<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_文公卷十四（起十年，尽十八年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,文公卷十四（起十年，尽十八年）全文,何休、徐彦作品" />
<meta name="description" content="春秋公羊传注疏原文阅读,文公卷十四（起十年，尽十八年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10191.html";
var nextpage="novel-read-1019-10193.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>文公卷十四（起十年，尽十八年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10191.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>文公卷十四（起十年，尽十八年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:03:32<span class="divide">|</span></p>
<div class="page-body">
<div class="page-content">
<p>　　十年，春，王三月，辛卯，臧孙辰卒。<br/><br/>　　夏，秦伐晋。谓之秦者，起令狐之战，敌均不败，晋先昧以师奔秦，可以足矣，而犹不知止，故夷狄之。<br/><br/>　　楚杀其大夫宜申。○自正月不雨，至于秋七月。公子遂之所招。及苏子盟于女栗。○女，音汝，本亦作汝。<br/><br/>　　冬，狄侵宋。<br/><br/>　　楚子、蔡侯次于屈貉。鲁恐，故书，剌微弱也。○屈貉，居勿反，又音厥；下麦，又户各反，二传作“厥貉”。<br/><br/>　　十有一年，春，楚子伐圈。○圈，求阮反，一音卷，《说文》作“圈”，《字林》臼万反，二传作“麋”。<br/><br/>　　夏，叔彭生会晋卻缺于承匡。<br/><br/>　　秋，曹伯来朝。<br/><br/>　　公子遂如宋。<br/><br/>　　狄侵齐。<br/><br/>　　冬，十月，甲午，叔孙得臣败狄于咸。狄者何？以日，嫌夷狄不能偏战，故问也。○咸音咸。<br/><br/>　　[疏]注“以日”至“问也”。<br/><br/>　　○解云：正以《春秋》之例，偏战日，诈战月，夷狄不能偏战，今而书日，故执不知问。<br/><br/>　<br/><br/>　　长狄也。盖长百尺。<br/><br/>　　[疏]注“盖长百尺”。<br/><br/>　　○解云：何氏盖取《关中记》云“秦始皇二十六年，有长人十二，见於临洮，身长百尺，皆夷狄服。天诚若曰：勿大为夷狄行，将灭其国。始皇不知，反喜。是时初并六国，以为瑞，乃收天下兵器，铸作铜人十二象之”是也。其文《穀梁》、《左氏》与此长短不同者，不可强合。<br/><br/>　<br/><br/>　　兄弟三人，言相类如兄弟。<br/><br/>　　[疏]注“言相类如兄弟”。<br/><br/>　　○解云：正以别之三国，不相援助，是以知其非亲兄弟。<br/><br/>　<br/><br/>　　一者之齐，一者之鲁，一者之晋。不书者，外异也。<br/><br/>　　[疏]注“不书者，外异也”。<br/><br/>　　○解云：案上文“狄侵齐”，而云不书者，盖以为侵齐之狄，非此等也。<br/><br/>　<br/><br/>　　其之齐者，王子成父杀之；其之鲁者，叔孙得臣杀之。经言败，杀不明，故复云尔。○复，扶又反。则未知其之晋者也。其言败何？据败者，内战文，非杀一人也。<br/><br/>　　[疏]注“败者”至“人也”。<br/><br/>　　○解云：以《春秋》之义，内鲁为王，王王於诸侯无敌之义，但当战，战则是内败之文；言败某师，则是内战之文。今敌其一人而言“败狄于咸”，作内战之经，故难之。<br/><br/>　<br/><br/>　　大之也。长狄之三国，皆欲为君。长大非一人所能讨，兴师动众，然后杀之，如大战，故就其事言败。<br/><br/>　　[疏]注“长狄”至“为君”。<br/><br/>　　○解云：正以各之一国故也，何者？虽非兄弟，若不为君，群行亦得，即“长人十二，见於临洮”是也。<br/><br/>　<br/><br/>　　其日何？据日而言败，与公子友败莒师于犁同，非杀一人文。○犁，力知反，又力兮反。<br/><br/>　　[疏]注“据日”至“人文”。<br/><br/>　　○解云：即僖元年“冬，十月，壬午，公子友帅师败莒师于犁，获莒挐”，传云“莒人闻之曰：‘吾已得子之贼矣。’以求赂于鲁，鲁人不与。为是兴师而伐鲁，季子待之以偏战”是也。<br/><br/>　<br/><br/>　　大之也，如结日大战。其地何？大之也。如大战，故地。何以书？记异也。鲁成就周道之封，齐、晋霸尊周室之后，长狄之操，无羽翮之助，别之三国，皆欲为君，比象周室衰，礼义废，大人无辅佐，有夷狄行，事以三成，不可苟指一，故自宣、成以往，弑君二十八，亡国四十。○行，下孟反。<br/><br/>　　[疏]注“鲁成就周道之封”。<br/><br/>　　○解云：正以周公相成王而致太平意，封于鲁，故云尔。<br/><br/>　　○注“齐晋”至“之后”。<br/><br/>　　○解云：正以晋文、齐桓皆率诸侯尊事天子，此是齐、晋之君子孙，故云尔。<br/><br/>　　○注“长狄”至“之助”解云：谓执持此意也。<br/><br/>　　○注“事以三成”。<br/><br/>　　○解云：即长狄之三国，共成其异是也。言不可苟指一者，明知其异，亦不苟指一事而已。<br/><br/>　　○注“故自宣成”至“四十”。<br/><br/>　　○解云：案今《春秋》之经，自宣、成以下讫于哀十四年，止有弑君二十，亡国二十四，则知此注误也。宜云弑君二十也，“八”是衍字；亡国二十四也，作“四十”者错也。其杀君二十：即宣二年“赵盾弑其君夷獆”；四年“归生弑其君夷”；十年“夏徵舒弑其君平国”；襄二十五年“崔杼弑其君光”；“吴子谒伐楚，门于巢卒”，为巢人所弑；二十六年“卫甯喜弑其君剽”；二十九年“阍弑吴子馀祭”；三十年“蔡世子般弑其君固”；三十一年“莒人弑其君密州”；昭八年陈招杀偃师；十一年“楚子虔诱蔡侯般杀之”；十三年公子比杀其君虔，弃疾杀比；十九年“许世子止弑其君买”；二十三年吴杀胡子髡、沈子楹；二十七年“吴弑其君僚”；定四年蔡杀沈子嘉；十三年“薛弑其君比”；哀六年齐陈乞弑其君舍之属是也。其灭国二十四者：宣八年楚灭舒蓼，十二年楚灭萧，十五年晋灭潞氏，十六年灭甲氏及留吁，成十七年楚灭舒庸，襄六年莒人灭鄫，齐灭莱，十年遂灭逼阳，十三年取诗，二十五年楚灭舒鸠，昭四年遂灭厉，八年楚灭陈，十一年楚灭蔡，十七年晋灭贲浑戎，二十三年胡子髡、沈子楹灭，二十四年吴灭巢，三十年吴灭徐，定四年蔡灭沈，六年郑灭许，十四年楚灭顿，十五年楚灭胡，哀八年宋灭曹之属，是其二十四也。然则三国变异，起自今年，而注者所以不言自今以后，而言自宣、成以往者，盖以文公之年，巳过半以后，既不得其初，故遗去，其实楚人灭庸，宋弑处臼，莒弑庶其之属，皆由此祸耳。或者弑君二十八，亡国四十者，《春秋说》文。其间亦有经不书者，故不同耳。<br/><br/>　<br/><br/>　　十有二年，春，王正月，盛伯来奔。盛伯者何？失地之君也。何以不名？兄弟辞也。与郜子同义。月者，前为鲁所灭，今来见归，尤当加意厚遇之。<br/><br/>　　[疏]“盛伯者何”。<br/><br/>　　○解云：欲言诸侯，不见存文；欲言大夫，而经书伯，故执不知问。○“何以不名”。<br/><br/>　　○解云：桓七年夏穀伯绥、邓侯吾离来朝之下，传云“皆何以名？失地之君也”，是以此处见道失地之君，即责云“何以不名”。然则何氏此处不言据穀、邓名者，正以僖公二十年“郜子来朝”之下，巳注讫故也。<br/><br/>　　○注“与郜子同义”。<br/><br/>　　○解云：即僖二十年“郜子来朝”，传云“郜子者何？失地之君也。何以不名？兄弟辞也”，何氏云“郜，鲁之同姓，故不忍言其绝贱，明当尊遇之，异於穀、邓也。书者，喜内见归”是也。然则言同义者，谓尊遇兄弟异於他姓，是以不忍言其名，不谓朝奔之文相似。<br/><br/>　　○注“月者”至“遇之”。解云：正以穀、邓、郜子之属皆书时，此特书月，故须解也。言前为鲁所灭者，即庄八年“夏，师及齐师围成，成降于齐师”，传云“成者何？盛也。盛则曷为谓之成？讳灭同姓也”是也。<br/><br/>　<br/><br/>　　杞伯来朝。<br/><br/>　　二月，庚子，子叔姬卒。卒者，许嫁。<br/><br/>　　[疏]注“卒者，许嫁”。<br/><br/>　　○解云：旧本皆无此注，且理亦不须，疑衍字。<br/><br/>　<br/><br/>　　此未適人，何以卒？许嫁矣。妇人许嫁，字而笄之，死则以成人之丧治之。其称子何？据伯姬卒，亦许嫁不称子。<br/><br/>　　[疏]“此未”至“以卒”。<br/><br/>　　○解云：正以叔姬无所系，故知未適人也。<br/><br/>　　○注“据伯”至“称子”。解云：即僖九年“秋，七月，乙酉，伯姬卒”是也。<br/><br/>　<br/><br/>　　贵也。其贵奈何？母弟也。不称母妹而系先君言子者，远别也。礼，男子不绝妇人之手，妇人不绝男子之手。<br/><br/>　　[疏]注“礼男”至“之手”。<br/><br/>　　○解云：《既夕礼》及《丧大记》皆有此文。<br/><br/>　<br/><br/>　　夏，楚人围巢。<br/><br/>　　秋，滕子来朝。<br/><br/>　　秦伯使遂来聘。遂者何？秦大夫也。秦无大夫，此何以书？贤缪公也。何贤乎缪公？据聘不足与大夫，荆人来聘是也。○使遂，二传作“术”。缪，音木。<br/><br/>　　[疏]“秦伯使遂来聘”。解云：《左氏》、《穀梁》皆作“术”字。经亦有作“术”字者，疑“遂”字误。○“遂者何”。<br/><br/>　　○解云：欲言微者，书名见经；欲言大夫，不录其氏，故执不知问。<br/><br/>　　○注“荆人来聘是也”。<br/><br/>　　○解云：庄二十三年夏，“荆人来聘”，传云“荆何以称人？始能聘也”是也。<br/><br/>　<br/><br/>　　以为能变也。其为能变奈何？惟諓諓善竫言。諓諓，浅薄之貌。竫，犹撰也。○諓諓，徐在浅反，又子浅反，又音笺，《尚书》作“截”，浅薄貌也；贾逵注《外传》云“巧言也”。善竫，在井反，撰也；本或作“讠扁”，皮勉反，又必浅反；本作“譔”，七全反，又仕勉反。<br/><br/>　　[疏]“惟諓諓善竫言”。<br/><br/>　　○解云：谓其念有浅薄之善而撰其言也。<br/><br/>　<br/><br/>　　俾君子易怠，俾，使也。易怠，犹轻惰也。○俾，必尔反，注同，使也。易，以豉反，注同。惰，大卧反。<br/><br/>　　[疏]“俾君子易怠”。解云：能撰善言，故谓之君子。言使此君子易为轻惰，何者？自恃其善，而欲慢人以自尊矣。<br/><br/>　<br/><br/>　　而况乎我多有之，惟一介断断焉，无他技。一介，犹一�。断断，犹专一也。他技，奇巧异端也。孔子曰：“攻乎异端，斯害也巳。”○一介，古拜反，一介犹一�也，《尚书》音古货反。断断，丁乱反，专一也，注同。技，其绮反。�，古爱反。奇，其宜反，本又作“琦”，同。<br/><br/>　　[疏]“而况”至“有之”。<br/><br/>　　○解云：我，谓秦伯也。言况於秦伯之怀，其善言无算，故曰多有之。○“惟一”至“他技”。<br/><br/>　　○解云：秦伯之善，虽曰无算，若思念之，皆是一�专一之事，更无奇巧异端之术。言其醇粹其善无择矣。<br/><br/>　　○注“断断”至“异端”。<br/><br/>　　○解云：即郑注《大学》云“断断，诚一之貌也。他技，异端之技也”，是与此合。<br/><br/>　<br/><br/>　　其心休休，休休，美大貌。○休休，许虬反，美大貌。能有容，能含容贤者逆耳之言。是难也。是难行也。秦缪公自伤前不能用百里子、蹇叔子之言，感而自变悔，遂霸西戎，故因其能聘中国，善而与之，使有大夫。子贡曰：“君子之过也，如日月之食焉。过也，人皆见之；更也，人皆仰之。”此之谓也。<br/><br/>　　[疏]注“秦缪”至“言之”。<br/><br/>　　○解云：事在僖三十三年。<br/><br/>　<br/><br/>　　冬，十有二月，戊午，晋人、秦人战于河曲。此偏战也，何以不言师败绩？敌也。曷为以水地？以水地者，谓以水曲折，起地远近所在也。据战于泓不言曲。○折，之设反。<br/><br/>　　[疏]“此偏战”。<br/><br/>　　○解云：以其书日，故知之。<br/><br/>　　○注“据战于泓不言曲”。<br/><br/>　　○解云：即僖二十二年冬，“宋公及楚人战于泓，宋师败绩”是也。<br/><br/>　<br/><br/>　　河曲疏矣，河千里而一曲也。河曲流，以据地明，故可以曲地，因以起二国之君，数兴兵相伐，战无已时，故不言及。不别曲直，而地以河曲，明两曲也。○数，所角反。不别，彼列反，下同。<br/><br/>　　季孙行父帅师城诸及运。帅帅师者，剌鲁微弱，臣下不可使，邑久不脩，不敢徒行，兴师厉众，然后敢城之。言及者，别君邑臣邑也。○运，二传作“郓”后皆尔。<br/><br/>　　[疏]注“书帅”至“城之”。<br/><br/>　　○解云：如此注者，正见隐七年“夏，城中丘”之属，皆不言帅师故也。言臣下不可使者，即上八年“公孙敖如京师，不至复。丙戌，奔莒”，传云“不至复者何？不至复者，内辞也，不可使往也”之属是也。<br/><br/>　　○注“言及”至“邑也”。<br/><br/>　　○解云：正见昭五年“莒牟夷以牟娄及防兹来奔”，彼传云“其言及防兹来奔何？不以私邑累公邑也”，何氏云“公邑，君邑也。私邑，臣邑也。累，次也。义不可使臣邑与公邑相次序，故言及以绝之”是也。<br/><br/>　<br/><br/>　　十有三年，春，王正月。<br/><br/>　　夏，五月，壬午，陈侯朔卒。不书葬者，盈为晋文讳也。晋文虽霸，会人孤以尊天子，自补有馀，故复盈为讳。○盈为，于伪反，下文“盈为”、“为周公”皆同。复，扶又反。<br/><br/>　　[疏]注“不书”至“盈为讳”。<br/><br/>　　○解云：盈者，相接足之辞。晋文於僖二十八年之时，此朔之父陈侯款夏六月卒，至冬末未葬，而晋文会诸侯於温，经有陈子，是强会人孤，令失子行，亦是文公耻之，是以《春秋》遂卒，竟不书款葬，深为文公讳也。今若款之子陈侯朔书葬，则文公之恶还见，是以此处须去朔葬，使若陈国之君例不书葬然，故言盈为晋文讳。故僖二十八年夏，“陈侯款卒”之下，注云“不书葬者，为晋文讳，行霸不务教人以孝，陈有大丧而彊会其孤，故深为耻之”是也。<br/><br/>　<br/><br/>　　邾娄子蘧篨卒。○蘧篨，其居反；下直居反。<br/><br/>　　自正月不雨，至于秋七月。公子遂所致。<br/><br/>　　世室屋坏。世室者何？鲁公之庙也。鲁公，周公子伯禽。○世室，二传作“太室”。<br/><br/>　　[疏]“世室者何”。<br/><br/>　　○解云：欲言君寝，於例不书；欲言宗庙，未有世室之名，故执不知问。<br/><br/>　<br/><br/>　　周公称太庙，鲁公称世室，群公称宫。少差异其下者，所上尊周公。○大庙，音泰，下同。<br/><br/>　　[疏]“周公称大庙”。解云：即僖八年“禘于大庙”，文二年“大事于大庙”是也。○“鲁公称世室”。<br/><br/>　　○解云：即此经是也。○“群公称宫”。<br/><br/>　　○解云：即武宫、炀宫之属是也。<br/><br/>　　○注“少差”至“周公”。<br/><br/>　　○解云：正以庙者，尊卑达名，鬼神所居之称。今此称异其名，知上尊周公故也。<br/><br/>　<br/><br/>　　此鲁公之庙也，曷为谓之世室？世室犹世室也，世世不毁也。鲁公始封之君，故不毁也。<br/><br/>　　[疏]“世室犹世室也”。<br/><br/>　　○解云：言谓之世室者，犹世世室也。<br/><br/>　<br/><br/>　　周公何以称大庙于鲁？据鲁公始封也。封鲁公以为周公也。为周公故，语在下。周公拜乎前，鲁公拜乎后。始受封时，拜于文王庙也。《尚书》曰“用命赏于祖”是也。父子俱拜者，明以周公之功封鲁公也。<br/><br/>　　[疏]注“尚书”至“於祖”。解云：《甘誓》文也。<br/><br/>　<br/><br/>　　曰：生以养周公，生以鲁国供养周公。○以养，馀亮反，注皆同。供养，九用反，下同。死以为周公主。如周公死，当以鲁公为祭祀主。加曰者，成王始受其茅土之辞。《礼记·明堂位》曰：“封周公於曲阜，地方七百里，革车千乘，盖以为有王功，故半天子也”。○死以为，如字，注“死以为周公主”同。乘，绳证反。王，于况反。<br/><br/>　　[疏]注“加曰”至“之辞”。<br/><br/>　　○解云：即《周书·作洛》篇曰“封人社壝，诸侯受命于周，乃建大社于国中，其壝东青土，南赤土，西白土，北骊土，中央衅以黄土。将建诸侯，凿取其一面之土，苞以黄土，苴以白茅，以为社之封”，孔氏云“王者封五色土为社，建诸侯则各割其方土与之，使立社，焘以黄土，苴以白茅。茅取其絜，黄取其王者覆四方”者，是其茅土之文耳。<br/><br/>　　○注“盖以”至“子也”。解云：正以天子千里，方百里者百；周公七百里，方百里者四十九，大判言之，故得言半天子矣。<br/><br/>　<br/><br/>　　然则周公之鲁乎？曰：不之鲁也。封鲁公以为周公。主然则周公曷为不之鲁？据为周公者，谓生以养周公，死以为周公主。周公不之鲁，则不得供养为主。欲天下之一乎周也。周公圣人，德至重，功至大，东征则西国怨，西征则东国怨。嫌之鲁，恐天下迥心趣乡之，故封伯禽，命使遥供养，死则奔丧为主，所以一天下之心于周室。○乡，许亮反。<br/><br/>　　[疏]注“东征”至“东国怨”。解云：僖四年传文。<br/><br/>　<br/><br/>　　鲁祭周公何以为牲？据庙异也。周公用白牲，白牡，殷牲也。周公死有王礼，谦不敢与文、武同也。不以夏黑牡者，谦改周之文，当以夏辟嫌也。<br/><br/>　　[疏]注“不以”至“嫌也”。<br/><br/>　　○解云：知黑牡为夏牲者，出《明堂位》文。正朔三而改，改天正十一月者，当以十三月为正，故言当以夏矣。<br/><br/>　<br/><br/>　　鲁公用骍犅，骍犅，赤脊，周牲也。鲁公以诸侯不嫌，故从周制，以脊为差。○骍，息营反。犅，音刚。《诗》作刚，骍犅，赤脊也。<br/><br/>　　[疏]注“骍犅”至“牲也”。<br/><br/>　　○解云：正以山脊曰冈，故知骍犅为赤脊矣。<br/><br/>　<br/><br/>　　群公不毛。不毛，不纯色，所以降于尊祖。<br/><br/>　　[疏]注“不毛”至“尊祖”。<br/><br/>　　○解云：正以牲用纯色，祭祀之礼而言不毛，故以降子尊祖解之。<br/><br/>　<br/><br/>　　鲁祭周公，何以为盛？据牲异也。○盛，成政反，又音成，粢盛也，在器曰盛。周公盛，盛者，新穀。鲁公焘，焘者，冒也，故上一新也。○焘，徒报反，一本作“涛”，音同，冒也。冒，亡报反。<br/><br/>　　[疏]注“焘者”至“新也”。<br/><br/>　　○解云：正以焘诂为覆故也。若似《周书》“焘以黄土”之类也。然则言周公盛者，谓新穀满其器。言鲁公焘者，谓下故上新，裁可半平。<br/><br/>　<br/><br/>　　群公廪。廪者，连新於陈上，财令半相连尔。此谓方祫祭之时，序昭穆之差。○廪，力甚反。财令，力呈反，下同。<br/><br/>　　[疏]“群公廪”。<br/><br/>　　○解云：廪，谓全是故穀，但在上少有新穀，财得相连而已，故谓之廪。廪者，希少之名，是以郑注《周易》云“廪读如‘群公廪’之廪”者是也。<br/><br/>　　○注“谓方”至“之差”。<br/><br/>　　○解云：正以若其时祭，粢食精凿，群公之馔一何至此？故知正是祫祭之时，序昭穆之差，所以降子尊祖故也。<br/><br/>　<br/><br/>　　世室屋坏何以书？讥。何讥尔？久不脩也。简忽，久不以时脩治，至令坏败，故讥之。言屋者重宗庙，详录之。以不务公室不月者，知久不脩，当蒙上月。<br/><br/>　　[疏]注“以不务”至“上月”。<br/><br/>　　○解云：当蒙上月者，谓蒙上秋七月也。不务公室月者，即定二年“冬，十月，新作雉门及两观”，传云“其言新作之何？脩大也。脩旧不书，此何以书？讥。何讥尔？不务乎公室也”，何氏云“务，勉也。不务公室，亦可施於久不脩，亦可施于不务如公室之礼，微辞也。月者，久也，当即脩之如诸侯礼”是也。然则彼久不脩，是以书月。此亦久不脩，故知当蒙上月尔。<br/><br/>　<br/><br/>　　冬，公如晋。<br/><br/>　　卫侯会于沓。○沓，徒合反。<br/><br/>　　狄侵卫。<br/><br/>　　十有二月，已丑，公及晋侯盟。<br/><br/>　　还自晋。<br/><br/>　　郑伯会公于斐。还者何？善辞也。何善尔？往党，卫侯会公于沓，至得与晋侯盟。反党，郑伯会公于斐，故善之也。党，所也。所，犹时，齐人语也。文公前扈之盟不见序，后能救郑之难，不逆王者之求，上得尊尊之义，下得解患之恩，一出三为诸侯所荣，故加录，於其还时皆深善之。○斐，本又作“棐”芳尾反。难，乃旦反。<br/><br/>　　[疏]“还者何”。<br/><br/>　　○解云：正以不言至而言还，异於常例，故执不知问。<br/><br/>　　○注“文公”至“见序”。<br/><br/>　　○解云：即上七年“秋，公会诸侯、晋大夫盟于扈”，传云“诸侯何以不序？大夫何以不名？公失序也”是也。<br/><br/>　　○注“后能”至“之难”。<br/><br/>　　○解云：即上九年春，“楚人伐郑。公子遂会晋人、宋人、卫人、许人救郑”是也。<br/><br/>　　○注“不逆王者之求”。<br/><br/>　　○解云：即上九年“春，毛伯来求金”，经无不与之文是也。<br/><br/>　　○注“上得”至“之义”。<br/><br/>　　○解云：即“不逆王者之求”是也。<br/><br/>　　○注“下得”至“之恩”。<br/><br/>　　○解云：即公子遂救郑是也。<br/><br/>　<br/><br/>　　十有四年，春，王正月，公至自晋。月者，为臣子喜录上事。○为臣，于伪反，下“为后”、“当为”同。<br/><br/>　　[疏]注“月者”至“上事”。解云：出上文也。<br/><br/>　<br/><br/>　　邾娄人伐我南鄙。<br/><br/>　　叔彭生帅师伐邾娄。<br/><br/>　　夏，五月，乙亥，齐侯潘卒。不书葬者，潘立储嗣不明，乍欲立舍，乍欲立商人，至使临葬更相篡弑，故绝其身，明当更立其先君之次。○潘，普于反。更相，音庚，下“吴楚更”同。篡杀，申志反，下同。<br/><br/>　　[疏]注“至使”至“篡弑”。<br/><br/>　　○解云：即下九月“齐公子商人弑其君舍”，是其临葬相篡弑之文。<br/><br/>　<br/><br/>　　六月，公会宋公、陈侯、卫侯、郑伯、许男、曹伯、晋赵盾。癸酉，同盟于新城。盟下日者，剌诸侯微弱，信在赵盾。○盾，徒本反。<br/><br/>　　[疏]注“盟下”至“赵盾”。<br/><br/>　　○解云：言信任在於赵盾，若如盟日定否赵盾制之然，是以下日以近之。<br/><br/>　<br/><br/>　　秋，七月，有星孛入于北斗。孛者何？彗星也。状如篲。○孛，步内反，徐扶愦反。<br/><br/>　　[疏]“孛者何”。<br/><br/>　　○解云：欲言是星，星名未有；欲言非星，录为星称，故执不知问。<br/><br/>　<br/><br/>　　其言入于北斗何？据大辰不言入，又不言孛名。<br/><br/>　　[疏]注“据大”至“言入”。<br/><br/>　　○解云：即昭十七年“冬，有星孛于大辰”是也。<br/><br/>　　○注“又不言孛名”。<br/><br/>　　○解云：谓昭十七年直言于大辰，不言所孛之星名。今此言“有星孛入于北斗”，故难之，何者？大辰非星名故也，是以昭十七年传云“其言于大辰何”，彼注云“据北斗言入于大辰，非常名”是也。<br/><br/>　<br/><br/>　　北斗有中也。中者，魁中。何以书？记异也。孛者，邪乱之气。篲者，扫故置新之象也。北斗，天之枢机玉衡，七政所出，是时桓文迹息，王者不能统政，自是之后，齐、晋并争，吴、楚更谋，竞行天子之事，齐、宋、莒、鲁弑其君而立之应。○争，争斗之争。<br/><br/>　　[疏]注“北斗”至“所出”。<br/><br/>　　○解云：即《尧典》云“在璿玑玉衡，以齐七政。”七政，谓日月五星也。<br/><br/>　　○注“齐宋”至“之应”。<br/><br/>　　○解云：即下文九月“齐公子商人弑其君舍”，十八年夏五月，“齐人弑其君商人”，是齐弑君事也。十六年冬，“宋人弑其君处臼”，是宋弑其君事也。十八年冬，“莒弑其君庶其”，是莒弑其君事。十八年“冬，十月，子卒”，传云“子卒者孰谓？谓子赤也。何以不日，隐之也。何隐尔？弑也。弑则何以不日，不忍言也”者，是鲁弑其君事也。<br/><br/>　<br/><br/>　　公至自会。<br/><br/>　　晋人纳接菑于邾娄，弗克纳。纳者何？入辞也。其言弗克纳何？据言于邾娄，与纳顿子于顿同，俱入国得立辞。○捷菑，在妾反，又如字；下侧其反，二传作“捷菑”。<br/><br/>　　[疏]“纳者何”。<br/><br/>　　○解云：欲言得国，下有不克之文；欲言不得国，纳者入辞，故执不知问。<br/><br/>　　○注“据言”至“立辞”。<br/><br/>　　○解云：即僖二十五年“秋，楚人围陈，纳顿子于顿”是也。此上言于邾娄，是其得国；下云弗克纳，自相违，故难之。<br/><br/>　<br/><br/>　　大其弗克纳也。克，胜也。郑伯以胜为恶，此弗胜，故为大。<br/><br/>　　[疏]注“郑伯以胜为恶”。<br/><br/>　　○解云：即隐元年“夏，五月，郑伯克段于鄢”，传云“克之者何？杀之也。杀之，则曷为谓之克？大郑伯之恶也。曷为大郑伯之恶？母欲立之，已杀之，如弗与而已矣”，注云“克者诂为杀，亦为能，恶其能忍戾母而亲杀之”是也。<br/><br/>　<br/><br/>　　何大乎其弗克纳？据伐齐纳子纠，耻不能纳。<br/><br/>　　[疏]注“据伐”至“能纳”。<br/><br/>　　○解云：即庄九年“夏，公伐齐，纳纠”，传云“纳者何？入辞也。其言伐之何？伐而言纳者，犹不能纳也”是也。<br/><br/>　<br/><br/>　　晋郤缺帅师，革车八百乘，以纳接菑于邾娄，力沛若有馀，沛，有馀貌。○乘，绳证反。沛若，普具反，有馀貌。而纳之。邾娄人言曰：“接菑，晋出也。玃且，齐出也。出，外孙也。○玃且，俱缚反；下子馀反。子以其指，指，手指。<br/><br/>　　[疏]“子以其指”。注“指，手指”。<br/><br/>　　○解云：子谓卻缺，言子以手指，指麾于邾娄，令使纳接菑也。<br/><br/>　<br/><br/>　　则接菑也四，玃且也六。言俱不得天之正性。<br/><br/>　　[疏]注“言俱”至“正性”。<br/><br/>　　○解云：地四生金于西方，地六成水于北方，皆非天数也。言此者，喻皆庶子矣，贵则皆贵矣。<br/><br/>　<br/><br/>　　子以大国压之，压，服也。服邾娄使从命。○压，於甲反，又於辄反，服也。则未知齐、晋孰有之也。设齐复兴兵来纳玃且，亦欲服邾娄使从命，未知齐、晋谁能使外孙有邾娄者。○齐复，扶又反，下同。贵则皆贵矣。时邾娄再娶，二子母尊同体敌。<br/><br/>　　[疏]注“时邾”至“体敌”。<br/><br/>　　○解云：盖皆是古媵之子，或是左媵之子，言非侄娣所生也。旧云子以其指者，言凡立子之法，以其手指相似，则接菑犹人之四指，玃且犹人之六指，皆异於人，故曰俱不得天之正性也。虽然者，虽皆不得正性，但四不如六，故长者宜立矣。<br/><br/>　<br/><br/>　　虽然，玃且也长。既两不得正性，又皆贵，唯当以年长故立之。○长，丁丈反，注同。郤缺曰：“非吾力不能纳也，义实不尔克也”。如邾娄人言，义不可夺也，故云尔。引师而去之，故君子大其弗克纳也。大其不以已非夺人之是。此晋郤缺也，其称人何？贬。曷为贬？据赵鞅纳蒯聩不贬。<br/><br/>　　[疏]注“据赵”至“不贬”。解云：即哀二年夏，“晋赵鞅帅师，纳卫世子蒯聩于戚”是也。<br/><br/>　<br/><br/>　　不与大夫专废置君也。曷为不与？据大其弗克纳。实与，弗克纳是。而文不与。文曷为不与？大夫之义，不得专废置君也。不复发上无天子，下无方伯传者，诸侯本有锡命征伐忧天下之道故，明有乱义，大夫不得专也。接菑不系邾娄者，见挈于郤缺也。不氏者，本当言郤娄接菑，见当国也。○见挈，贤遍反；下音苦结反。<br/><br/>　　[疏]注“不复”至“之道故”。<br/><br/>　　○解云：欲道僖元年“救邢”、“城楚丘”之经，悉是实与而文不与，文与此同。其传皆云“上无天子，下无方伯，天下诸侯有相灭亡者，力能救之，则救之可也”，今此不复言之，故云尔。言诸侯本有锡命征伐忧天下之道故者，正谓保五连帅，本有共相存恤之义，是以上无天子，下无方伯之时，容有存恤之道，是故异於大夫耳。<br/><br/>　　○注“明有”至“专也”。<br/><br/>　　○解云：言大夫若有专废置君者，即是乱义，故曰明有乱义，大夫不得专也，正由大夫不得专废置故也。<br/><br/>　　○注“接菑”至“缺也”。解云：据僖二十五年纳顿子系顿也。<br/><br/>　　○注“不氏者”。<br/><br/>　　○解云：据宣十一年“纳公孙甯、仪行父于陈”皆言氏也。<br/><br/>　　○注“本当”至“当国也”。<br/><br/>　　○解云：即隐元年传云“段者何？郑伯之弟也。何以不称弟？当国也”，注云“欲当国为之君，故如其意，使如国君，氏上郑，所以见段之逆”是也。<br/><br/>　<br/><br/>　　九月，甲申，公孙敖卒于齐。已绝，卒之者，为后齐胁鲁归其丧有耻，故为内讳，使若尚为大夫。<br/><br/>　　[疏]注“已绝”至“大夫”。<br/><br/>　　○解云：言已绝者，即上八年公孙敖奔莒是也。《春秋》之例，大夫出奔之后，即绝於大夫之位，不复书其卒，即公子庆父、臧孙纥之属是，是以於此怪其书卒矣。言为后齐胁鲁归其丧有耻者，即下十五年夏，“齐人归公孙敖之丧”，传云“何以不言来？内辞也，胁我而归之”是也。<br/><br/>　<br/><br/>　　齐公子商人弑其君舍。此未逾年之君也，其言弑其君舍何？据弑其君之子奚齐也。连名何之者，弑成君未成君俱名，问例所从也。<br/><br/>　　[疏]注“据弑”至“齐也”。<br/><br/>　　○解云：即僖九年“冬，晋里克弑其君之子奚齐”，传云“弑未逾年君之号”是也。<br/><br/>　<br/><br/>　　已立之，已杀之，商人本正当立，恐舍缘潘意为害，故先立而弑之。<br/><br/>　　[疏]注“商人本正当立”。<br/><br/>　　○解云：正以弑舍不书日，见不正遇祸，则知商人本正明矣。<br/><br/>　<br/><br/>　　成死者而贱生者也。恶商人怀诈无道，故成舍之君号，以贱商人之所为。不解名者，言成君可知。从成君不日者，与卓子同。○恶，乌路反。卓，敕角反。<br/><br/>　　[疏]注“从成君”至“子同”。<br/><br/>　　○解云：即僖十年春，“晋里克弑其君卓子”，彼下注云“不日者，不正遇祸，终始恶明，故略之”是也。<br/><br/>　<br/><br/>　　宋子哀来奔。宋子哀者何？无闻焉尔。<br/><br/>　　[疏]“宋子哀者何”。<br/><br/>　　○解云：欲言宋君，经书子哀；欲言大夫，文不言氏，故执不知问。○“无闻焉尔”。<br/><br/>　　○解云：即隐二年注云“言无闻者，《春秋》有改周受命之制，孔子畏时远害，又知秦将燔《诗》、《书》，其说口授相传，至汉公羊氏及弟子胡毌生等，乃始记於竹帛，故有所失也”是也。○冬，单伯如齐。齐人执单伯。齐人执子叔姬。执者曷为或称行人？或不称行人？此问诸侯相执大夫所称例。<br/><br/>　<br/><br/>　　称行人而执者，以其事执也。以其所衔奉国事执之，晋人执我行人叔孙舍是也。<br/><br/>　　[疏]注“晋人”至“是也”。<br/><br/>　　○解云：即昭二十三年，“晋人执我行人叔孙舍”是。<br/><br/>　<br/><br/>　　不称行人而执者，以巳执也。巳者，巳大夫，自以大夫之罪执之。分别之者，罪恶各当归其本。○别，彼列反。单伯之罪何？道淫也。恶乎淫？淫乎子叔姬。时子叔姬嫁，当为齐夫人，使单伯送之。○恶，音乌。然则曷为不言齐人执单伯及子叔姬？据夫人妇姜系公子遂。<br/><br/>　　[疏]注“据夫”至“子遂”。<br/><br/>　　○解云：即宣元年“三月，遂以夫人妇姜至自齐”是也。<br/><br/>　<br/><br/>　　内辞也，使若异罪然。深讳使若各自以他事见执者。不书叔姬归于齐者，深讳以起道淫。书单伯如齐者，起送叔姬也。齐称人者，顺讳文，使若非伯讨。<br/><br/>　　[疏]注“不书”至“姬也”。<br/><br/>　　○解云：言此者，欲决隐二年“冬，十月，伯姬归于纪”之属书归也。言深讳者，正以子叔姬有罪故也。言以起道淫者，谓深讳不言其归，即是以起道淫之义，何者？若更为小事而见执，何须讳其归于齐？今不言归于齐，而与单伯俱见执，明其在道与单伯淫，于归事不醒醒矣。或日不书归于齐者，深讳其起道淫故也。何者？若言叔姬归于齐，齐人执单伯，齐人执子叔姬，即有道淫之理也。<br/><br/>　　○注“齐称人”至“伯讨”。解云：即僖四年夏，“齐人执袁涛涂”之下，传云“称侯而执者，伯讨也。称人而执者，非伯讨也”是也。<br/><br/>　<br/><br/>　　十有五年，春，季孙行父如晋。<br/><br/>　　三月，宋司马华孙来盟。月者，文公微弱，大夫秉政，宋亦蔽於三世之党，二乱结盟，故不与信辞。不称使者，宋无大夫。官举者，见宋乱也。录华孙者，明恶二国，非以月恶华孙也。○华孙，户化反。见，贤遍反。恶二，乌路反，下皆同。<br/><br/>　　[疏]注“月者”至“秉政”。<br/><br/>　　○解云：即公子遂是也。<br/><br/>　　○注“宋亦”至“之党”。<br/><br/>　　○解云：即上八年传云“曷为皆官举？宋三世无大夫，三世内娶也”是也。言为三世内娶之故，三世妃党皆强，而为君之所蔽，故云蔽于三世之党矣。<br/><br/>　　○注“故不与信辞”。<br/><br/>　　○解云：正以《春秋》之例，凡莅盟、来盟例皆书时，所以然者，欲见王者当以至信先于天下故也，是以桓十四年夏，“郑伯使其弟语来盟”，注云“时者，从内为王义，明王者当以至信先天下”是也。今而书月，故言不与信辞耳。<br/><br/>　　○注“不称使”至“大夫”。<br/><br/>　　○解云：正决“郑伯使其弟语来盟”之文也。<br/><br/>　　○注“官举”至“孙也”。<br/><br/>　　○解云：大夫之义，例不官举，而此言司马者，正以见宋之乱，是以详录华孙，明其书月不与信辞者，不由华孙之故也。<br/><br/>　<br/><br/>　　夏，曹伯来朝。<br/><br/>　　齐人归公孙敖之丧。何以不言来？据齐人来归子叔姬。<br/><br/>　　[疏]注“据齐”至“叔姬”。解云：在此年十二月。<br/><br/>　<br/><br/>　　内辞也。胁我而归之，笋将而来也。笋者，竹箯，一名编舆，齐、鲁以此名之曰笋。将，送也。为叔姬淫，恶鲁类，故取其尸置编舆中，传送而来，胁鲁令受之，故讳不言来，起其来有耻，不可言来也。不月者，不以恩录，与子叔姬异。○笋将，音峻，竹箯也。将，送也。竹箯，婢绵反，一音步贤反，服虔音编，韦昭音如频反。编，必绵反，一音篇，郭璞音步典反。舆，音馀。为叔，于伪反，下“父为”、“子为”、“若为”、“实为”同。传，直专反。令受，力呈反，下同。<br/><br/>　　[疏]注“故取其尸”。解云：谓取其死尸矣。<br/><br/>　　○注“不月”至“姬异”。解云：正以下“十有二月，齐人来归子叔姬”，书月故也。<br/><br/>　<br/><br/>　　六月，辛丑，朔，日有食之。鼓用牲于社。是后楚人灭庸，宋人弑其君处臼，齐人弑其君商人，宣公弑子赤，莒弑其君庶其。<br/><br/>　　[疏]注“是后楚人灭庸”。<br/><br/>　　○解云：即下十六年秋，“楚人、秦人、巴人灭庸”是也。<br/><br/>　　○注“宋人弑处臼”。<br/><br/>　　○解云：在十六年冬。<br/><br/>　　○注“齐人弑商人”。<br/><br/>　　○解云：在十八年夏五月。<br/><br/>　　○注“宣公弑子赤”。<br/><br/>　　○解云：即十八年冬子卒，传云“子卒者孰谓？谓子赤也。何以不日？隐之也。何隐尔？弑也”者是也。<br/><br/>　　○注“莒弑其君庶其”。解云：在十八年冬。<br/><br/>　<br/><br/>　　单伯至自齐。大夫不致，此致者，喜患祸解也。不省去氏者，淫当绝，使若他单伯至也。<br/><br/>　　○解，户买反。省，所景反。<br/><br/>　　[疏]注“大夫不”至“祸解也”。<br/><br/>　　○解云：正以内大夫出聘，例不书至故也。<br/><br/>　　○注“不省”至“伯至也”。解云：正以昭十四年“春，隐如至自晋”，彼是被执而归，省去其氏，今单伯存氏，故解之。<br/><br/>　<br/><br/>　　晋郤缺帅师伐蔡。戊申，入蔡，入不言伐，此其言伐何？至之日也。其日何？据甲寅齐人伐卫日伐也。<br/><br/>　　[疏]“入不言伐”。<br/><br/>　　○解云：庄十年师解云尔，故此弟子据而难之。<br/><br/>　　○注“据甲”至“伐也”。<br/><br/>　　○解云：即庄二十八年“春，王三月，甲寅，齐人伐卫。卫人及齐人战，卫人败绩”是也。<br/><br/>　<br/><br/>　　至之日也。嫌至日伐，不至日入，故曰入也。主书，与甲寅同义。<br/><br/>　　[疏]注“主书”至“同义”。<br/><br/>　　○解云：即彼云“伐不日，此何以日？至之日也”，何氏云“用兵之道，当先至竟侵责之，不服，乃伐之。今日至，便以今日伐之，故日以起其暴也”是也。然则令此郤缺亦今日至便以今日伐之，故书以日起其暴也。<br/><br/>　<br/><br/>　　秋，齐人侵我西鄙。<br/><br/>　　季孙行父如晋。<br/><br/>　　冬，十有一月，诸侯盟于扈。不序不日者，顺上讳文，使若扈之盟，都不可得而知。<br/><br/>　　[疏]注“不序”至“而知”。<br/><br/>　　○解云：上七年“秋，八月，公会诸侯、晋大夫盟于扈”传云“诸侯何以不序？大夫何以不名？公失序也。公失序奈何？诸侯不可使与公盟”云云，何氏云“文公内则欲久丧而后不能，丧娶逆祀；外则贪利取邑，为诸侯所薄贱，不见序，故深讳为不可知之辞。不日者，顺讳为善文也”。然则此不序者，为不可知之辞。不日者，顺讳为善文也，何者？盟不日，善文故也。<br/><br/>　<br/><br/>　　十有二月，齐人来归子叔姬。其言来何？据齐人归公孙敖之丧不言来。闵之也。闵伤其弃绝来归。此有罪，何闵尔？父母之於子，虽有罪，犹若其不欲服罪然。孔子曰：“父为子隐，子为父隐，直在其中矣。”所以崇父子之亲也。言齐人不以弃归为文者，令与敖同文相发明。叔姬于文公为姊妹，言父母者，时文公母在，明孝子当申母恩也。月者，闵录之，从无罪例。<br/><br/>　　[疏]注“所以”至“亲也”。<br/><br/>　　○解云：即言来以闵之是也。<br/><br/>　　○注“言齐人”至“母者”。<br/><br/>　　○解云：若以弃归为文，即言子叔姬来归，不言齐人，即宣十六年“郯伯姬来归”之文是，今言齐人来归，故谓之同文也。言相发明者，言敖为齐所恶而来归之，今此亦为齐人所归之，故曰相发明耳。<br/><br/>　　○注“时文”至“恩也”。<br/><br/>　　○解云：正以下十六年“秋，八月，辛未，夫人姜氏薨”；十七年夏，“葬我小君圣姜”，传云“圣姜者何？文公之母也”是。<br/><br/>　　○注“月者闵”至“罪例”。<br/><br/>　　○解云：正以弃归之例，有罪者时，无罪者月故也。其有罪者时，即宣十六年“秋，剡伯姬来归”是也。其无罪者月，成五年“春，王正月，杞叔姬来归”之属是也。<br/><br/>　<br/><br/>　　齐侯侵我西鄙，遂伐曹，人其郛。郛者何？恢郭也。恢，大也。郭，城外大郭。○郛，芳夫反，郭也。恢廓，苦回反，大也。<br/><br/>　　[疏]“郛者何”。<br/><br/>　　○解云：欲言城郭，经无城郭之文；欲言非城郭，上文言入，故执不知问。<br/><br/>　<br/><br/>　　入郛书乎？曰：不书。围不言入，入郛吴也。<br/><br/>　　[疏]“入郛”至“不书”。<br/><br/>　　○解云：案诸旧本，此传之下悉皆无注。有注云“围不言入，入郛是也”者，衍字耳。<br/><br/>　<br/><br/>　　入郛不书，此何以书？动我也。讳使若为同姓见入郛故，动惧我也。动我者何？内辞也。其实我动焉尔。齐侵鲁，鲁实为子叔姬故，动惧失操云尔。乡者不去，几亦入我郛，故举入郛以起鲁耻，且明兵之所乡，苟得其罪，则莫敢不惧。○乡者，许亮反，下同。几，音祈。<br/><br/>　　十有六年，春，季孙行父会齐侯于阳穀，齐侯弗及盟。其言弗及盟何？据序上会也。连盟何者，嫌据盟。<br/><br/>　　[疏]注“据序”至“据盟”。解云：据序上会，何得弗及盟乎？是以问之。云嫌据盟者，嫌直据盟问之。<br/><br/>　<br/><br/>　　不见与盟也。与齐期盟，为叔姬故，中见简贱，不见与盟，侮辱有耻，故讳使若行父会而去，齐侯不及得与盟，故言齐侯弗及，亦所以起齐侯不肯。○为，于伪反。<br/><br/>　　[疏]注“使若”至“与盟”。<br/><br/>　　○解云：使若行父会齐侯于阳穀讫即弃之而去，齐侯不及盟。<br/><br/>　　○注“亦所以起齐侯不肯”。<br/><br/>　　○解云：若直言不及盟，文体已具，足见不得盟矣。而更言齐侯不及者，欲道是时不肯盟者是齐侯也。若直言季孙行父会齐侯于阳穀不及盟，不妨行父不及，无以见齐侯不肯矣。<br/><br/>　<br/><br/>　　夏，五月，公四不视朔。视朔说在六年。不举不朝庙者，礼，月终于庙先受朝政，乃朝，明王教尊也；朝庙，私也，故以不视朔为重。常以朔者，重始也。<br/><br/>　　[疏]注“视朔说在六年”。<br/><br/>　　○解云：即上六年注云“礼，诸侯受十二月朔政於天子，藏于大祖庙，每月朔朝庙，使大夫南面奉天子命，君北面而受之”是也。<br/><br/>　　○注“不举”至“为重”。<br/><br/>　　○解云：正以视朔之时，必有朝庙之礼，故上六年经云“闰月不告月，犹朝于庙”是也。今此经直言“四不视朔”，不道不朝庙，故解之。<br/><br/>　　○注“常以”至“始也”。<br/><br/>　　○解云：言十二月之政令，所以不在年初一受之而巳，必以月之朔日受之者，重月之始故也。<br/><br/>　<br/><br/>　　公曷为四不视朔？据无事也。公有疾也。以不讳举公如有疾，公有疾乃复举公是也。○乃复，扶又反，下同。<br/><br/>　　[疏]注“公有”至“是也”。<br/><br/>　　○解云：即昭二十三年“冬，公如晋，至河。公有疾，乃复”是也。<br/><br/>　<br/><br/>　　何言乎公有疾不视朔？据有疾无恶也。<br/><br/>　　[疏]注“据有疾无恶也”。<br/><br/>　　○解云：即昭二十三年传云“何言乎公有疾乃复？杀耻也”者是。<br/><br/>　<br/><br/>　　自是公无疾，不视朔也。有疾无恶不当书。又不言有疾者，欲起公自是无疾不视朔也。<br/><br/>　　[疏]注“公自”至“朔也”。<br/><br/>　　○解云：即郑氏云“鲁自文公四不视朔，视朔之礼已后遂废”者，正取此文也。<br/><br/>　<br/><br/>　　然则曷为不言公无疾不视朔？有疾，犹可言也，无疾，不可言也。言无疾大恶，不可言也。是后公不复视朔，政事委任公子遂。<br/><br/>　　六月，戊辰，公子遂及齐侯盟于犀丘。○犀丘，彦西，《左氏》作“郪丘”，《穀梁》作“师丘”。<br/><br/>　　[疏]“盟于犀丘”。<br/><br/>　　○解云：正本作“菑丘”，故贾氏《公羊》曰“菑丘，《穀梁》曰‘师丘’”是也。今《左氏》经作“郪”字。<br/><br/>　<br/><br/>　　秋，八月，辛未，夫人姜氏薨。○毁泉台。泉台者何？郎台也。庄公所筑台于郎，以郎讥临民之漱浣。○漱，素侯反。浣，户管反。<br/><br/>　　[疏]“泉台者何”。何解云：泉台之名，自前未有，今而言毁，故执不知问。<br/><br/>　　○注“庄公”至“漱浣”。<br/><br/>　　○解云：即庄二十一年“春，筑台于郎”，传云“何以书？讥。何讥尔？临民之所漱浣也”是也。然则何以知泉台为郎台？正以彼传云“讥临民之所漱浣”书，与此泉台之义合故也。<br/><br/>　<br/><br/>　　郎台则曷为谓之泉台？未成为郎台，未成时，但以地名之。既成为泉台。既成，更以所置名之。毁泉台何以书？讥。何讥尔？筑之讥，毁之讥。先祖为之，已毁之，不如勿居而已矣。但当勿居，令自毁坏，不当故毁，暴扬先祖之恶也。筑毁讥同，知例皆时。○令，力呈反。暴，步卜反。<br/><br/>　　[疏]注“筑毁”至“皆时”。<br/><br/>　　○解云：言筑毁讥同者，即上传云“筑之讥，毁之讥”是也。言知例皆时者，正以此经文承月下，恐蒙月，故如此解。<br/><br/>　<br/><br/>　　楚人、秦人、巴人灭庸。○巴，布加反。<br/><br/>　　冬，十有一月，宋人弑其君处臼。弑君者曷为或称名氏？或不称名氏？大夫弑君称名氏，贱者穷诸人；贱者，谓士也。士正自当称人。○处臼，二传作“杵臼”。大夫相杀称人，贱者穷诸盗。贱者穷诸人者，言士先自称人，今弑君亦称人，故曰穷诸人矣。云贱者穷诸盗者，言士之贱名不过于盗故也。降大夫使称人，降士使称盗者，所以别死刑有轻重也。无尊上，非圣人，不孝者，斩首枭之；无营上，犯军法者，斩要；杀人者，刎脰，故重者录，轻者略也。不日者，内娶略贱之。○别，彼列反。枭，古尧反。要，一遥反。刎，亡粉反。头，如字。本又作“脰”，音豆。<br/><br/>　　[疏]注“故重”至“略也”。<br/><br/>　　○解云：谓大夫弑君罪重，故称名氏责之深。若大夫相杀，罪轻於犯君，故降称盗者，义之轻然也。<br/><br/>　　○注“不日”至“贱之”者，既说于上。<br/><br/>　<br/><br/>　　十有七年，春，晋人、卫人、陈人、郑人伐宋。<br/><br/>　　夏，四月，癸亥，葬我小君圣姜。圣姜者何？文公之母也。○圣姜，二传作“声姜”。<br/><br/>　　[疏]“圣姜者何”。<br/><br/>　　○解云：欲言夫人，谥异其夫号；欲言为妾，而卒葬并不见，故执不知问。<br/><br/>　<br/><br/>　　齐侯伐我西鄙。<br/><br/>　　六月，癸未，公及齐侯盟于穀。<br/><br/>　　诸侯会于扈。<br/><br/>　　秋，公至自穀。<br/><br/>　　冬，公子遂如齐。<br/><br/>　　十有八年，春，王二月，丁丑，公薨于台下。<br/><br/>　　秦伯罃卒。秦穆公也。至此卒者，因其贤。○伯罃，乙耕反，何云“穆公也”。《左氏》：穆公子康公。<br/><br/>　　[疏]注“秦穆”至“其贤”。<br/><br/>　　○解云：正以秦是戎狄，《春秋》外之，往前以来未录其卒，今乃始书，故以贤解之。而《左氏》为康公者，与此别。《穀梁》无解。<br/><br/>　<br/><br/>　　夏，五月，戊戌，齐人弑其君商人。商人弑君贼，复见者，与大夫异。齐人已君事之，杀之且当坐弑君。○复见，扶又反，下同；下贤遍反。<br/><br/>　　[疏]注“商人”至“弑君”。<br/><br/>　　○解云：《春秋》之义，诸是弑君之贼，皆不复见，所以贱之，是以宣六年书“晋赵盾、卫孙免侵陈”，传云“赵盾弑君，此其复见何”，注云“据宋督、郑归生、齐崔杼弑其君，后不复见”；传又云“亲弑君者，赵穿也”，注云“复见赵盾者，欲起亲弑者赵穿，非盾”是也。今此商人於上十四年“弑其君舍”而复见者，正以其为君故也。与大夫异者，齐人以君事之，杀之宜当坐弑君。然则商人弑其君舍而存之，欲责臣子不讨贼故也，是以庄二十二年注云“不与念母而讥忌省者，本不事母则已，不当忌省，犹为商人责不讨贼”，义亦通於此。<br/><br/>　<br/><br/>　　六月，癸酉，葬我君文公。○秋，公子遂、叔孙得臣如齐。不举重者，讥鲁猥使二大夫出，虚国家，废政事，重录内也。<br/><br/>　　[疏]注“不举”至“内也”。解云：书事举重，《春秋》之常，今而悉举，故解之。《穀梁传》云“使举上客而不称介，不正其同伦而相为介，故列而数之也”者，亦是直举重之义也。而言重录内者，正以外大夫未有并见者，於内唯有此经，及定六年“夏，季孙斯、仲孙何忌如晋”之文，故知正是重录内也。<br/><br/>　<br/><br/>　　冬，十月，子卒。子卒者孰谓？谓子赤也。何以不日？据子般卒日。隐之也。何隐尔？弑也。弑则何以不日？据子般卒日。○弑也，音试，下及注同。<br/><br/>　　[疏]注“据子般卒日”。<br/><br/>　　○解云：即庄三十二年“冬，十月，乙未，子般卒”是也。<br/><br/>　<br/><br/>　　不忍言也。所闻世，臣子恩痛王父深厚，故不忍言其日，与子般异。<br/><br/>　　[疏]注“故不忍”至“般异”。<br/><br/>　　○解云：正以子般为所传闻之世故也，是以庄三十三年“子般卒”之下，何氏云“杀不去日见隐者，降子赤也”是。<br/><br/>　<br/><br/>　　夫人姜氏归于齐。归者，大归也。夫死子杀贼人立，无所归留，故去也。有去道书者，重绝不复反。<br/><br/>　　[疏]注“归者，大归也”。<br/><br/>　　○解云：凡言大归，一出不反之辞，若“纪侯大去其国”之类，故言归者大归也。<br/><br/>　　○注“有去”至“复反”。<br/><br/>　　○解云：正以常事不书故也。<br/><br/>　<br/><br/>　　季孙行父如齐。<br/><br/>　　莒弑其君庶其。称国以弑何？据莒人弑其君密州。<br/><br/>　　[疏]注“据莒”至“密州”。<br/><br/>　　○解云：即襄三十一年“十有一月，莒人弑其君密州”是也。<br/><br/>　<br/><br/>　　称国以弑者，众弑君之辞。一人弑君，国中人人尽喜，故举国以明失众，当坐绝也。例皆时者，略之也。<br/><br/>　　[疏]注“例皆”至“之也”。解云：谓是失众而称国以弑者，皆书时以略之，即定十三年冬，“薛弑其君比”之属是也。若然，昭二十七年“夏，四月，吴弑其君僚”，亦是称国而书月者，彼非失众，但以见弑之义，故不书时贱之，是以何氏云“不书阖闾弑其君者，为季子讳，明季子不忍父子兄弟自相弑，让国阖闾，欲其享之，故为没其罪也”，“月者，非失众见弑，故不略之”者是也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10191.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10193.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

