<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第二十一_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第二十一全文,韦昭作品" />
<meta name="description" content="国语注原文阅读,国语卷第二十一全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5295.html";
var nextpage="novel-chapter-353.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第二十一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5295.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第二十一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:16:00<span class="divide">|</span></p>
<div class="page-body">
<div class="page-content">
<p>越语下<br/><br/>　　１　越王句践即位三年而欲伐吴〔一〕，范蠡进谏曰：「夫国家之事，有持盈〔二〕，有定倾〔三〕，有节事〔四〕。」王曰：「为三者，奈何？」对曰：「持盈者与天〔五〕，定倾者与人〔六〕，节事者与地〔七〕。王不问，蠡不敢言。天道盈而不溢〔八〕，盛而不骄〔九〕，劳而不矜其功〔一０〕。夫圣人随时以行，是谓守时〔一一〕。天时不作，弗为人客〔一二〕；人事不起，弗为之始〔一三〕。今君王未盈而溢〔一四〕，未盛而骄〔一五〕，不劳而矜其功〔一六〕，天时不作而先为人客〔一七〕，人事不起而创为之始，此逆于天而不和于人〔一八〕。王若行之，将妨于国家，靡王躬身〔一九〕。」王弗听。<br/><br/>　　〔一〕　句践三年，鲁哀元年也。<br/><br/>　　〔二〕　持，守也。盈，满也。<br/><br/>　　〔三〕　定，安也。倾，危也。<br/><br/>　　〔四〕　节，制也。<br/><br/>　　〔五〕　与天，法天也。天道盈而不溢，盛而不骄。<br/><br/>　　〔六〕　与人，取人之心也。人道好谦，倾危之中，当卑辞尊礼，玩好女乐，尊之以名。<br/><br/>　　〔七〕　与地，法地也。时不至不可疆生，事不究不可疆成之属。<br/><br/>　　〔八〕　阳盛则损，日满则亏。<br/><br/>　　〔九〕　盛，元气广大时。不骄，不自纵弛。<br/><br/>　　〔一０〕劳，动而不已也。矜，大也。不自大其功，施而不德也。<br/><br/>　　〔一一〕随时，时行则行，时止则止。<br/><br/>　　〔一二〕作，起也。攻者为客。起谓天时、利害、灾变之应。<br/><br/>　　〔一三〕人事，谓怨叛、逆乱之萌也。先动为始。<br/><br/>　　〔一四〕未盈，国未富实而君意溢。<br/><br/>　　〔一五〕道化未盛而自骄泰。<br/><br/>　　〔一六〕未有勤劳而自大其功。<br/><br/>　　〔一七〕吴未有天灾而欲伐之。<br/><br/>　　〔一八〕天应未至，人事不起，故逆于天而失人和也。<br/><br/>　　〔一九〕妨，害也。靡，损也。<br/><br/>　　范蠡进谏曰：「夫勇者，逆德也〔一〕；兵者，凶器也〔二〕；争者，事之末也〔三〕。阴谋逆德，好用凶器〔四〕，始于人者，人之所卒也〔五〕；淫佚之事，上帝之禁也〔六〕，先行此者，不利。」王曰：「无是贰言也，吾已断之矣〔七〕！」果兴师而伐吴，战于五湖〔八〕，不胜，栖于会稽。<br/><br/>　　〔一〕　德尚礼让，勇则攻夺。<br/><br/>　　〔二〕　言害人也。<br/><br/>　　〔三〕　言贤者修其政德，而远方附事之德不行，然后用武，故曰：「争者，事之末也。」<br/><br/>　　〔四〕　阴谋，兵谋也。勇为逆德。<br/><br/>　　〔五〕　始以伐人，人终害之。<br/><br/>　　〔六〕　淫佚，放盪。<br/><br/>　　〔七〕　贰言，阴谋、淫佚也。<br/><br/>　　〔八〕　五湖，今太湖。<br/><br/>　　王召范蠡而问焉，曰：「吾不用子之言，以至于此，为之奈何？」范蠡对曰：「君王其忘之乎？持盈者与天，定倾者与人，节事者与地。」王曰：「与人奈何〔一〕？」对曰：「卑辞尊礼〔二〕，玩好女乐〔三〕，尊之以名〔四〕。如此不已〔五〕，又身与之市〔六〕。」王曰：「诺。」乃令大夫种行成于吴，曰：「请士女女于士，大夫女女于大夫，随之以国家之重器〔七〕。」吴人不许。大夫种来而复往，曰：「请委管籥属国家，以身随之，君王制之〔八〕。」吴人许诺。王曰：「蠡为我守于国。」对曰：「四封之内，百姓之事，蠡不如种也。四封之外，敌国之制，立断之事，种亦不如蠡也。」王曰：「诺。」令大夫种守于国，与范蠡入宦于吴〔九〕。<br/><br/>　　〔一〕　已在倾危，故先问与人。<br/><br/>　　〔二〕　言当卑约其辞、尊重其礼以求平。<br/><br/>　　〔三〕　玩好，珍宝也。女乐，谓士女女于士，大夫女女于大夫。<br/><br/>　　〔四〕　谓之天王。<br/><br/>　　〔五〕　不已，谓吴不释也。<br/><br/>　　〔六〕　市，利也，谓委管籥属国家，以身随之。<br/><br/>　　〔七〕　重器，宝器也。<br/><br/>　　〔八〕　委，归也。属，付也。管籥，取键器也。月令曰：「修键闭，慎管籥。」<br/><br/>　　〔九〕　宦，为臣隶也。<br/><br/>　　三年，而吴人遣之〔一〕。归及至于国，王问于范蠡曰：「节事奈何〔二〕？」对曰：「节事者与地。唯地能包万物以为一，其事不失〔三〕。生万物，容畜禽兽，然后受其名而兼其利〔四〕。美恶皆成，以养其生〔五〕。时不至，不可疆生〔六〕；事不究，不可疆成〔七〕。自若以处〔八〕，以度天下，待其来者而正之〔九〕，因时之所宜而定之。同男女之功〔一０〕，除民之害，以避天殃。田野开闢，府仓实〔一一〕，民众殷〔一二〕。无旷其众，以为乱梯〔一三〕。时将有反，事将有閒〔一四〕，必有以知天地之恒制，乃可以有天下之成利〔一五〕。事无閒，时无反〔一六〕，则抚民保教以须之〔一七〕。」<br/><br/>　　〔一〕　句践以鲁哀元年栖会稽，吴与之平而去之。句践改修国政，然后卑事夫差，在吴三年，而吴人遣之，此则鲁哀五年也。<br/><br/>　　〔二〕　欲更修政，故问节事。<br/><br/>　　〔三〕　为一，不偏也。不失，不失时也。<br/><br/>　　〔四〕　受其名，受其功名也。利，谓万物终归于地。<br/><br/>　　〔五〕　物之美恶，各有所宜，皆成之以养人也。<br/><br/>　　〔六〕　物生各有时。<br/><br/>　　〔七〕　究，穷也。穷则变，生可因而成之。<br/><br/>　　〔八〕　若，如也。自如，无妄动也。<br/><br/>　　〔九〕　不先唱，待其来而就正之。<br/><br/>　　〔一０〕功，农穑、丝枲之功。<br/><br/>　　〔一一〕货财曰府，米粟曰仓。<br/><br/>　　〔一二〕殷，盛也。<br/><br/>　　〔一三〕旷，空也。梯，阶也。无令空日废业，使人困乏，以生怨乱，为祸阶也。<br/><br/>　　〔一四〕时，天时。事，人事。反，还也。閒，隟也。时还则祚在越，而吴事有衅隟也。<br/><br/>　　〔一五〕恒，常也。制，度也。<br/><br/>　　〔一六〕吴事无衅隟，天时未在越。<br/><br/>　　〔一七〕保，守也。<br/><br/>　　王曰：「不穀之国家，蠡之国家也，蠡其图之！」对曰：「四封之内，百姓之事，时节三乐〔一〕，不乱民功，不逆天时〔二〕，五穀睦熟，民乃蕃滋〔三〕，君臣上下交得其志，蠡不如种也〔四〕。四封之外，敌国之制，立断之事，因阴阳之恒，顺天地之常〔五〕，柔而不屈〔六〕，疆而不刚〔七〕，德虐之行，因以为常〔八〕；死生因天地之刑〔九〕，天因人〔一０〕，圣人因天〔一一〕；人自生之，天地形之〔一二〕，圣人因而成之〔一三〕。是故战胜而不报，〔一四〕取地而不反〔一五〕，兵胜于外，福生于内，用力甚少而名声章明，种亦不如蠡也。」王曰：「诺。」令大夫种为之〔一六〕。<br/><br/>　　〔一〕　三乐，三时之务，使人劝事乐业。<br/><br/>　　〔二〕　从事有业，故功不乱。因时顺气，故不逆。<br/><br/>　　〔三〕　睦，和也。蕃，息也。滋，益也。<br/><br/>　　〔四〕　交，俱也。<br/><br/>　　〔五〕　阴阳，谓刚柔、晦明、三光盈缩、用兵利钝之常数。<br/><br/>　　〔六〕　外虽柔顺，内不可屈。<br/><br/>　　〔七〕　内虽疆盛，行不以刚。<br/><br/>　　〔八〕　唐尚书云：「言无德行虐习以为常。」昭谓：德，有所怀柔及爵赏也。虐，有所斩伐及黜夺也。以为常，以为常法也。<br/><br/>　　〔九〕　死，杀也。刑，法也。杀生必因天地四时之法，推亡固存亦是也。<br/><br/>　　〔一０〕因人善恶而福祸之。<br/><br/>　　〔一一〕天垂象，圣人则之。<br/><br/>　　〔一二〕形，见也，见其吉凶之象。<br/><br/>　　〔一三〕因吉凶以诛赏也。<br/><br/>　　〔一四〕敌家不能报也。<br/><br/>　　〔一五〕不复反敌家也。<br/><br/>　　〔一六〕为，治国也。<br/><br/>　　２　四年，王召范蠡而问焉〔一〕，曰：「先人就世，不穀即位。〔二〕吾年既少，未有恒常，出则禽荒，入则酒荒。吾百姓之不图，唯舟与车〔三〕。上天降祸于越，委制于吴〔四〕。吴人之那不穀，亦又甚焉〔五〕。吾欲与子谋之，其可乎？」对曰：「未可也。蠡闻之，上帝不考，时反是守〔六〕，疆索者不祥〔七〕。得时不成，反受其殃〔八〕。失德灭名，流走死亡。有夺，有予，有不予〔九〕，王无蚤图。夫吴，君王之吴也，王若蚤图之，其事又将未可知也〔一０〕。」王曰：「诺。」<br/><br/>　　〔一〕　说云：「鲁哀三年。」昭谓：四年，反国四年，鲁哀九年。<br/><br/>　　〔二〕　先人，允常。就世，终世也。<br/><br/>　　〔三〕　好游田，故唯舟与车。<br/><br/>　　〔四〕　委，归也。<br/><br/>　　〔五〕　那，于也。甚焉，言见困苦。<br/><br/>　　〔六〕　考，成也。言天未成越，当守天时，天时反，乃可以动。<br/><br/>　　〔七〕　索，求也。<br/><br/>　　〔八〕　言得天时而人弗能成，则反受其殃。夫差克越，可取而不取，后反见灭是也。<br/><br/>　　〔九〕　有夺，予而复夺也。有予，天所授也。不予，天所去也。<br/><br/>　　〔一０〕未可知，或时不得也。<br/><br/>　　３　又一年〔一〕，王召范蠡而问焉，曰：「吾与子谋吴，子曰：『未可也』。今吴王淫于乐而忘其百姓〔二〕，乱民功，逆天时；信谗喜优〔三〕，憎辅远弼〔四〕，圣人不出〔五〕，忠臣解骨〔六〕；皆曲相御，莫适相非，上下相偷。其可乎〔七〕？」对曰：「人事至矣，天应未也，王姑待之。」王曰：「诺。」<br/><br/>　　〔一〕　反国五年，鲁哀十年。<br/><br/>　　〔二〕　乐，声色也。<br/><br/>　　〔三〕　优，谓俳优。<br/><br/>　　〔四〕　相导为辅，矫过为弼。<br/><br/>　　〔五〕　圣，通也。通智之人皆隐遁也。<br/><br/>　　〔六〕　贾、唐二君云：「解骨，子婿伏属镂也。」昭谓：是时子婿未死。解骨，谓忠良之臣见其如此，皆骨体解倦，不复念忠。<br/><br/>　　〔七〕　御，犹将也，言皆曲意取容，转相将望，无复相非以不忠正者也。偷，苟且也。<br/><br/>　　４　又一年〔一〕，王召范蠡而问焉，曰：「吾与子谋吴，子曰：『未可也』。今申婿骤谏其王，王怒而杀之，其可乎〔二〕？」对曰：「逆节萌生〔三〕。天地未形，而先为之征〔四〕，其事是以不成，杂受其刑〔五〕。王姑待之。」王曰：「诺。」<br/><br/>　　〔一〕　反国六年，鲁哀十一年。<br/><br/>　　〔二〕　子婿数谏，王不听，知吴必亡，使于齐，属其子于鲍氏。王闻之，赐之属镂以死。在鲁哀十一年。<br/><br/>　　〔三〕　害杀忠正，故为逆节。萌，兆也。<br/><br/>　　〔四〕　形，见也，天地之占未见。征，征伐也。<br/><br/>　　〔五〕　杂，犹俱也。刑，害也。<br/><br/>　　５　又一年〔一〕，王召范蠡而问焉，曰：「吾与子谋吴，子曰：『未可也』。今其稻蟹不遗种，其可乎〔二〕？」对曰：「天应至矣，人事未尽也〔三〕，王姑待之。」王怒曰：「道固然乎〔四〕，妄其欺不穀邪？吾与子言人事，子应我以天时；今天应至矣，子应我以人事。何也？」范蠡对曰：「王姑勿怪。夫人事必将与天地相参，然后乃可以成功〔五〕。今其祸新民恐〔六〕，其君臣上下，皆知其资财之不足以支长久也〔七〕，彼将同其力，致其死，犹尚殆〔八〕。王其且驰骋弋猎，无至禽荒〔九〕；宫中之乐，无至酒荒；肆与大夫觞饮，无忘国常〔一０〕。彼其上将薄其德，民将尽其力〔一一〕，又使之望而不得食〔一二〕，乃可以致天地之殛〔一三〕。王姑待之〔一四〕。」<br/><br/>　　〔一〕　反国七年，鲁哀十二年。<br/><br/>　　〔二〕　蟹食稻。　案攷异卷四：「礼记月令疏引韦注『稻蟹，谓蟹食稻也』，疑此为韦注完本。」<br/><br/>　　〔三〕　谓飢困、愁怨之事，未尽极也。<br/><br/>　　〔四〕　固，故也。<br/><br/>　　〔五〕　参，三也。天、地、人事三合，乃可以成大功。<br/><br/>　　〔六〕　稻蟹，新也。<br/><br/>　　〔七〕　支，犹堪也。<br/><br/>　　〔八〕　殆，危也。言伐吴，于事尚危。<br/><br/>　　〔九〕　使越王为此者，示不以吴为念。<br/><br/>　　〔一０〕肆，放也。常，旧法。<br/><br/>　　〔一一〕言吴王见越驰骋射猎，不以为意；必不修德而纵私好，以尽民力。<br/><br/>　　〔一二〕怨望于上，而天又夺之食。<br/><br/>　　〔一三〕殛，诛也。<br/><br/>　　〔一四〕且待时也。自此后四年，乃遂伐吴。<br/><br/>　　６　至于玄月〔一〕，王召范蠡而问焉，曰：「谚有之〔二〕曰：『觥饭不及壶飧〔三〕。』今岁晚矣，子将奈何？」对曰：「微君王之言〔四〕，臣故将谒之〔五〕。臣闻从时者，犹救火、追亡人也，蹶而趋之，唯恐弗及〔六〕。」王曰：「诺。」遂兴师伐吴，至于五湖。<br/><br/>　　〔一〕　尔雅曰：「九月为玄。」谓鲁哀十六年九月也，至十七年三月，越伐吴。<br/><br/>　　〔二〕　谚，俗之善语。<br/><br/>　　〔三〕　觥，大也。大饭，谓盛馔。盛馔未具，不能以虚待之，不及壶飧之救飢疾。言己欲灭吴，取快意得之而已，不能待有馀力。<br/><br/>　　〔四〕　微，无也。<br/><br/>　　〔五〕　谒，请也，请伐吴也。<br/><br/>　　〔六〕　蹶，走也。<br/><br/>　　吴人闻之，出而挑战，一日五反。王弗忍，欲许之〔一〕。范蠡进谏曰：「夫谋之廊庙，失之中原，其可乎？王姑勿许也。臣闻之，得时无怠，时不再来，天予不取，反为之灾。赢缩转化，后将悔之。〔二〕天节固然〔三〕，唯谋不迁〔四〕。」王曰：「诺。」弗许。<br/><br/>　　〔一〕　不忍其忿。<br/><br/>　　〔二〕　赢缩，进退也。转化，变易也。<br/><br/>　　〔三〕　固然，有转化也。<br/><br/>　　〔四〕　谋必素定，不可迁易。<br/><br/>　　范蠡曰：「臣闻古之善用兵者〔一〕，赢缩以为常，四时以为纪〔二〕，无过天极，究数而止〔三〕。天道皇皇，日月以为常〔四〕，明者以为法，微者则是行〔五〕。阳至而阴，阴至而阳〔六〕；日困而还，月盈而匡〔七〕。古之善用兵者，因天地之常，与之俱行。〔八〕后则用阴，先则用阳〔九〕；近则用柔，远则用刚〔一０〕。后无阴蔽，先无阳察〔一一〕，用人无艺，往从其所〔一二〕。刚疆以御，阳节不尽，不死其野〔一三〕。彼来从我，固守勿与〔一四〕。若将与之，必因天地之灾〔一五〕，又观其民之饥饱劳逸以参之。〔一六〕尽其阳节、盈吾阴节而夺之〔一七〕。宜为人客，刚疆而力疾；阳节不尽，轻而不可取〔一八〕。宜为人主，安徐而重固；阴节不尽，柔而不可迫〔一九〕。凡陈之道，设右以为牝，益左以为牡，〔二０〕蚤晏无失，必顺天道〔二一〕，周旋无究〔二二〕。今其来也，刚疆而力疾〔二三〕，王姑待之。」王曰：「诺。」弗与战。<br/><br/>　　〔一〕　谓若黄帝、汤、武。<br/><br/>　　〔二〕　以为常，随其赢缩也。纪，犹法也。四时有转运，用兵有利钝也。周语曰「王欲合是五位三所而用之」是也。<br/><br/>　　〔三〕　极，至也。究，穷也。无过天道之所至，穷其数而止也。<br/><br/>　　〔四〕　皇皇，著明也。常，象也。<br/><br/>　　〔五〕　明，谓日月盛满时。微，谓亏损薄蚀时。法，其明者以进取。行，其微时以隐遁。<br/><br/>　　〔六〕　至，谓极也。<br/><br/>　　〔七〕　困，穷也。匡，亏也。<br/><br/>　　〔八〕　随其转运、亏盈、晦明之常。<br/><br/>　　〔九〕　后，后动。先，先动。用阴，谓沉重固密。用阳，谓轻疾猛厉。<br/><br/>　　〔一０〕敌近则用柔顺，示之以弱；远则抗威厉，辞以亢御。<br/><br/>　　〔一一〕后动者太舒静，为阴蔽也。先动者太显露，为阳察也。<br/><br/>　　〔一二〕艺，射的也。无艺，无常所也。行军用人之道，因敌为制，不豫设也，故曰从其所也。　案述闻卷二一：「韦说非也。『用人无艺』，当属上二句为义；『往从其所』，则属下句为义。『用人无艺』者，人，犹众也，言用众之道无常也。『后无阴蔽，先无阳察，用人无艺』，三『无』字相应为文。『往从其所』者，『其所』，敌人之所也，言往从敌人之所，而彼尚能以刚疆御我，则其阳节未尽，未可即灭，故曰『不死其野』也。『蔽』、『察』〔古读若『际』〕、『艺』为韵，『所』、『御』、『野』、『与』为韵，以是明之。」<br/><br/>　　〔一三〕言敌以刚疆来御己，其阳节未尽，尚未可克，故曰不死其野。<br/><br/>　　〔一四〕勿与战也。<br/><br/>　　〔一五〕彼有灾变，则可。<br/><br/>　　〔一六〕言虽有灾，民尚逸，饱则未也。<br/><br/>　　〔一七〕彼阳势已尽，而吾阴节盛满，则能夺之。<br/><br/>　　〔一八〕先动为客。于时宜为人客，刚疆力疾，阳数未尽，虽轻易人犹不可得取也。<br/><br/>　　〔一九〕时宜为主人，安徐重固，阴数未尽，虽柔不可困迫之。<br/><br/>　　〔二０〕陈其牝牡，使相受之。在阴为牝，在阳为牡。<br/><br/>　　〔二一〕晏，晚也。<br/><br/>　　〔二二〕究，穷也；无穷，若日月然也。<br/><br/>　　〔二三〕言吴阳势未尽，未可击也。<br/><br/>　　７　居军三年，吴师自溃〔一〕。吴王帅其贤良，与其重禄，以上姑苏〔二〕。使王孙雒行成于越〔三〕，曰：「昔者上天降祸于吴，得罪于会稽〔四〕。今君王其图不穀，不穀请复会稽之和。」王弗忍，欲许之。范蠡进谏曰：「臣闻之，圣人之功，时为之庸〔五〕。得时不成，天有还形〔六〕。天节不远，五年复反〔七〕，小凶则近，大凶则远〔八〕。先人有言曰：『伐柯者其则不远〔九〕。』今君王不断，其忘会稽之事乎？」王曰：「诺。」不许。<br/><br/>　　〔一〕　鲁哀二十年冬十一月，越围吴。二十二年冬十一月丁卯，灭吴。<br/><br/>　　〔二〕　姑苏，宫之台也，在吴阊门外，近湖。或云：「贤，贤妃。良，良货。」唐尚书云：「重禄，宝璧也。」昭谓：贤良，亲近之士，犹越言君子，齐言士。吴语曰：「越王以其私卒君子六千人为中军。」贾侍中云：「重禄，大臣也。」<br/><br/>　　〔三〕　雒，吴大夫；王孙，姓也。<br/><br/>　　〔四〕　使越栖于会稽时也。<br/><br/>　　〔五〕　庸，用也，因天时以为功用也。<br/><br/>　　〔六〕　还，反也。形，体也。<br/><br/>　　〔七〕　节，期也。五年再闰，天数一终，故复反也。<br/><br/>　　〔八〕　小凶，谓危败。大凶，谓死灭。近，五年。远，十年或二十年。<br/><br/>　　〔九〕　先人，诗人也。「执柯伐柯，其则不远」，以言吴昔不灭越，故有此败，此戒亦不远也。<br/><br/>　　使者往而复来，辞愈卑，礼愈尊〔一〕，王又欲许之。范蠡谏曰：「孰使我蚤朝而晏罢者，非吴乎？与我争三江、五湖之利者，非吴耶？夫十年谋之，一朝而弃之，其可乎〔二〕？王姑勿许，其事将易冀已〔三〕。」王曰：「吾欲勿许，而难对其使者，子其对之。」范蠡乃左提鼓，右援枹，以应使者〔四〕，曰：「昔者上天降祸于越，委制于吴，而吴不受。今将反此义以报此祸，吾王敢无听天之命，而听君王之命乎？」王孙雒曰：「子范子，先人有言曰：『无助天为虐，助天为虐者不祥。』今吴稻蟹不遗种，子将助天为虐，不忌其不祥乎〔五〕？」范蠡曰：「王孙子，昔吾先君固周室之不成子也〔六〕，故滨于东海之陂〔七〕，鼋鼍鱼鳖之与处，而鼃黾之与同诸〔八〕。余虽腼然而人面哉，吾犹禽兽也，又安知是諓諓者乎〔九〕？」王孙雒曰：「子范子将助天为虐，助天为虐不祥。雒请反辞于王〔一０〕。」范蠡曰：「君王已委制于执事之人矣〔一一〕。子往矣，无使执事之人得罪于子〔一二〕。」<br/><br/>　　〔一〕　愈，益也。<br/><br/>　　〔二〕　十年不收于国，勤身以谋吴也。<br/><br/>　　〔三〕　冀，望也。易望已，谓不勤难也。<br/><br/>　　〔四〕　提，挈也。<br/><br/>　　〔五〕　忌，恶也。<br/><br/>　　〔六〕　子，爵也，言越本蛮夷小国，于周室爵列不能成子也。周礼，诸子之国，封疆方二百里。<br/><br/>　　〔七〕　滨，近也。陂，涯也。<br/><br/>　　〔八〕　鼃黾，虾蟆也。水边亦曰诸。<br/><br/>　　〔九〕　腼，面目之貌。諓諓，巧辩之言。方欲距吴之请，故自卑薄以不知礼义。<br/><br/>　　〔一０〕请以辞告越王。<br/><br/>　　〔一一〕执事，蠡自谓也。<br/><br/>　　〔一二〕无使我为子得罪。<br/><br/>　　使者辞反〔一〕。范蠡不报于王，击鼓兴师以随使者，至于姑苏之宫，不伤越民，遂灭吴〔二〕。<br/><br/>　　〔一〕　反报吴也。<br/><br/>　　〔二〕　「事将易冀」是也。<br/><br/>　　８　反至五湖，范蠡辞于王曰：「君王勉之，臣不复入越国矣〔一〕。」王曰：「不穀疑子之所谓者何也？」对曰：「臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。今事已济矣，蠡请从会稽之罚。」王曰：「所不掩子之恶，扬子之美者，使其身无终没于越国。子听吾言，与子分国。不听吾言，身死，妻子为戮。」范蠡对曰：「臣闻命矣。君行制，臣行意〔二〕。」遂乘轻舟以浮于五湖，莫知其所终极。<br/><br/>　　〔一〕　勉王以德，欲隐遁也。<br/><br/>　　〔二〕　制，法也。意，志也。<br/><br/>　　王命工以良金写范蠡之状而朝礼之〔一〕，浃日而令大夫朝之，〔二〕环会稽三百里者以为范蠡地〔三〕，曰：「后世子孙，有敢侵蠡之地者，使无终没于越国〔四〕，皇天后土、四乡地主正之〔五〕。」<br/><br/>　　〔一〕　以善金铸其形状，而自朝礼也。<br/><br/>　　〔二〕　从甲至甲曰浃。浃，帀也。<br/><br/>　　〔三〕　环，周也。<br/><br/>　　〔四〕　此誓告也。<br/><br/>　　〔五〕　乡，方也。天神地祇、四方神主当征讨之，正其封疆也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5295.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-chapter-353.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

