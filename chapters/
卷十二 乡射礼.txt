<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十二 乡射礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十二 乡射礼全文,郑玄作品" />
<meta name="description" content="仪礼注疏原文阅读,卷十二 乡射礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4517.html";
var nextpage="novel-read-266-4519.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十二 乡射礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4517.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十二 乡射礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:16:36<span class="divide">|</span></p>
<div class="page-body">
<div class="page-content">
<p>司射犹挟乘矢，以命三耦：“各与其耦让取弓矢，拾。”犹，有故之辞。拾，更也。<br/>　　[疏]“司射”至“拾矢”。○注“犹有”至“更也”。○释曰：自此尽“取扑搢之以反位”，论司射诱射，教三耦射法之事。《大射》有次，“三耦取弓矢於次”，注云：“取弓矢不拾者，次中隐蔽处。”则此无次取弓矢。拾者，拾更也。递取弓矢，见威仪故也。云“犹，有故之辞”者，前已云司射兼挟乘矢，此云“犹”是有故之辞，云此者，欲见司射恒执弓矢未改之意。<br/>　　三耦皆袒、决、遂。有司左执弣，右执弦，而授弓。有司，弟子纳射器者也。凡纳射器者，皆执以俟事。<br/>　　[疏]“三耦”至“授弓”。○注“有司”至“俟事”。○释曰：前有司请射，解为司马。此有司为弟子者，以有事者皆有司，故郑注解上有司请射与《大射》为政请射同，故解为司马。此经以纳射器使弟子，不见出文，则弟子执射器入者，即使守之以授用者，故知有司还是弟子。是以郑云“凡纳射器者，皆执以俟事”。<br/>　　遂授矢。受於纳矢而授之。<br/>　　[疏]“遂授矢”。○注“受於”至“授之”。○释曰：此授矢者，则上文有司授弓者，以其弟子执弓矢，故授弓讫复授矢。是以郑云“受於纳矢而授之”。<br/>　　三耦皆执弓，搢三而挟一个。未违俟处也。搢，插也，插於带右。<br/>　　[疏]“三耦”至“一个”。○注“未违”至“带右”。○释曰：上云“三耦俟于堂西”，又云“遂以比三耦於堂西”，此云“三耦皆执弓搢三而挟一个”，前后皆因前位，去未违俟处。下文乃云“三耦皆进，由司射之西，立于其西南，东面北上”，是移本位者也。云“搢，插也，插於带右”者，以其左手执弓，右手抽矢而射，故知插於带右，故《诗》云“左旋右抽”是也。<br/>　　司射先立于所设中之西南，东面。三耦皆进，由司射之西，立于其西南，东面北上而俟。<br/>　　司射东面立于三耦之北，搢三而挟一个。为当诱射也，固东面矣。复言之者，明却时还。<br/>　　[疏]“司射”至“一个”。○注“为当”至“时还”。○释曰：云“固东面矣，复言之者，明卻时还”者，司射先在中西南，东面，今三耦立定，司射卻来向三耦之北，东面，明司射卻时，右还西南，东面也。<br/>　　揖进，当阶，北面揖。及阶揖，升堂揖。豫则钩楹内，堂则由楹外。当左物，北面揖。钩楹，绕楹而东也。序无室，可以深也。周立四代之学於国，而又以有虞氏之庠为乡学。《乡饮酒义》曰“主人迎宾於庠门外”是也。庠之制，有堂有室也。今言豫者，谓州学也。读如“成周宣谢灾”之谢，《周礼》作序。凡屋无室曰谢，宜从谢。州立谢者，下乡也。左物，下物也。今文豫为序，序乃夏后氏之学，亦非也。<br/>　　[疏]“揖进”至“面揖”。○注“钩楹”至“非也”。○释曰：凡行射礼耦，耦各相对揖，故司射诱射，发东面位，揖进，当西阶北面揖，及阶揖，升堂揖讫，东行向两楹閒，物须过西楹，是以豫则钩楹内北过，以记云：“序则物当栋。”物近北，故过由楹北也。堂则由楹外过而东行，以记云：“堂则物当楣。”物近南，故过由楹南也。云“当左物”者，以南面为正，东为左物，北面又揖也。云“钩楹，绕楹而东也”者，北而东也。云“序无室，可以深也”者，据州立序而言。云“周立四代之学於国”者，案《王制》云：有虞氏上庠下庠，夏后氏东序西序，殷人左学右学，周人东胶虞庠。周立四代者，通己为四代，但质家贵右，故虞殷大学在西郊，小学在国中。文家贵左，故夏周大学在国中王宫之东，小学在西郊。周所立前代学者，立虞、夏、殷三代大学。若然，则虞氏上庠，则周之小学为有虞氏之庠，制在西郊也。立殷之右学则瞽宗，周立之亦在西郊。立夏后氏之东序，则周之东胶立在王宫之东，以其改东序为东胶。东胶，二代名，故云周立四代学。《文王世子》亦论四代学中学乐之事。云“而又以有虞氏之庠为乡学”者，与周立虞庠同制，故引《乡饮酒义》为证乡立庠之义也。云“庠之制，有堂有室也”者，则此篇云“堂则由楹外”，又记云“堂则物当楣”是也。《论语》云：“由也升堂矣，未入於室。”室堂相将，有室必有堂。言此者，见庠则室堂俱有，对榭则有堂无室也。云“今言豫者，谓州学也”者，《周礼·地官·州长职》云“春秋以礼会民而射于序”是也。云“读如‘成周宣榭灾’之榭”者，案宣公十六年《经》书：“成周宣榭火。”彼虽不据学，以其无室，与《尔雅》“无室曰榭”同，故引以为证也。云“《周礼》作序”者，据《州长职》文。云“凡屋无室曰榭，宜从榭”者，郑广解榭名。《尔雅》云：“阇谓之台，有木者谓之榭。”及成周宣谢，及此州立谢，皆是无室，故云“凡”以该之，不得从豫及序，故云宜从榭也。云“州立榭者，下乡也”者，以其乡之庠有室有堂，州谢则有堂无室，故云下乡也。云“今文豫为序，序乃夏后氏之学，亦非也”，不从今文者，以其虞庠、夏序皆是有室，州之序则无室，故云“非”。言“亦”者，古文为豫已非，今文作夏后氏之序亦非。若然，《礼记·学记》及《州长职》并下记皆作序，郑不破之者，以乡立虞庠，依虞有室，州立夏序，去室，犹取序名，是以郑注《州长》云“序，州党之学也”，故不破之也。<br/>　　及物揖。左足履物，不方足，还，视侯中，俯正足。方犹并也。志在於射，左足至，右足还，并足则是立也。南面视侯之中，乃俯视并正其足。<br/>　　[疏]“及物”至“正足”。○注“方犹”至“其足”。○释曰：云“志在於射”者，解足未正先视侯中之意。言“左足至”者，解左足履物也。右足还并足则是立也者，解经不方足，还及正足之言。若然，云还时兼视侯中也。此不言画物早晚，案《大射》纳射器之下，即言“工人、士与梓人升自北阶两楹閒，疏数容弓，若丹，若墨，度尺而午”。此不言者，卑者文略，亦当在纳射器后即画之也。<br/>　　不去旌。以其不获。<br/>　　[疏]“不去旌”。○注“以其不获”。○释曰：以其旌拟唱获，今以三耦诱射，不唱获，故不去旌也。<br/>　　诱射，诱犹教也。将乘矢。将，行也。行四矢，象有事於四方。<br/>　　[疏]“将乘矢”。○注“将行”至“四方”。○释曰：云“象有事於四方”者，《诗》云：“四矢反兮，以御乱兮。”是四矢有事於四方。<br/>　　执弓不挟，右执弦。不挟，矢尽。<br/>　　[疏]“执弓”至“执弦”。○注“不挟矢尽”。○释曰：案上文司射将射时云“搢三而挟一个”，又云“将乘矢”，故知矢尽，空执弦也。<br/>　　南面揖，揖如升射。降，出于其位南，適堂西，改取一个，挟之。改，更也。不射而挟之，示有事也。今文曰適序西。<br/>　　[疏]“南面”至“挟之”。○释曰：云“出于其位南，適堂西”者，上文司射位设于所设中之西南，东面，今乃適位南，而北回適堂西者，取教众耦威仪之法故也。云“改取一个，挟之”者，此不在西阶而在堂西，故適堂西即云改取一个也。<br/>　　遂適阶西，取扑，搢之，以反位。扑，所以挞犯教者。《书》云：“扑作教刑。”<br/>　　[疏]“遂適”至“反位”。○注“扑所”至“教刑”。○释曰：引《书》者，《舜典》文也。彼谓教学之刑，此为教射法，教虽不同，用扑是一，故引为证也。<br/>　　司马命获者执旌以负侯。欲令射者见侯与旌，深有志於中。<br/>　　[疏]“司马”至“负侯”。○注“欲令”至“於中”。○释曰：自此尽“搢扑”，论三耦为第一番射法。云“欲令射者见侯与旌，深有志於中”者，凡射主欲中侯，使获者举旌唱获，以是豫使见之，望深有志於中也。<br/>　　获者適侯，执旌负侯而俟。俟，待也。今文俟为立。<br/>　　[疏]“获者”至“而俟”。○释曰：俟，待也，而待者谓待司马命去侯。<br/>　　司射还，当上耦，西面作上耦射。还，左还也。作，使也。<br/>　　[疏]“司射”至“耦射”。○注“还左还也”。○释曰：知“左还”者，经云“还当上耦”，上耦位在司射之西南，东面。司射还欲西面与上耦相当，故知左还回身当之取便可知也。<br/>　　司射反位，上耦揖进，上射在左，并行。当阶，北面揖，及阶揖。上射先升三等，下射从之，中等。中犹閒也。<br/>　　[疏]“司射”至“中等”。○释曰：云“司射反位”者，反中西南，东面位也。<br/>　　上射升堂，少左。下射升，上射揖，并行。并，亻并也，亻并东行。<br/>　　[疏]“上射”至“并行”。○注“亻并东行”。○释曰：知并行并东行者，以其既言升，乃言并行，故知并东行向物也。云“少左”者，言上射先升，少左，避下射升阶也。<br/>　　皆当其物，北面揖，及物揖。皆左足履物，还，视侯中，合足而侯。司马適堂西，不决、遂、袒，执弓。不决遂，因不射，不备。<br/>　　[疏]“皆当”至“执弓”。○注“不决”至“不备”。○释曰：“皆左足履物”者，谓先以左足履物，东头合足而俟，司马命去侯。云“因不射，不备”，此决司射诱射行事，袒即决、遂，执弓挟矢，今司马不射，故不备，直袒而已也。若然，《大射》司马正不射而袒，又复决、遂者，彼《大射》志於射，故司马正虽不射，袒复决、遂，以其不为射，仍不挟矢也。<br/>　　出于司射之南，升自西阶，钩楹，由上射之后，西南面立于物閒。右执箫，南扬弓，命去侯。钩楹，以当由上射者之后也。箫，弓末也。《大射》曰：“左执弣。”扬犹举也。<br/>　　[疏]“出于”至“去侯”。○注“钩楹”至“举也”。○释曰：“钩楹”者，於西楹西而北，东行过。由上射之后，乃西南面立于物閒者，欲取南扬弓，向侯便故也。右执箫者，不可一手扬弓，故引《大射》曰左手执弣，左当却手，则右执箫者，右当覆手也。<br/>　　获者执旌许诺，声不绝，以至于乏，坐，东面偃旌，兴而俟。声不绝，不以宫商，不绝而已。乡射威仪省。偃犹什也。<br/>　　[疏]“获者”至“而俟”。○注“声不”至“仆也”。○释曰：云“而俟”者，待射者发矢当坐，故下云“获者坐而获也”。云“乡射威仪省”者，决《大射》云：“负侯皆许诺，以宫趋，直西及乏南，又诺以商，至乏，声止。”是其唱诺为宫商，是其威仪多，此至者，威仪省故也。<br/>　　司马出于下射之南，还其后，降自西阶，反由司射之南，適堂西，释弓，袭，反位，立于司射之南。围下射者，明为二人命去侯。<br/>　　[疏]“司马”至“之南”。○注“围下”至“去侯”。○释曰：司马由上射之后立於物閒，命去侯讫，物閒南行，西向，適阶降，是其顺矣。今命去侯讫，乃围下射之后，绕下射之东南行，而適西阶去。若出物閒西行，则似直为上射命去侯，是以并下射围绕之，明为二人命去侯也。<br/>　　司射进，与司马交于阶前，相左，由堂下西阶之东，北面视上射。命曰：“无射获，无猎获。”上射揖，司射退，反位。射获，谓矢中人也。猎，矢从傍。<br/>　　[疏]“司射”至“反位”。○注“射获”至“从傍”。○释曰：云“交于阶前，相左”者，既云司射与司马交于阶前相左，乃云由堂下西阶绕东北面，则相左之时在西阶之西。司马由北而西行，司射由南而东行，各以左相迎，故云相左也。司射既不升堂，不得云司射向北，司马向南，而相左也。云“射获，谓矢中人也”者，人谓获者，亦以事名。云“猎，矢从傍”者，谓从乏傍也。<br/>　　乃射。上射既发，挟弓矢，而后下射射，拾发，以将乘矢。古文而后作后，非也。《孝经说》然后曰后者，后也当从后。<br/>　　[疏]“乃射”至“乘矢”。○注“古文”至“从后”。○释曰：引《孝经说》，取《孝经纬·援神契》文。彼说《孝经》云“然后能保其社稷”之等，皆作后，后者，后也，故不从古文后，是以云“当从后”。<br/>　　获者坐而获。射者中，则大言获。获，得也。射，讲武田之类，是以中为获也。<br/>　　[疏]“获者坐而获”。○注“射者”至“获也”。○释曰：此未释筭，故下经云“获而未释获”，郑云“但大言获，未释其筭”是也。云“获，得也。射，讲武田之类，是以中为获也”者，《诗》云“舍拔则获”，谓射著禽兽为获，获则得也。战伐得囚俘亦曰获，射著正鹄亦曰获，但“举旌以宫”大言获也，“偃旌以商”小言获也。<br/>　　举旌以宫，偃旌以商。宫为君，商为臣，声和律吕相生。<br/>　　[疏]注“宫为”至“相生”。○释曰：宫为君，商为臣，《礼记·乐记》文。宫数八十一，数最浊，故为君，配中央土。商数七十二，次君，故为臣，配西方金。云“声和律吕相生”者，以其以黄锺之初九，下生林锺之初六，林锺又上生大蔟之九二。初九与九二虽非以次相生，大蔟亦由黄锺所生，故云声和由律吕相生。故举旌以宫，偃旌以商，不取其馀律吕也。<br/>　　获而未释获。但大言获，未释其筭。卒射，皆执弓，不挟，南面揖，揖如升射。不挟，亦右执弦，如司射。<br/>　　上射降三等，下射少右，从之，中等，并行，上射於左。降，下。<br/>　　[疏]“上射”至“於左”。○释曰：此上射、下射升与降，皆上射为先。又上射升降皆在左。<br/>　　与升射者相左，交于阶前，相揖。由司马之南適堂西，释弓，说决拾，袭而俟于堂西，南面，东上。三耦卒射，亦如之。司射去扑，倚于西阶之西，升堂，北面告于宾，曰：“三耦卒射。”去扑乃升，不敢佩刑器即尊者之侧。<br/>　　[疏]“与升”至“卒射”。○注“去扑”至“之侧”。○释曰：云“不敢佩刑器即尊者之侧”者，此司射将升堂即宾前，故去扑於阶西，乃升，是不敢佩刑器即於尊者之侧也。《大射》：“司射去扑，倚于阶西，適阼阶下，北面告于公曰：三耦卒射。”不升堂亦去扑者，国君尊，虽堂下亦去扑也。<br/>　　宾揖。以揖然之。<br/>　　[疏]“宾揖”。○注“以揖然之”。○释曰：《大射》司射告公三耦卒射，不见公揖，然之者，公尊故也。<br/>　　司射降，搢扑，反位。司马適堂西。<br/>　　[疏]“司马適堂西”。○释曰：自此尽“加于楅”，论三耦射讫取矢之事。<br/>　　袒，执弓，由其位南进，与司射交于阶前，相左，升自西阶，钩楹，自右物之后，立于物閒，西南面，揖弓，命取矢。揖，推之也。<br/>　　[疏]注“揖推之也”。○释曰：推手曰揖，引手曰厌，故《周礼·司仪》天揖、时揖、土揖，郑注皆以“推手”解之，是以推手为揖。但揖弓者向侯而揖之，以其命取矢故也。扬弓者，向乏而扬之，以其命去侯故也。<br/>　　获者执旌许诺，声不绝，以旌负侯而俟。俟弟子取矢，以旌指教之。<br/>　　[疏]注“俟弟”至“教之”。○释曰：此即下文弟子取矢，委于楅是也。<br/>　　司马出于左物之南，还其后，降自西阶，遂適堂前，北面立于所设楅之南，命弟子设楅。楅犹幅也，所以承笴矢者。<br/>　　[疏]“司马”至“设楅”。○注“楅犹”至“矢者”。○释曰：云“楅犹幅也”训楅为幅者，义取若布帛有边幅，整齐之意，故云“所以承笴齐矢”，即下云“委于楅北括”。又《大射》云：“既拾取矢，梱之。”注云：“梱，齐等之。”是其承笴也。<br/>　　乃设楅于中庭，南当洗，东肆。东肆，统於宾。<br/>　　[疏]“乃设”至“东肆”。○注“东肆统於宾”。○释曰：此弟子设楅之时，司马教之，故《大射》云：“小臣师设楅。司马正东面以弓为毕。”郑注云：“毕，所以教助执事者。”明此亦然。云“东肆，统於宾”者，然则楅有首尾，故下记云：“楅长如笴，博三寸，厚寸有半，龙首。”郑注云：“两端为龙首。”若然，则有首无尾。而言西上者，应有刻饰，记之为首尾也。<br/>　　司马由司射之南退，释弓于堂西，袭，反位。弟子取矢，北面坐委于楅，北括，乃退。司马袭进，当楅南，北面坐，左右抚矢而乘之。抚，拊之也。就委矢，左右手抚而四四数分之也。上既言袭矣，复言之者，嫌有事即袒也。凡事升堂乃袒。<br/>　　[疏]“司马”至“乘之”。○注“抚拊”至“乃袒”。○释曰：云“司射之南退，释弓”者，司马往堂西释弓，还依三耦所行之处，亦取威仪进止之事，故曰司射之南也。云“委矢于楅，北括”者，顺射时矢南行故也。云“抚，拊之也”者，言抚者，抚拍之义，言拊者，取拊近之理，故转从拊也。云“就委矢，左右手抚而四四数分之也”者，谓司马北面就所委矢之南，北面以右手抚四矢，於东以之手抚四矢，於西是四四数而分之也。云“上既言袭矣，复言之者，嫌有事即袒也”者，案上文命弟子设楅，退时已袭，今复言袭进者，嫌有事则袒，故重言之也。云“凡事升堂乃袒”者，堂下虽有事亦不袒，若司射不问堂上、堂下，有事即袒。司马与司射递行事，恐同，故明之也。<br/>　　若矢不备，则司马又袒执弓如初，升，命曰：“取矢不索。”索犹尽也。<br/>　　弟子自西方应曰：“诺。”乃复求矢，加于楅。增故曰加。曏获者许诺，至此弟子曰诺，事同，互相明。<br/>　　[疏]注“增故”至“相明”。○释曰：上言获者执旌许诺，故曰“曏获者许诺”，至此弟子曰诺，以其事同，互相明也。言“互”者，获者执旌许诺，不言弟子许诺，则弟子亦许诺。此直言弟子自西方应曰诺，不言获者应诺，则获者亦应诺可知，以其事同，省文，故互相明之。<br/>　　司射倚扑于阶西，升，请射于宾，如初。宾许诺。宾、主人、大夫若皆与射，则遂告于宾，適阼阶上告于主人，主人与宾为耦。言若者，或射或否，在时欲耳。射者绎己之志，君子务焉。大夫，遵者也。告宾曰：“主人御于子。”告主人曰：“子与宾射。”<br/>　　[疏]“司射”至“为耦”。○注“言若”至“宾射”。○释曰：自此尽“比众耦辩”，论次番将射比众耦之事。但射礼三而止，第一番直司射与三耦诱射，不释筭；第二番三耦与众耦俱射，释筭；第三番兼有作乐为射节。云“言若者，或射或否”者，以“若”是不定之辞，故知或射或否。射者绎己之志者，《礼记·射义》文，绎谓陈己之志意也。云“大夫，遵者也”者，上云大夫有遵者是也，故与宾主同在任情之限。云“告宾曰：‘主人御于子。’告主人曰：‘子与宾射’”，此约下大夫与士射之辞，以宾比大夫，以主人比士，尊宾之义也。<br/>　　遂告于大夫，大夫虽众，皆与士为耦。以耦告于大夫，曰：“某御於子。”大夫皆与士为耦，谦也。来观礼，同爵自相与耦，则嫌自尊别也。大夫为下射而云御於子，尊大夫也。士谓众宾之在下者，及群士来观礼者也。礼，一命已下，齿於乡里。<br/>　　[疏]“遂告”至“於子”。○注“大夫”至“乡里”。○释曰：云“大夫为下射，而云御於子，尊大夫也”者，上命三耦云：命上射曰某御於子，命下射曰子与某子射。今命大夫云某御于子，与上射同者，尊大夫也。大夫虽为下射，其辞不与下射同也。云“士谓众宾之在下者”，言众宾则与宾俱来者也。下记云：“大夫与，则公士为宾。”郑注云：“公士，在官之士。”则众宾之内亦有士矣，与宾俱至，则得主人之所命者也。其将射而至者，非主人之所命，直来观礼者也。但是一命已下，莫问先后而至，皆齿于堂下，故郑总云：“士谓众宾之在下者及群士来观礼者也。”云“《礼》一命以下，齿于乡里”者，《周礼》党正礼十月行正齿位之礼云：“一命齿于乡里，再命齿于父族，三命不齿。”案《乡饮酒》注云“此篇无正齿位之礼”，则乡射先行乡饮酒之礼，亦无正齿位之法。而云一命以下齿于乡里者，《乡饮酒》、《乡射》虽无正齿位之礼，士立于下，是以一命者在下，与乡里齿，是其常法。诸侯之士无再命以上，若为公卿大夫，自在尊东，为遵也。言士与众宾之在下者，则堂上三宾不与大夫为耦矣，亦皆射，故下文云“众宾与射者皆降”是也。<br/>　　西阶上北面作众宾射。作，使。<br/>　　司射降，搢扑，由司马之南適堂西，立，比众耦。众耦，大夫耦及众宾也。命大夫之耦曰：“子与某子射。”其命众耦如三耦。<br/>　　[疏]“司射”至“众耦”。○注“众耦”至“三耦”。○释曰：云“众耦，大夫耦及众宾也”者，言大夫之耦，唯谓堂下之士，言众宾，则兼堂上三宾，故下云众宾皆降。云“命大夫之耦曰：子与某总射”，此即上文命下射之辞也。云“其命众耦如三耦”者，上命三耦云“命上射曰某御於子，命下射曰子与某子射”是也。以其俱是士，故命辞同。<br/>　　众宾将与射者皆降，由司马之南適堂西，继三耦而立，东上。大夫之耦为上，若有东面者，则北上。言若有者，大夫士来观礼及众宾多，无数也。<br/>　　[疏]“众宾”至“北上”。○注“言若”至“数也”。○释曰：言由司马之南適堂西者，上文司马位在司射之南、东面是也。云“多，无数也”者，以其言“若”，亦是不定之辞，故无常数也。众宾若少，以南面为正，若多不受，则西边东面，北上。若然，大夫来在尊东为遵，而此言之者，郑总解来观礼之意，不谓大夫辄在此位也。<br/>　　宾、主人与大夫皆未降。言未降者，见其志在射。<br/>　　[疏]“宾主”至“未降”。○注“言未”至“在射”。○释曰：言“未降”，后有降阶之理，故下云“三耦卒射。宾、主人、大夫揖，皆由其阶降”。与耦俱升射也。言“志在射”者，以其射在於堂上故也。<br/>　　司射乃比众耦，辩。众宾射者降，比之，耦乃遍。<br/>　　[疏]“司射”至“耦辩”。○注“众宾”至“乃遍”。○释曰：云“众宾射者降，比之，耦乃遍”者，以上文司射降比众耦，下文乃云众宾将与射者皆降，郑恐众宾堂上后降者不比，故兼堂上后降亦比，乃遍也。<br/>　　遂命三耦拾取矢，司射反位。反位者，俟其袒、决、遂来。<br/>　　[疏]“遂命”至“反位”。○注“反位”至“遂来”。○释曰：自此尽“为上”，论拾取矢并众耦皆就射位之事。云“反位者，俟其袒、决、遂来”者，下文云“三耦拾取矢，进立于司马之西南”是也。此司射反位，不言先下，将欲为下番射。司射堂西命三耦及众宾，皆袒、决、遂，执弓就位，司射先反位。郑注云：言先三耦及众宾，曏不言先三耦，未有拾取矢位，无所先。以此言之，明言先反者，对未反位之辞俱有位。得言先，若一有一无，不得言先，即此文。是以下文注决此也。若俱无，亦得言先，故上云司射比三耦於堂西。云“司射先立於所设中之西南，东面。三耦皆进，由司射之西，立于其西南，东面北上而俟”，是其皆未有位，亦得言先。<br/>　　三耦拾取矢，皆袒、决、遂，执弓，进立于司马之西南。必袒、决、遂者，明将有射事。<br/>　　[疏]“三耦”至“西南”。○注“必袒”至“射事”。○释曰：“立于司马之西南”者，案上司射位在中西南，司马位在司射南，今立于司马之西南，亦东面北上也。云“必袒、决、遂者，明将有射事”者，始取未有射事而袒、决、遂者，以其取矢即讫有射，故豫著之，故云将有射事也。<br/>　　司射作上耦取矢。作之者，还当上耦，如作射。<br/>　　[疏]“司射”至“取矢”。○注“作之”至“作射”。○释曰：案上文司射作射之时左还，当上耦西面作上耦射。今作取矢亦如之，故云“还当上耦如作射”。<br/>　　司射反位，上耦揖进，当楅北面揖，及楅揖。当楅，楅正南之东西。<br/>　　[疏]“司射”至“楅揖”。○注“当楅”至“东西”。○释曰：此上耦发位东行时，一南一北并行。及将至楅南，下耦在南，稍进，当前楅南，俱北面揖，其时上射稍西，下射稍东，东西相当，故云“当楅楅正南之东西”也。<br/>　　上射东面，下射西面。上射揖进，坐，横弓，却手自弓下取一个，兼诸弣，顺羽，且兴，执弦而左还，退反位，东面揖。横弓者，南踣弓也。却手由弓下取矢者，以左手在弓表，右手从里取之，便也。兼并矢於弣，当顺羽，既又当执弦也。顺羽者，手放而下，备不整理也。不言毋周，在阼非君，周可也。<br/>　　[疏]“上射”至“面揖”。○注“横弓”至“可也”。○释曰：言“顺羽且兴”者，谓以右手顺羽之时则兴，故云且兴也。言“左还”者，以左手向外而西回。“东面揖”者，揖下射，使取矢也。云“横弓者，南踣弓也”者，覆左手以执弓，却右手以取矢便，故知不北踣弓也。云“以左手在弓表”者，表，弓背也，覆手以执背，故云左手在弓表。云“右手从里取之，便也”者，覆手在表执弓，右手卻在里取矢，故云便也。云“不言毋周，在阼非君，周可也”者，案《大射》云：“左旋，毋周，反面揖。”郑注云：“左还，反其位。毋周，右还而反东面也。君在阼，还周则下射将背之。”此直云左还反位，不言毋周，明还周可也。郑云下射将背之，则上射背左还，毋周也。<br/>　　下射进，坐，横弓，覆手自弓上取一个，兴，其他如上射。覆手由弓上取矢者，以左手在弓里，右手从表取之，亦便。<br/>　　[疏]“下射”至“上射”。○注“覆手”至“亦便”。○释曰：云“以左手在弓里，右手从表取之，亦便”者，上射在西云南踣弓，此不云踣弓，则亦南踣弓。知者，以其亦用左手执弓，覆右手取矢，则执弓却左手可知。既仰左手向上执弓而南踣，故用右手弓上向下取矢，亦便也。<br/>　　既拾取乘矢，揖，皆左还，南面揖，皆少进，当楅南，皆左还，北面，搢三挟一个。楅南，乡当楅之位。<br/>　　[疏]“既拾”至“一个”。○注“楅南”至“之位”。○释曰：云“楅南，乡当楅之位”者，上云进当楅北面揖，今至此位，皆还北面也。<br/>　　揖，皆左还，上射於右。上射转居右，便其反位也。下射左还，少南行，乃西面。<br/>　　[疏]“揖皆”至“於右”。○注“上射”至“西面”。○释曰：云“上射转居右，便其反位也”者，此决射时升降，上射皆居左。彼自堂西，不复庭位故也。此复庭位，故上射转在右，是以郑云便其反位也。云“下射左还，少南行，乃西面”者，以其初北面时，东西相当，今西行，宜并，故下射少南行，乃西面取并行故也。<br/>　　与进者相左，相揖，反位。相左皆由进者之北。<br/>　　[疏]“与进”至“反位”。○注“相左”至“之北”。○释曰：云“由进者之北”者，以其进取矢者东行，此则西行，由进者之北则得相左也。<br/>　　三耦拾取矢，亦如之。后者遂取诱射之矢，兼乘矢而取之，以授有司于西方，而后反位。取诱射之矢，挟五个，弟子逆受於东面位之后。<br/>　　[疏]“三耦”至“反位”。○注“取诱”至“之后”。○释曰：云“三耦拾取矢亦如之”者，上云三耦之中，上耦外而言之。云“取诱射之矢，挟五个”者，以其前拾取矢皆进三挟一个，乃反位。此则先取四矢，亦搢三挟一个，乃并取诱射四矢，兼挟之，故五个也。云“弟子逆受於东面位之后”者，弟子即纳射器者，因留主授受於堂西西方，今见下耦将司射矢来向位，仍西面，弟子即往逆受之讫，下射乃反东面，故云“授有司于西方而后反位”，谓反向东面位，是以郑亦云“弟子逆受於东面位之后”也。<br/>　　众宾未拾取矢，皆袒、决、遂，执弓，搢三挟一个，由堂西进，继三耦之南而立，东面，北上，大夫之耦为上。未犹不也。众宾不拾者，未射，无楅上矢也。言此者，嫌众宾三耦同伦，初时有射者，后乃射有拾取矢，礼也。<br/>　　[疏]“众宾”至“为上”。○注“未犹”至“礼也”。○释曰：云“未犹不也”者，若言未，谓此第一番初时，未有拾取矢，礼以其第一番唯有三耦射，无宾射法，不得云未。是以转为不以其全，不拾取矢也。云“言此者，嫌众宾三耦同伦，初时有射”者，此解经云众宾不拾之意有此嫌，故明之。云“后乃射有拾取矢，礼也”者，据第三番众宾乃射，自然有楅上拾取矢礼，后文见之也。<br/>　　司射作射如初，一耦揖升如初。司马命去侯，获者许诺。司马降，释弓反位。司射犹挟一个，去扑，与司马交于阶前，升，请释获于宾。犹，有故之辞。司射既诱射，恒执弓挟矢以掌射事，备尚未知，当教之也。今三耦卒射，众足以知之矣。犹挟之者，君子不必也。<br/>　　[疏]“司射”至“于宾”。○注“犹有”至“必也”。○释曰：自此尽“共而俟”，论第二番射之事。案《大射》第二番射，司马命去侯云如初。此司马命去侯，不言如初者，此臣礼，威仪省。司马初命去侯时，获者许诺，声不绝，以至于乏。再番、三番命去侯，获者直许诺，无不绝声，故不言如初。《大射》君礼，威仪多，故第二番与前同，获者以宫商趋之，故言如初。於第三番礼杀，复不以宫商，直许诺，又不得言如初。云“今三耦卒射，众足以知之矣。犹挟矢者，君子不必也”者，三耦教射者，三耦卒射，众宾足知射礼，犹挟矢教之者，君子不必也者。案《论语》孔子云君子“无必、无固、无我”，以不必即知，故仍教之。<br/>　　宾许，降，搢扑，西面立于所设中之东，北面命释获者设中，遂视之。视之，当教之。<br/>　　[疏]“宾许”至“视之”。○注“视之当教之”。○释曰：云“当教之”者，谓教其释筭，安置左右，及数筭告胜负之事，亦教之也。<br/>　　释获者执鹿中，一人执筭以从之。鹿中，谓射於谢也，於庠当兕中。<br/>　　[疏]“释获”至“从之”。○注“鹿中”至“兕中”。○释曰：以州长是士，射于榭；乡大夫是大夫，为之射于庠。下记云“士则鹿中，大夫兕中”，故云“鹿中谓射於榭也，於庠当兕中也”。<br/>　　释获者坐设中，南当楅，西当西序，东面，兴受筭，坐实八筭于中，横委其馀于中西，南末。兴，共而俟。兴还北面受筭，反东面实之。<br/>　　[疏]“释获”至“而俟”。○注“兴还”至“实之”。○释曰：云“设中，南当楅”，南北节，西当西序，东西节。云“兴还北面受筭，反东面实之”者，以其所纳射器皆在堂西，执中与筭，皆从堂西来，向西序之南，南面，执中者既东面坐，设讫，兴，还向北面受筭，回向东面实之也。<br/>　　司射遂进，由堂下，北面命曰：“不贯不释。”贯犹中也。不中正不释筭也。古文贯作关。<br/>　　[疏]“司射”至“不释”。○注“贯犹”至“作关”。○释曰：言“不贯”者，以其以布为侯，故中者贯穿布侯，故以中为贯也。是以郑云贯犹中也。中则贯也。<br/>　　上射揖。司射退反位。释获者坐取中之八筭，改实八筭于中，兴，执而俟。执所取筭。<br/>　　[疏]“上射”至“而俟”。○注“执所取筭”。○释曰：八筭者，人四矢，一耦八矢。虽不知中否，要须一矢则一筭，改实八筭，拟后来者用之。<br/>　　乃射。若中，则释获者坐而释获，每一个释一筭。上射於右，下射於左，若有馀筭，则反委之。委馀筭，礼尚异也。委之，合於中西。<br/>　　[疏]“乃射”至“委之”。○注“委馀”至“中西”。○释曰：云“上射於右，下射於左”者，以释筭者东面为正，依投壶礼，宾党於右，主党於左，是以上射於右，宾党也；下射於左，主党也。云“委馀筭，礼尚异也”者，手中馀筭未知有几，不可尽中所有，馀亦得於后释，要委馀於地，别取中内八筭者，礼尚异，故不用馀者。云“委之，合於中西”者，筭法多少视射人多少不定，要横委其馀於中西，手中馀者与之合也。<br/>　　又取中之八筭，改实八筭于中，兴，执而俟。三耦卒射。<br/>　　宾、主人、大夫揖，皆由其阶降，揖。主人堂东袒、决、遂，执弓，搢三挟一年。宾於堂西亦如之。皆由其阶，阶下揖，升堂揖。主人为下射，皆当其物，北面揖，及物揖，乃射。卒，南面揖，皆由其阶，阶上揖，降阶揖。宾序西，主人序东，皆释弓，说决、拾，袭，反位，升，及阶揖，升堂揖，皆就席。或言堂，或言序，亦为庠谢互言也。宾主人射，大夫止於堂西。<br/>　　[疏]“又取”至“就席”。○注“或言”至“堂西”。○释曰：上云“榭则钩楹内”，谓射於榭者也；“堂则由楹外”，谓射於庠者也。此当有乡大夫射於庠，亦有州长射於序，故互见其义。互言者，今袒、决、遂，则言堂东西，见在庠，在榭亦然。释弓说决、拾，则言序东、序西，序则榭也，在庠亦然。故言互言之，周公省文，欲两见之也。云“大夫止於堂西”者，上宾、主人、大夫俱降，无堂西之文，下云大夫袒、决、遂，就其耦，故知此时止於堂西，故记云“大夫降，立于堂西以俟射”也。<br/>　　大夫袒、决、遂，执弓，搢三挟一个，由堂西出于司射之西，就其耦。大夫为下射，揖进，耦少退。揖如三耦。及阶，耦先升。卒射，揖如升射，耦先降。降阶，耦少退。皆释弓于堂西，袭。耦遂止于堂西，大夫升就席。耦於庭，不并行，尊大夫也。在堂如上射之仪，近其事，得申。<br/>　　[疏]“大夫”至“就席”。○注“耦於”至“得申”。○释曰：言“在堂如上射之仪”者，谓耦先升，是如上射身先升法，以其近射事，故得申也。<br/>　　众宾继射，释获皆如初。司射所作，唯上耦。於是言唯上耦者，嫌宾、主人射亦作之。《大射》三耦卒射，司射请于公及宾。<br/>　　[疏]“众宾”至“上耦”。○注“於是”至“及宾”。○释曰：云“於是言唯上耦者，嫌宾、主人射亦作之”，郑言此者，若二耦射，下即言所作唯上耦，则宾、主人射作之未可知，故於众宾射讫乃言此，明宾、主射不作可知，故於此乃言“所作唯上耦”，明除宾、主矣。故郑云：“於是言唯上耦，嫌宾主射亦作之。”引《大射》者，公尊，公与宾射，不作直请，记云：“宾、主人射，则司射摈升降。”是虽不作，犹为摈相之，但不请也。<br/>　　卒射，释获者遂以所执馀获，升自西阶，尽阶，不升堂，告于宾曰：“左右卒射。”降，反位，坐委馀获于中西，兴，共而俟。司射不告卒射者，释获者於是有事，宜终之也。馀获，馀筭也，无馀筭则空手耳。俟，俟数也。<br/>　　[疏]“卒射”至“而俟”。○注“司射”至“数也”。○释曰：云：“宜终之也”者，决前番射，司射告卒射，此二番射不告卒，使获者告，是宜终之也。云“馀获，馀筭”者，一耦不必尽中，故有馀筭也。云“无馀筭则空手耳”者，或宾、主八矢尽中，释八筭，故空手告也。<br/>　　司马袒、决，执弓升，命取矢，如初。获者许诺，以旌负侯，如初。司马降，释弓，反位。弟子委矢，如初。大夫之矢，则兼束之以茅，上握焉。兼束大夫矢，优之，是以不拾也。束於握上，则兼取之，顺羽便也。握，谓中央也。不束主人矢，不可以殊於宾也。言大夫之矢，则矢有题识也。肃慎氏贡椐矢，铭其括。今文上作尚。<br/>　　[疏]“司马”至“握马”。○注“兼束”至“作尚”。○释曰：自此尽“司马乘矢”，论取矢之事。云“束于握上，则兼取之，顺羽便也”者，握上则兼取之顺持之处，全束於握之上，取持於中央，握之向下顺羽便，故乘矢总束之也。云“不束主人矢，不可以殊於宾也”者，主人乡大夫，则是大夫官当束之，不敢殊别於宾，若主人是州长，则士自然不束也。肃慎氏者，《国语》文。引之者，证矢有题识，以有题识，故束者得知是大夫之矢也。<br/>　　司马乘矢如初。<br/>　　司射遂適西阶西，释弓，去扑，袭，进由中东，立于中南，北面视筭。释弓去扑，射事已。<br/>　　[疏]“司马”至“视筭”。○注“释弓”至“事已”。○释曰：凡言“遂”者，因上事。司射於上无事，而言“遂適”者，以司射与司马递行事，今以司马进乘矢，司射遂適西阶西，释弓去扑也。云“射事已”，此始再番射未已，而言已者，前番不释获，今据第二释获之，功成则为已，是以下记云：“司射释弓矢，视筭，与献释获者释弓矢。”注云：“唯此二事，休武主文。”休武者，射讫数筭，主文者，洗爵献释获者是也。<br/>　　释获者东面于中西坐，先数右获。固东面矣，复言之者，为其少南就右获。<br/>　　[疏]“释获”至“右获”。○注“固东”至“右获”。○释曰：释获者在中西东面。释筭之时，宾党於右，主党於左。今将数筭，宜就之，是以少南就右获，更东面也。<br/>　　二筭为纯。纯犹全也。耦阴阳。<br/>　　[疏]“二筭为纯”。○注“纯犹”至“阴阳”。○释曰：云“耦阴阳”者，阴阳对合，故二筭为耦阴阳也。<br/>　　一纯以取，实于左手，十纯则缩而委之。缩，从也。於数者东西为从。古文缩皆为蹙。<br/>　　[疏]注“缩从”至“为蹙”。○释曰：凡言“从”、“横”者，南北为从，东西为横。今释筭者东面而言从横，则据数筭东为正，是以东西者为从，南北者为横，故郑云“於数者东西为从”也。<br/>　　每委异之。易校数。<br/>　　有馀纯，则横於下。又异之也，自近为下。<br/>　　[疏]“有馀”至“於下”。○释曰：此则以南北为横也。<br/>　　一筭为奇，奇则又缩诸纯下。奇犹亏也。又从之。<br/>　　兴，自前適左，东面。起由中东就左获，少北於故，东面乡之。<br/>　　[疏]注“少北”至“乡之”。○释曰：云“少北於故”，故则右筭也。又移至左筭之后，东面乡之，是以云少北於故。<br/>　　坐，兼敛筭，实于左手，一纯以委，十则异之。变於右。<br/>　　[疏]注“变於右”。○释曰：云“变於右”者，右则一一取之於地，实于左手。此则总敛於左手，一一取之於左手，委於地是变也。必变之者，礼以变为敬也。<br/>　　其馀如右获。谓所缩所横。<br/>　　司射复位，释获者遂进取贤获，执以升，自西阶，尽阶，不升堂，告于宾。贤获，胜党之筭也。齐之而取其馀。<br/>　　[疏]“司射”至“于宾”。○注“贤获”至“其馀”。○释曰：云“齐之而取其馀”者，解经“取贤获”，以筭为获，以其唱获则释筭，故名筭为获。左右数齐，有馀则贤获，故以告也。<br/>　　若右胜，则曰“右贤於左”。若左胜，则曰“左贤於右”。以纯数告。若有奇者，亦曰奇。贤犹胜也。言贤者，射之以中为俊也。假如右胜，告曰右贤於左，若干纯、若干奇。<br/>　　[疏]“若右”至“曰奇”。○注“贤犹”至“干奇”。○释曰：“若干”者，数不定之辞。凡数法，一二已上得称若干，奇则一也，一外无若干。郑亦言若干者，因纯有若干，奇亦言若干，奇言若干者，衍字也。<br/>　　若左右钧，则左右皆执一筭以告，曰：“左右钧。”降复位，坐，兼敛筭，实八筭于中，委其馀于中西，兴，共而俟。<br/>　　[疏]“若左”至“而俟”。○释曰：此将为第三番射，故豫设之。或实或委，一如前法也。<br/>　　司射適堂西，命弟子设丰。将饮不胜者，设丰所以承其爵也。丰形盖似豆而卑。<br/>　　[疏]“司射”至“设丰”。○注“将饮”至“而卑”。○释曰：自此尽“彻丰与觯”，论罚爵之事。云“设丰所以承其爵也”者，案《燕礼》君尊有丰，此云承爵，丰则两用之。《燕礼》注：“丰形似豆，卑而大。”此不言大，彼以承尊，故言大。此承爵，不言大，或小耳。<br/>　　弟子奉丰升，设于西楹之西，乃降。胜者之弟子洗觯，升酌，南面坐奠于丰上。降，袒执弓，反位。胜者之弟子，其少者也。耦不酌，下无能也。酌者不授爵，略之也。执弓反射位，不俟其党，已酌有事。<br/>　　[疏]“弟子”至“反位”。○注“胜者”至“有事”。○释曰：知弟子是“少者”，以其执弟子礼使令，故知少者也。云“执弓反射位，不待其党，已酌有事”者，以此弟子由堂西，固在射宾中矣。党即众宾是也。案下文“三耦及众射者皆与其耦进，立于射位”，今酌者不待其党与俱进，而先反射位者，由已酌酒有事讫，其党未得司射命，又无事，不得共酌者同就射位，故酌者先得反射位也。<br/>　　司射遂袒执弓，挟一个，搢扑，北面于三耦之南，命三耦及众宾胜者：“皆袒、决、遂，执张弓。执张弓，言能用之也。右手执弦，如卒射。<br/>　　[疏]“司射”至“张弓”。○注“执张”至“卒射”。○释曰：云“右手执弦，如卒射”者，上文卒射，执弓不挟，右执弦，矢尽故也。此非卒射，亦执张弓，为无矢亦右执弦也，故注云如卒射。<br/>　　不胜者皆袭，说决拾，卻左手，右加弛弓于其上，遂以执弣。固袭说决拾矣，复言之者，起胜者也。执弛弓，言不能用之也。两手执弣，又不得执弦。<br/>　　[疏]注“固袭”至“执弦”。○释曰：云“固袭说决拾矣”者，谓前降堂时既袭，说决拾矣。云“起胜者也”者，谓至此复言不胜者，谓以此袭说决拾，以不能用也，起发胜者袒决遂，能用也。云“两手执弣，又不得执弦”者，上胜者言执张弓，如卒射，则左手执弓，右手执弦，此则云执弣，明仰弓於左手之上，执弣横之，而不得执弦，则宜右手共执弓弣，故云两手执弣又不得执弦也。<br/>　　司射先反位。居前俟所命来。<br/>　　[疏]“司射先反位”。○注“居前俟所命来”。○释曰：云“居前俟所命来”者，以众射者皆止於堂西，未向射位，而司射先反位，於下文众耦等乃来就射位，是得命即来，故云俟所命来也。来讫，司射乃作之也。<br/>　　三耦及众射者皆与其耦进立于射位，北上。司射作升饮者，如作射。一耦进，揖如升射，及阶，胜者先升，升堂，少右。先升，尊贤也。少右，辟饮者也，亦相饮之位。<br/>　　[疏]“三耦”至“少右”。○注“先升”至“之位”。○释曰：云“少右，辟饮者也”者，以其丰於西楹之西，正当西阶，饮者升，少西，又当辟丰上之爵，故云少右辟饮酒也。云“亦相饮之位”者，以其相饮者皆北面於西阶，授者在东，饮者在西，故云亦相饮之位。<br/>　　不胜者进，北面坐取丰上之觯，兴，少退，立卒觯，进，坐奠于丰下，兴，揖。立卒觯，不祭不拜，受罚爵，不备礼也。右手执觯，左手执弓。<br/>　　[疏]注“右手”至“执弓”。○释曰：此无正文，以祭礼皆左手执爵，用右手以祭，故知此亦用左手执弓，右手执觯可知也。<br/>　　不胜者先降。后升先降，略之，不由次。<br/>　　[疏]注“后升”至“由次”。○释曰：此对射时，升降皆有上射在先，今后升先降，故云“略之不由次第”也。<br/>　　与升饮者相左，交于阶前，相揖，出于司马之南，遂適堂西，释弓，袭而俟。俟复射。<br/>　　[疏]注“俟复射”。○释曰：“待复射”者，谓待第三番射也。<br/>　　有执爵者。主人使赞者代弟子酌也。於既升饮而升自西阶，立于序端。<br/>　　[疏]“有执爵者”。○注“主人”至“序端”。○释曰：以初使胜党弟子酌酒於丰上以发首，故使弟子。今云“有执爵者”，明主人使赞者代弟子酌於丰上，以次至终也。赞者，谓主人之贱不射者。此则《乡饮酒》云“主人之赞者”之类也。云“於既升饮而升自西阶，立于序端”者，谓於上耦既饮讫，赞者乃升自西阶，酌讫，奠於丰上，如下文赞者即立于序端。立于序端，文出于《大射》也。<br/>　　执爵者坐取觯，实之，反奠于丰上。升饮者如初。每者辄酌，以至於遍。<br/>　　[疏]“执爵”至“如初”。○注“每者”至“於遍”。○释曰：云“执爵者坐取觯，实之”者，谓初饮讫，反奠於丰上，赞者取此觯实之，反奠于丰上。云“升饮者如初”，已下皆如初，故郑云“每者辄酌，以至於遍”也。<br/>　　三耦卒饮。宾、主人、大夫不胜，则不执弓，执爵者取觯，降洗，升实之，以授于席前。优尊也。受觯，以適西阶上，北面立饮。受罚爵者，不宜自尊别。卒觯，授执爵者，反就席。大夫饮，则耦不升。以宾主人饮，耦在上，嫌其升。若大夫之耦不胜，则亦执弛弓，特升饮。尊者可以孤，无能对。众宾继饮，射爵者辩，乃彻丰与觯。彻犹除也。设丰者反丰於堂西，执爵者反觯於篚。<br/>　　司马洗爵，升实之以降，献获者于侯。乡人获者贱，明其主以侯为功得献也。<br/>　　[疏]“司马”至“于侯”。○注“乡人”至“献也”。○释曰：自此“尽负侯而俟”，论司马献获者之节。云“乡人获者贱，明其主以侯为功得献也”者，案《大射》云：“司马正洗散，遂实爵，献服不。服不侯西北三步，北面拜受爵。”注云：“近其所为献。”彼国君礼，使服不士官唱获，故就其所为唱获献之。此乡人获者贱，故献於侯，明以侯为功得献也。<br/>　　荐脯醢，设折俎，俎与荐皆三祭。皆三祭，为其将祭侯也，祭侯三处也。<br/>　　[疏]“荐脯”至“三祭”。○注“皆三”至“处也”。○释曰：“三处”者，下文右与左、中是也。<br/>　　获者负侯，北面拜受爵，司马西面拜送爵。负侯，负侯中也。拜送爵不同面者，辟正主也。其设荐俎，西面错，以南为上。为受爵于侯，荐之於位。古文曰再拜受爵。<br/>　　[疏]“获者”至“送爵”。○注“负侯”至“受爵”。○释曰：知“负侯中”者，以下云適右个，又適左个，后言中，明先居中可知。云“拜送爵不同面者，辟正主也”者，案上文正主献宾、献众宾皆北面，与受献者同面，今此与受献不同面，故云辟正主也。云“其设荐俎，西面错，以南为上”者，获者据文东面，而云西面错，据设人而言。以南为上者，《特牲》、《少牢》东面笾豆，皆以南方为上，故知此亦然。云“受爵於侯，荐之於位”者，此云“负侯，北面拜受爵”，是受爵于侯。云“荐之於位”者，下云“左个之西北三步东面设荐”，是荐之於位也。若然，不荐亦在侯者，以其酒在人首，可得就侯献获者，荐乃设之於地。若与酒俱在侯所，则正祭侯何名献获也？若《大射》，则献与荐俱在乏，乃適侯祭之，君礼，与此异也。<br/>　　获者执爵，使人执其荐与俎从之，適右个，设荐俎。获者以侯为功，是以献焉。人，谓主人赞者，上设荐俎者也。为设笾在东，豆在西，俎当其北也。言使设，新之。<br/>　　[疏]“获者”至“荐俎”。○注“获者”至“新之”。○释曰：此将祭侯也。云“获者以侯为功，是以献焉”者，以获者卑贱，因侯有功乃得献，今还以得献之酒献侯，故云是以献也。云“人，谓主人赞”者，以其前使为获者设荐俎，是主人之赞者，今还使之设荐俎，故知人是主人赞者。知“笾在东，豆在西，俎当其北也”者，以其侯以北面为正，依《特牲》、《少牢》皆笾在右，故知笾在东，右厢；豆在西，左厢可知也。云“言使设，新之”者，郑意嫌更使人设之，其实荐此者仍前人，而云使人设荐俎，示新之而已，故云言使设也。<br/>　　获者南面坐，左执爵，祭脯醢，执爵兴，取肺，坐祭，遂祭酒。为侯祭也，亦二手祭酒反注，如《大射》。<br/>　　[疏]“获者”至“祭酒”。○注“为侯”至“大射”。○释曰：此正祭侯，故获者南面乡侯祭，故郑云“为侯祭也”。云“亦二手祭酒反注，如《大射》”者，案《大射》云：“获者左执爵，又祭荐俎，二手祭酒。”郑注云：“二手祭酒者，南面於俎之北，当为侯祭於豆閒，爵反注，为一手不能正也。此荐俎之设，如於北面人焉。”此祭亦然，故云如《大射》也。<br/>　　兴，適左个，中皆如之。先祭左个，后中者，以外即之，至中，若神在中也。<br/>　　左个之西北三步，东面设荐、俎。获者荐右东面立饮，不拜既爵。不就乏者，明其享侯之馀也。立饮荐右，近司马，於是司马北面。<br/>　　[疏]“左个”至“既爵”。○注“不就”至“北面”。○释曰：云“不就乏者，明其享侯之馀也”者，若就乏，则己所当得，今不就乏近侯者，明享侯之馀。云“立饮于荐右，近司马”者，解在荐右之意也。知“於是司马北面”者，此约献释获者司射之位，案下文司射献释获者，“释获者荐右东面拜受爵，司射北面拜送爵”，故知此时司马亦北面也。若然，释获者在司射之西，北面，立饮，此获者不北面饮者，案《大射》注：“此曏受献之位也，不北面者，嫌为侯卒爵。”此亦然，故不北面也。<br/>　　司马受爵，奠于篚，复位。获者执其荐，使人执俎从之，辟设于乏南。迁设荐俎就乏，明己所得礼也。言辟之者，不使当位，辟举旌，偃旌也。设于南，右之也。凡他荐俎，皆当其位之前。<br/>　　[疏]“司马”至“乏南”。○注“迁设”至“之前”。○释曰：云“迁设荐俎就乏，明己所得礼也”者，前设近侯，见享侯之馀，此近乏者，乏者，己所有事之处，迁近乏，是明其己所得礼故也。云“设于南，右之也”者，以右取之便也。云“凡他荐俎，皆当其位之前”者，言“凡”，见广解荐处，谓凡燕及食并祭祀之荐俎，皆当其位之前，唯此与《大射》获者与释获者荐俎辟设，不当前也。<br/>　　获者负侯而俟。<br/>　　[疏]“获者负侯而俟”。○释曰：获者既受献，负侯而俟第三番射也。<br/>　　司射適阶西，释弓矢，去扑，说决、拾，袭，適洗，洗爵，升实之，以降，献释获者于其位，少南。荐脯醢，折俎，有祭。不当其位，辟中。<br/>　　[疏]“司射”至“有祭”。○注“不当其位辟中”。○释曰：自此尽“反位”，论司射献释获之事。此荐脯醢及折俎有肺祭一，与献获者同。但彼三祭，此一祭为异也。一祭者，亦荐有祭肺。俎有祭肺，以为将食而祭，故言“有祭”也。云“不当其位，辟中”者，以释获者位在中西，故献之於其位少南，所以辟中也。<br/>　　释获者荐右东面拜受爵，司射北面拜送爵。释获者就其荐坐，左执爵，祭脯醢，兴，取肺，坐祭，遂祭酒，兴，司射之西，北面立饮，不拜既爵。司射受爵，奠于篚。释获者少西辟荐，反位。辟荐少西之者，为复射妨司射视筭也，亦辟俎。<br/>　　[疏]“释获”至“反位”。○注“辟荐”至“辟俎”。○释曰：云“亦辟俎”者，上献获者讫，获者执其荐，使人执俎从之，设于乏南。此释获者受献讫，释获者少西辟荐，不云辟俎，亦辟俎与获者同可知，故云亦辟俎也。<br/>　　司射適堂西，袒、决、遂，取弓于阶西，挟一个，搢扑，以反位。为将复射。<br/>　　[疏]“司射”至“反位”。○注“为将复射”。○释曰：自此尽“反位”，论将为下番射作之，使拾取矢之事。<br/>　　司射去扑，倚于阶西，升，请射于宾，如初。宾许。司射降，搢扑，由司马之南適堂西，命三耦及众宾：“皆袒、决、遂，执弓，就位。”位，射位也。不言射者，以当序取矢。<br/>　　[疏]“司射”至“就位”。○注“位射”至“取矢”。○释曰：云“位，射位”者，知是射者，下云“各以其耦反於射位”，故知此是射位在司射之西南东面者也。云“不言射位者，以当序取矢”者，以此当次序拾取矢射，故不言射位也。<br/>　　司射先反位。言先三耦及众宾也。既命之，即反位，不俟之也。曏不言先三耦，未有拾取矢位，无所先。<br/>　　[疏]“司射先反位”。○注“言先”至“所先”。○释曰：言“先三耦及众宾也”者，此下有三耦及众宾，故知先三耦及众宾也。云“曏不言先三耦，未有拾取矢位，无所先”者，案前第二番将射，命三耦拾取矢，司射反位，不言先，未有位，无所先，故决之。第二番无位者，以司射之西南有三耦射位，至再番司射反於故位，三耦将移於司马之西南，拾取矢之位，未往之时，末有故位，三耦既无故位，故司射不得言先，故以此决之也。凡射，大射与乡射各有三位，此乡射无次，有堂西取弓矢，袒、决、遂及比耦之位；又有三耦射位，在司射位西南；又有拾取矢及再番射位，是三位。《大射》有次，次内有袒、决、遂取弓矢之位；又有堂东次比耦之位；又有射位，并拾取矢之位，是亦有三位。但君臣礼异，故位事不同也。<br/>　　三耦及众宾皆袒、决、遂，执弓，各以其耦进，反于射位。以犹与也。今文以为与。<br/>　　[疏]“三耦”至“射位”。○注“以犹与也”。○释曰：训以为与者，《春秋》之义，能东西之曰以。若存以字，谓言尊卑不同，任意以之，故转为与，则平敌之义也。<br/>　　司射作拾取矢。三耦拾取矢如初，反位。宾、主人、大夫降揖如初。主人堂东，宾堂西，皆袒、决、遂，执弓，皆进阶前揖。南面相俟而揖行也。<br/>　　[疏]“司射”至“前揖”。○注“南面”至“行也”。○释曰：言“南面”者，谓宾主各於堂东西，南面立相待。言“揖行”者，谓各於堂上北面相见而揖，揖讫，行向楅也。<br/>　　及楅揖，拾取矢如三耦。及楅，当楅东西也。主人西面，宾东面，相揖拾取矢。不北面揖，由便也。<br/>　　[疏]“及楅”至“三耦”。○注“及楅”至“便也”。○释曰：云“及楅，当楅东西也”者，宾主出堂东西相见，揖讫，东西行至楅所也。云“不北面揖，由便也”者，决三耦及众宾皆於楅南北面揖，及楅揖。此则无楅，南北面揖，宾主各由东西便故也。<br/>　　卒，北面搢三挟一个。亦於三耦为之位。<br/>　　[疏]“卒北”至“一个”。○注“亦於三耦为之位”。○释曰：经云“搢三挟一个”，与上三耦取矢讫，搢三挟一个同，又同处，故云“亦於三耦为之位”也。<br/>　　揖退。皆已揖左还，各由其涂反位。<br/>　　[疏]“揖退”。○注“皆已”至“反位”。○释曰：云“皆已揖左还，各由其涂反位”者，谓宾主北面揖退之时，宾主皆左还，相背各向堂涂，反堂东西之位。知左还者，约上三耦也。<br/>　　宾堂西，主人堂东，皆释弓矢，袭，及阶揖，升堂揖，就席。将袒先言主人，将袭先言宾，尊宾也。<br/>　　[疏]“宾堂”至“就席”。○注“将袒”至“宾也”。○释曰：袒是尽敬之事，袭是脩容之礼，故上经将袒先言主人，此经袭则先言宾，是尊宾故也。<br/>　　大夫袒、决、遂，执弓，就其耦。降袒、决、遂於堂西，就其耦於射位，与之拾取矢。<br/>　　[疏]“大夫”至“其耦”。○注“降袒”至“取矢”。○释曰：知“於堂西”者，上文宾主人大夫降，宾堂西袒、决、遂，又上文大夫射时，堂西袒、决、遂，故知也。<br/>　　揖皆进，如三耦。耦东面，大夫西面。大夫进，坐，说矢束。说矢束者，下耦，以将拾取。<br/>　　[疏]“揖皆”至“矢束”。○注“说矢”至“拾取”。○释曰：“大夫西面”者，为下射故也。<br/>　　兴，反位。而后耦揖进坐，兼取乘矢，顺羽而兴，反位，揖。兼取乘矢者，尊大夫，不敢与之拾也。相下相尊，君子之所以相接也。<br/>　　[疏]“兴反”至“位揖”。○注“兼取”至“接也”。○释曰：此大夫与耦取矢、踣弓、覆手、仰手，一如上三耦法，其揖退之仪亦如上，左还而西也。<br/>　　大夫进坐，亦兼取乘矢，如其耦。北面，搢三挟一个。亦於三耦为之位。揖退。耦反位，大夫遂適序西，释弓矢，袭，升即席。大夫不序於下，尊也。众宾继拾取矢，皆如三耦，以反位。<br/>　　司射犹挟一个以进，作上射如初。一耦揖升如初。进，前也。曏言还当上耦西面，是言进，终始互相明也。今文或言作升射。<br/>　　[疏]“司射”至“如初”。○注“进前”至“升射”。○释曰：自此尽“退中与筭而俟”，论第三番用乐射之事。云“曏言还当上耦西面，是言进，终始互相明也”者，上番将射时，云司射还当上耦西面，作上耦射，不言进，明还当上耦时者进，近上耦乃作之，此直进作射，不言还当上耦，明进时亦还当上耦而作之，故言终始互相明也。<br/>　　司马升，命去侯，获者许诺。司马降，释弓反位。司射与司马交于阶前，去扑，袭，升，请以乐乐于宾。宾许诺。司射降，搢扑，东面命乐正，曰：“请以乐乐于宾，宾许。”东西，於西阶之前也。不就乐正命之者，传尊者之命於贱者，遥号令之可也。乐正亦许诺，犹北面不还，以宾在堂。<br/>　　[疏]“司马”至“宾许”。○注“东面”至“在堂”。○释曰：知在“西阶之前，不就乐正命之”者，以经云“司射降，搢扑”，即言东面命乐正，无行进之事，故知西阶之前遥命之也。云“乐正亦许诺”，知者，案《大射》云：“司射东面命乐正曰：命用乐。乐正曰：诺。”是乐正许诺之事。此不言者，文不具，故言之。云“犹北面不还，以宾在堂”者，此亦无文，乐正位东阶东南，北面；大师位东北，西面；宾在堂，南面；乐正犹北面，不还西面，是以下文特云“东面命大师”，明此时不西面受命矣。《大射》郑注彼云：“乐正西面受命，左还，东面命大师。”与此礼异者，虽无正文，郑以义言，在阼故也。<br/>　　司射遂適阶閒，堂下北面命曰：“不鼓不释。”不与鼓节相应，不释筭也。乡射之鼓五节，歌五终，所以将八矢，一节之閒当拾发，四节四拾，其一节先以听也。<br/>　　[疏]“司射”至“不释”。○注“不与”至“听也”。○释曰：云“乡射之鼓五节”者，以卿、大夫、士用五节，是以《射人》云：王以《驺虞》九节，诸侯以《狸首》七节，卿大夫以《采蘋》五节，士以《采蘩》五节。是卿大夫士同五节。云“歌五终，所以将八矢”者，下记云：“歌《驺虞》若《采蘋》。”歌五终是也。云“一节之閒当拾发，四节四拾，其一节先以听也”者，尊卑乐节虽多少不同，四节以尽乘矢则同，其馀外皆以听，以知乐终始长短也。王九节者，五节先以听；诸侯七节者，三节先以听；卿、大夫、士五节者，一节先以听；皆四节拾将乘矢。但尊者先以听则多，卑者先以听则少，优至尊，先知审政也。此节亦取侯道之数，故郑注《射人》云：九节、七节、五节者，奏乐以为射耦之差，言节者，容侯道之数也。凡射皆与臣下共为，若与尊者同耦，自然与尊者同节。若不与尊者同耦，则各自用其节，乐当与《射义》同。<br/>　　上射揖。司射退反位。乐正东面命大师，曰：“奏《驺虞》，閒若一。”东面者，进还乡大师也。《驺虞》，《国风·召南》之诗篇也。《射义》曰：“《驺虞》者，乐官备也。”其诗有“一发五豝、五豵，于嗟驺虞”之言，乐得贤者众多，叹思至仁之人以充其官，此天子之射节也。而用之者，方有乐贤之志，取其宜也。其他宾客、乡大夫则歌《采蘋》。“閒若一”者，重节。<br/>　　[疏]“上节”至“若一”。○注“东面”至“重节”。○释曰：云“东面者，进还乡大师也”者，以其大师西面，乐正北面，明知进身乡大师乃命之。云“此天子之射节也”者，《周礼·射人》而知。云“取其宜也”者，《驺虞》喻得贤者多，此《乡射》亦乐贤，故云取其宜也。云“其他宾客、乡大夫则歌《采蘋》”者，《采蘋》是乡大夫乐节，其他谓宾射与燕射，若州长他宾客自奏《采蘩》。若然，此篇有乡大夫、州长射法，则同用《驺虞》，以其同有乐贤之志也。云“閒若一者，重节”者，閒若一谓五节之閒，长短希数皆如一，则是重乐节也。<br/>　　大师不兴，许诺。乐正退反位。<br/>　　乃奏《驺虞》以射。三耦卒射，宾、主人、大夫、众宾继射，释获如初。卒射，降。皆应鼓与歌之节，乃释筭。降者，众宾。<br/>　　[疏]“大师”至“射降”。○注“皆应”至“众宾”。○释曰：云“乐正退反位”者，反工南北面位也。云“降者，众宾”者，次番射时，宾与主人、大夫卒射皆升堂，此降者众宾也。<br/>　　释获者执馀获，升告左右卒射，如初。卒，已也。今文曰告于宾。<br/>　　司马升，命取矢，获者许诺。司马降，释弓反位。弟子委矢，司马乘之，皆如初。<br/>　　司射释弓视筭，如初。筭，获筭也。今文曰视数也。释获者以贤获与钧告，如初。降复位。<br/>　　司射命设丰，设丰、实觯如初。遂命胜者执张弓，不胜者执弛弓，升饮如初。<br/>　　司射遂袒、决、遂，左执弓，右执一个，兼诸弦，面镞，適堂西，以命拾取矢，如初。侧持弦矢曰执。面犹尚也。并矢於弦，尚其镞，将止，变於射也。<br/>　　[疏]“释获”至“如初”。○注“侧持”至“射也”。○释曰：言犹袒者，亦是有故之辞，以其常袒，恐不袒，故言犹以连之也。云“侧持弦矢曰执”者，对方持弦矢曰挟。并矢於弦尚其镞将止变於射也者，亦是对将射挟矢而言。<br/>　　司射反位。三耦及宾、主人、大夫、众宾皆袒、决、遂，拾取矢，如初。矢不挟，兼诸弦弣以退，不反位，遂授有司于堂西。不挟，亦谓执之如司射也。不以反射位授有司者，射礼毕。<br/>　　[疏]“司射”至“堂西”。○注“不挟”至“礼毕”。○释曰：云“不挟，亦谓执之如司射也”者，执之如司射兼诸弦弣，则与司射异。以其司射直执一个，无三矢兼於弣，三耦以下则执一个，并於弦，又以三矢并於弣，所以异也。<br/>　　辩拾取矢，揖，皆升就席。谓宾大夫及众宾也。相俟堂西，进立于西阶之前。主人以宾揖升，大夫及众宾从升，立时少退于大夫。三耦及弟子自若留下。<br/>　　[疏]“辩拾”至“就席”。○注“谓宾”至“留下”。○释曰：知相俟于堂西者，以经言辩拾取矢讫，乃言“揖，皆升就席”，则知先取矢者皆相待堂西，其主人则在堂东，遍取矢讫，乃揖而升堂就席也。云“主人以宾揖升，大夫及众宾从升，立时少退于大夫。三耦及弟子自若留下”者，众宾则三宾也，皆依上文献后升，及留在下之法。<br/>　　司射乃適堂西，释弓，去扑，说决、拾、袭，反位。<br/>　　[疏]“司射”至“反位”。○释曰：司射之扑在阶西，今来去扑於堂西之等，以其不复射故也。<br/>　　司马命弟子说侯之左下纲而释之，说，解也。释之不复射，奄束之。<br/>　　[疏]“司马”至“释之”。○注“说解”至“束之”。○释曰：上初张侯时，云“乃张侯，下纲不及地武，不系左下纲，中掩束之”，郑云：“事未至也。”又至将射时，“司马命张侯，弟子说束，遂系左下纲”。郑注云：“事至。”今言司马命弟子说侯之左下纲而释之，直言“说侯之左下纲而释之”，明未全去，备复射，故郑下注云：“诸所退皆俟於堂西，备复射也。”故知此释之为三番射毕，不复射。若有射，则行燕射，旅酬以后乃为之，故於此时中掩左下纲，如初张时也。<br/>　　命获者以旌退，命弟子退楅。司射命释获者退中与筭而俟。诸所退皆俟堂西，备复射也。旌言“以”者，旌恒执也。获者，释获者，亦退其荐俎。<br/>　　[疏]“命获”至“而俟”。○注“诸所”至“荐俎”。○释曰：“获者，释获者，亦退荐俎”者，上献时皆有荐俎，辟之於右，今获者以旌退，释获者退中，故知亦退荐俎也。<br/>　　司马反为司正，退复觯南而立。当监旅酬。<br/>　　[疏]“司马”至“而立”。○注“当监旅酬”。○释曰：自此尽“司正降复位”，论射讫行旅酬之事。故司马反为司正，郑云“当监旅酬”也。<br/>　　乐正命弟子赞工即位。弟子相工，如其降也，升自西阶，反坐。赞工迁乐也。降时如初入。乐正反自西阶东，北面。<br/>　　[疏]“乐正”至“反坐”。○注“赞工”至“北面”。○释曰：前为将射，迁工于东方西面，乐正北面。今将旅酬作乐，故迁升於堂上也。云“降时如初入”者，以经直云“如其降也”，降时威仪不见，故取上文降时如初入。初入则上“工四人”已下是也。云“乐正反自西阶东，北面”者，上初升於西阶之东，乐正立于其西，合乐讫，工告乐正曰：“正歌备。”乐正告于宾，乃降立于西阶东，北面。又将射时，乐正命弟子赞工迁乐于下，弟子相工如初入，降自西阶东，北面，近其事。知不升者，以正乐毕，上无告请於宾之事，宜与正歌备已后同也。<br/>　　宾北面坐，取俎西之觯，兴，阼阶上北面酬主人。主人降席，立于宾东。宾坐奠觯，拜，执觯兴，主人答拜。宾不祭，卒觯，不拜，不洗，实之，进东南面。所不者，酬而礼杀也。宾立饮。<br/>　　[疏]“宾北”至“南面”。○注“所不”至“立饮”。○释曰：“宾北面坐，取俎西之觯”者，谓上一人举觯于宾，宾奠于荐西者也。云“宾立饮”者，《乡饮酒》当此宾酬主人时云宾“不祭，立饮”是也。<br/>　　主人阼阶上北面拜，宾少退。少退，少逡遁也。<br/>　　主人进受觯，宾主人之西，北面拜送。旅酬而同阶，礼杀也。<br/>　　[疏]注“旅酬”至“杀也”。○释曰：对献酬之时，宾主各於其阶，故云“同阶，礼杀也”。<br/>　　宾揖，就席。主人以觯適西阶上酬大夫。大夫降席，立于主人之西，如宾酬主人之礼。其既实觯，进西南面，立乡所酬。<br/>　　[疏]“宾揖”至“之礼”。○注“其既”至“所酬”。○释曰：云“主人以觯適西阶上酬大夫”者，旅酬恒执此觯以相酬，故言“以”。知义然者，上文“命获者以旌退”，郑注云“旌言以者，旌恒执也”是也。云“其既实觯，进西南面，立曏所酬”，知者，以上宾酬主人，阼阶上实觯进南面，则知此主人酬大夫西阶上，实觯而亦进西面可知也。<br/>　　主人揖，就席。若无大夫，则长受酬，亦如之。长，谓以长幼之次酬众宾。<br/>　　[疏]“主人”至“如之”。○释曰：云“若无大夫”者，乡人为公卿大夫来观礼者为遵，或有或无，不定，故云若。有大夫先酬之，无大夫则酬长，以《乡射》无介，直有三宾，以长幼之次受酬。此言酬众宾，则三宾也。<br/>　　司正升自西阶，相旅，作受酬者曰：“某酬某子。”某者，字也。某子者，氏也。称酬者之字，受酬者曰某子。旅酬下为上，尊之也。《春秋传》曰“字不若子”，此言某酬某子者，《射礼》略於《饮酒》，《饮酒》言某子受酬，以饮酒为主。<br/>　　[疏]“司正”至“某子”。○注“某者”至“为主”。○释曰：云“旅酬下为上，尊之也”者，以旅酬者少长以齿，逮下之道，前人虽卑，其司正命之饮酒，呼之称谓尊於酬者，故受酬者为某子，酬他为某也。云“《春秋传》曰”者，案庄十年秋九月经书：“荆败蔡师于莘，以蔡侯献舞归。”《公羊传》曰：“荆者何？州名也。州不若国，国不若氏，氏不若人，人不若名，名不若字，字不若子。”何休云：“爵最尊也。”郑引之者，证旅酬下为上之义。酬者称字，受酬者称子，子是尊称。云“此言某酬某子者，《射礼》略於《饮酒》，《饮酒》言某子受酬，以饮酒为主”者，此《乡射》主於射，略於《饮酒》，故称酬他者字，又称受酬饮酒者为子，是字不若子。《饮酒》言“某子受酬”，直以饮酒为主故也。<br/>　　受酬者降席。司正退立于西序端，东面。退立，俟后酬者也。始升相，立阶西北面。<br/>　　[疏]“受酬”至“东面”。○注“退立”至“北面”。○释曰：云“始升相，立阶西北面”者，《乡饮酒》注亦然。知者，以司正升自西阶，与西阶之酬者立，故知始时在西阶西北面也。<br/>　　众受酬者拜，兴、饮，皆如宾酬主人之礼。辩，遂酬在下者，皆升，受酬于西阶上。在下，谓宾党也。《乡饮酒》记曰：“主人之赞者，西面北上，不与，无筭爵然后与。”此异於宾。<br/>　　[疏]“众受”至“阶上”。○注“在下”至“於宾”。○释曰：引《乡饮酒》记者，欲见宾党在西，主党在东，主党不与酬之义。<br/>　　卒受者以觯降，奠于篚。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4517.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4519.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

