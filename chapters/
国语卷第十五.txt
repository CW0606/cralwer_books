<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第十五_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第十五全文,韦昭作品" />
<meta name="description" content="国语注原文阅读,国语卷第十五全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5289.html";
var nextpage="novel-read-353-5291.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第十五</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5289.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第十五</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:09:49<span class="divide">|</span></p>
<div class="page-body">
<div class="page-content">
<p>晋语九<br/><br/>　　１　士景伯如楚〔一〕，叔鱼为赞理〔二〕。邢侯与雍子争田〔三〕，雍子纳其女于叔鱼以求直〔四〕。及断狱之日，叔鱼抑邢侯〔五〕，邢侯杀叔鱼与雍子于朝。韩宣子患之，叔向曰：「三姦同罪，请杀其生者而戮其死者〔六〕。」宣子曰：「若何？」对曰：「鲋也鬻狱〔七〕，雍子贾之以其子，邢侯非其官也而干之〔八〕。夫以回鬻国之中〔九〕，与绝亲以买直，与非司寇而擅杀，其罪一也。」邢侯闻之，逃。遂施邢侯氏〔一０〕，而尸叔鱼与雍子于市〔一一〕。<br/><br/>　　〔一〕　景伯，晋理官士弥牟。如楚，聘也。<br/><br/>　　〔二〕　叔鱼，羊舌鲋。赞，佐也。景伯如楚，故叔鱼摄其官也。传曰：「叔鱼摄理。」<br/><br/>　　〔三〕　二子皆晋大夫。邢侯，楚申公巫臣之子，巫臣奔晋，晋与之邢。雍子，故楚大夫，奔晋，晋与之鄐。争鄐田之疆界也。<br/><br/>　　〔四〕　不直，故纳直女。传曰：「罪在雍子。」<br/><br/>　　〔五〕　断，决也。抑，枉也。<br/><br/>　　〔六〕　陈尸为戮。<br/><br/>　　〔七〕　鬻，卖也。<br/><br/>　　〔八〕　官，司寇。干，犯也。<br/><br/>　　〔九〕　回，邪也。中，平也。<br/><br/>　　〔一０〕施，核捕也。<br/><br/>　　〔一一〕死时在朝，故尸于市。在鲁昭十四年。<br/><br/>　　２　中行穆子帅师伐狄，围鼓〔一〕。鼓人或请以城叛，穆子不受，军吏曰：「可无劳师而得城，子何不为？」穆子曰：「非事君之礼也。夫以城来者，必将求利于我〔二〕。夫守而二心，姦之大者也；赏善罚姦，国之宪法也。许而弗予，失吾信也；若其予之，赏大姦也。姦而盈禄，善将若何〔三〕？且夫狄之憾者以城来盈愿〔四〕，晋岂其无〔五〕？是我以鼓教吾边鄙贰也〔六〕。夫事君者，量力而进〔七〕，不能则退，不以安贾贰〔八〕。」令军吏呼城，儆将攻之，未傅而鼓降〔九〕。中行伯既克鼓，以鼓子苑支来〔一０〕。令鼓人各复其所，非僚勿从〔一一〕。<br/><br/>　　〔一〕　穆子，晋卿，中行偃之子荀吴中行伯也。狄，鲜虞也。鼓，白狄别邑。事在鲁昭十五年。<br/><br/>　　〔二〕　利，爵赏也。<br/><br/>　　〔三〕　盈，满也。<br/><br/>　　〔四〕　憾，恨也。<br/><br/>　　〔五〕　岂无恨者。<br/><br/>　　〔六〕　贰，二心也。<br/><br/>　　〔七〕　进，取也。<br/><br/>　　〔八〕　贾，市也。安，谓不劳师而得鼓。<br/><br/>　　〔九〕　傅，著也。<br/><br/>　　〔一０〕苑支，鼓子鸢鞮也。穆子既克鼓，以鸢鞮归，既献而反之。其后，又叛。鲁昭二十二年，荀吴袭鼓，灭之，以鸢鞮归，使涉佗守之。<br/><br/>　　〔一一〕僚，官也。<br/><br/>　　鼓子之臣曰夙沙釐，以其孥行〔一〕，军吏执之，辞曰：「我君是事，非事土也。名曰君臣，岂曰土臣？今君实迁〔二〕，臣何赖于鼓〔三〕？」穆子召之，曰：「鼓有君矣〔四〕，尔心〔五〕事君，吾定而禄爵〔六〕。」对曰：「臣委质于狄之鼓，未委质于晋之鼓也〔七〕。臣闻之：委质为臣，无有二心。委质而策死，古之法也〔八〕。君有烈名，臣无叛质〔九〕。敢即私利以烦司寇而乱旧法，其若不虞何〔一０〕！」穆子歎而谓其左右曰：「吾何德之务而有是臣也〔一一〕？」乃使行。既献〔一二〕，言于公〔一三〕，与鼓子田于河阴〔一四〕，使夙沙釐相之。<br/><br/>　　〔一〕　釐将妻子从鼓子也。<br/><br/>　　〔二〕　迁，徒也。<br/><br/>　　〔三〕　赖，利也。<br/><br/>　　〔四〕　君，谓涉佗。<br/><br/>　　〔五〕　案：「心」，公序本作「止」。<br/><br/>　　〔六〕　定，安也。而，女也。<br/><br/>　　〔七〕　质，贽也。士贽以稚，委贽而退。<br/><br/>　　〔八〕　言委贽于君，书名于册，示必死也。<br/><br/>　　〔九〕　烈，明也。<br/><br/>　　〔一０〕即，就也。虞，度也。若就私利，是谓叛君。叛君有罪，故烦司寇。旧法，册死之法。若臣皆如是，是将有不意度而至之患者，晋其如之何也。<br/><br/>　　〔一一〕吾当修务何德，而得若此之臣乎？<br/><br/>　　〔一二〕既献功也。<br/><br/>　　〔一三〕言釐之贤于公。公，倾公，昭公之子去疾也。<br/><br/>　　〔一四〕河阴，晋河南之田，使君而田也。<br/><br/>　　３　范献子聘于鲁〔一〕，问具山、敖山，鲁人以其乡对〔二〕。献子曰：「不为具、敖乎？」对曰：「先君献、武之讳也〔三〕。」献子归，遍戒其所知曰：「人不可以不学。吾适鲁而名其二讳，为笑焉，唯不学也〔四〕。人之有学也，犹木之有枝叶也。木有枝叶，犹庇廕人，而况君子之学乎？」<br/><br/>　　〔一〕　献子，范宣子之子士鞅。聘在鲁昭二十一年。<br/><br/>　　〔二〕　言其乡之山也。<br/><br/>　　〔三〕　献，伯禽之曾孙、微公之子献公具。武，献公之庶子武公敖。<br/><br/>　　〔四〕　言学则必知讳，不见笑也。礼，入境而问禁，入门而问讳。<br/><br/>　　４　董叔将娶于范氏〔一〕，叔向曰：「范氏富，盍已乎〔二〕！」曰：「欲为繫援焉〔三〕。」他日，董祁塑于范献子〔四〕曰：「<br/><br/>　　不吾敬也。」献子执而纺于庭之槐〔五〕，叔向过之，曰：「子盍为我请乎？」叔向曰：「求繫，既繫矣；求援，既援矣。欲而得之，又何请焉？」<br/><br/>　　〔一〕　董叔，晋大夫。范氏，范宣子之女。<br/><br/>　　〔二〕　言富必骄，骄必陵人。已，止也。<br/><br/>　　〔三〕　欲自繫缀，以为援助。<br/><br/>　　〔四〕　祁，董叔之妻、献子之殊，范姓祁名也。　案：「范姓祁名也」，札记：「此当读『范姓祁』三字为句，『名也』二字，浅人添之耳。」<br/><br/>　　〔五〕　纺，悬也。<br/><br/>　　５　赵简子曰：「鲁孟献子有斗臣五人。我无一，何也〔一〕？」叔向曰：「子不欲也。若欲之，肸也待交捽可也〔二〕。」<br/><br/>　　〔一〕　简子，晋卿，赵文子之孙、景子之子赵鞅志父。孟献子，鲁大夫仲孙蔑。斗臣，捍难之士。<br/><br/>　　〔二〕　此言欲勇则勇士至。<br/><br/>　　６　梗阳人有狱，将不胜〔一〕，请纳赂于魏献子，献子将许之。〔二〕阎没谓叔宽曰：「与子谏乎〔三〕！吾主以不贿闻于诸侯〔四〕，今以梗阳之贿殃之，不可〔五〕。」二人朝，而不退。献子将食，问谁于庭，曰：「阎明、叔褒在。」召之，使佐食〔六〕。比已食，三歎。既饱，献子问焉，曰：「人有言曰：唯食可以忘忧。吾子一食之閒而三歎，何也？」同辞对曰：「吾小人也，贪。馈之始至，惧其不足，故歎。中食而自咎也，曰：岂主之食而有不足？是以再歎。主之既已食，愿以小人之腹，为君子之心，属餍而已，是以三歎〔七〕。」献子曰：「善。」乃辞梗阳人〔八〕。<br/><br/>　　〔一〕　梗阳，魏氏之邑。狱，讼也。<br/><br/>　　〔二〕　献子，晋正卿，魏戊之父魏舒也。传曰：「梗阳人有狱，魏戊不能断，以狱上其大宗，赂以女乐，献子将受之。」或云：「大宗，即舒也。」昭谓：大宗，讼者之大宗也，为讼者纳赂。<br/><br/>　　〔三〕　阎没，阎明；叔宽，女齐之子叔褒：皆晋大夫。传曰：「魏戊使二子谏。」<br/><br/>　　〔四〕　主，献子。不贿，不贪财。<br/><br/>　　〔五〕　殃，犹病也。<br/><br/>　　〔六〕　佐，犹劝也。<br/><br/>　　〔七〕　属，适也。餍，饱也。已，止也。适小饱足，则自节止也。<br/><br/>　　〔八〕　善，二子善谕而不逆，献子能觉改也。<br/><br/>　　７　下邑之役，董安于多〔一〕。赵简子赏之，辞〔二〕，固赏之，对曰：「方臣之少也，进秉笔，赞为名命，称于前世，立义于诸侯〔三〕，而主弗志〔四〕。及臣之壮也，耆其股肱以从司马〔五〕，苛慝不产。及臣之长也，端委韠带以随宰人，民无二心〔六〕。今臣一旦为狂疾，而曰『必赏女〔七〕』，与余〔八〕以狂疾赏也，不如亡！」趋而出，乃释之。<br/><br/>　　〔一〕　下邑，晋邑。董安于，赵简子家臣。多，多功也。周礼曰：「战功曰多。」鲁定十三年，简子杀邯郸大夫赵午，午之子稷以邯郸叛。午，荀寅之甥也。荀寅，范吉射之姻也。二人作乱，攻赵氏之宫。简子奔晋阳，晋人围之，时安于力战有功。<br/><br/>　　〔二〕　辞，不受也。<br/><br/>　　〔三〕　言见称誉于前世，诸侯以为义。<br/><br/>　　〔四〕　志，识也。<br/><br/>　　〔五〕　耆，致也。司马，掌兵。<br/><br/>　　〔六〕　端，玄端也。委，委貌也。韠，韦蔽膝也。带，大带也。宰人，宰官也。<br/><br/>　　〔七〕　言战斗为凶事，犹人有狂易之疾相杀伤也。<br/><br/>　　〔八〕　案：「与余」二字公序本作「是」字。<br/><br/>　　８　赵简子使尹铎为晋阳〔一〕。请曰：「以为茧丝乎？抑为保鄣乎〔二〕？」简子曰：「保鄣哉！」尹铎损其户数〔三〕。简子诫襄子〔四〕曰：「晋国有难，而无以尹铎为少，无以晋阳为远，必以为归〔五〕。」<br/><br/>　　〔一〕　尹铎，简子家臣。晋阳，赵氏邑。为，治也。<br/><br/>　　〔二〕　茧丝，赋税。保鄣，蔽捍也。小城曰保。礼记曰：「遇入保者。」<br/><br/>　　〔三〕　损其户，则民优而税少。<br/><br/>　　〔四〕　襄子，简子之子无恤。<br/><br/>　　〔五〕　所谓保鄣。<br/><br/>　　９　赵简子使尹铎为晋阳，曰：「必堕其垒培〔一〕。吾将往焉，若见垒培，是见寅与吉射也〔二〕。」尹铎往而增之〔三〕。简子如晋阳，见垒，怒〔四〕曰：「必杀铎也而后入。」大夫辞之〔五〕，不可〔六〕，曰：「是昭余雠也〔七〕。」邮无正进〔八〕，曰：「<br/><br/>　　昔先主文子少衅于难〔九〕，从姬氏于公宫〔一０〕，有孝德以出在公族〔一一〕，有恭德以升在位〔一二〕，有武德以羞为正卿〔一三〕，有温德以成其名誉，失赵氏之典刑〔一四〕，而去其师保〔一五〕，基于其身，以克复其所〔一六〕。及景子长于公宫〔一七〕，未及教训而嗣立矣，亦能纂修其身以受先业，无谤于国，顺德以学子，〔一八〕择言以教子，择师保以相子。今吾子嗣位，有文之典刑，有景之教训，重之以师保，加之以父兄〔一九〕，子皆疏之，以及此难〔二０〕。夫尹铎曰：『思乐而喜，思难而惧，人之道也。委土可以为师保，吾何为不增〔二一〕？』是以修之，庶曰可以鑑而鸠赵宗乎〔二二〕！若罚之，是罚善也。罚善必赏恶。臣何望矣！」简子说，曰：「微子，吾几不为人矣〔二三〕！」以免难之赏赏尹铎〔二四〕。初，伯乐与尹铎有怨〔二五〕，以其赏如伯乐氏〔二六〕，曰：「<br/><br/>　　子免吾死，敢不归禄〔二七〕。」辞曰：「吾为主图，非为子也。怨若怨焉〔二八〕。」<br/><br/>　　〔一〕　堕，坏也。垒，荀寅、士吉射围赵氏所作壁垒也。<br/><br/>　　〔二〕　垒墼曰培。　案攷异卷三：「此四字当在注『垒壁也』之下。」<br/><br/>　　〔三〕　增高其垒，因以自备。<br/><br/>　　〔四〕　既不堕，又增之，故怒。<br/><br/>　　〔五〕　辞，请也。<br/><br/>　　〔六〕　可，肯也。<br/><br/>　　〔七〕　昭，明也。明我怨雠以辱我。<br/><br/>　　〔八〕　无正，晋大夫邮良伯乐也。<br/><br/>　　〔九〕　文子，简子之祖赵武。衅，犹离也。难，谓庄姬之谗，赵氏见讨。<br/><br/>　　〔一０〕姬氏，庄姬，赵朔之妻、文子之母、晋景公之女，淫于赵婴，婴之二兄赵同、赵括放之。姬谗同、括，景公杀之，文子从庄姬于公宫。　案攷异卷三：「景公」当作「成公」。<br/><br/>　　〔一一〕为公族大夫。<br/><br/>　　〔一二〕在卿位也。<br/><br/>　　〔一三〕正卿，上卿。羞，进也。<br/><br/>　　〔一四〕典，常也。刑，法也。<br/><br/>　　〔一五〕在公宫，故无师保。<br/><br/>　　〔一六〕基，始也。始更修之于身，以能复其先。<br/><br/>　　〔一七〕景子，文子之子、简子之父赵成也。从其王母在公宫。<br/><br/>　　〔一八〕学，教也。<br/><br/>　　〔一九〕同宗之父兄也。<br/><br/>　　〔二０〕荀、士之难。<br/><br/>　　〔二一〕言见垒培可以戒惧，足当师保，何为不增。<br/><br/>　　〔二二〕鑑，镜也。鸠，安也。<br/><br/>　　〔二三〕微，无也。<br/><br/>　　〔二四〕免难之赏，军赏也。言见戒而惧，惧则有备，是为免难。<br/><br/>　　〔二五〕伯乐，无正字。<br/><br/>　　〔二六〕如，之也。<br/><br/>　　〔二七〕禄，所得赏。<br/><br/>　　〔二八〕若，如也。怨自如故。<br/><br/>　　１０铁之战，赵简子曰：「郑人击我，吾伏弢衉血，鼓音不衰〔<br/><br/>　　一〕。今日之事，莫我若也。」卫庄公为右〔二〕，曰：「吾九上九下，击人尽殪〔三〕。今日之事，莫我加也。」邮无正御〔四〕，曰：「吾两鞁将绝，吾能止之〔五〕。今日之事，我上之次也〔六〕。」驾而乘材，两鞁皆绝〔七〕。<br/><br/>　　〔一〕　铁，卫地。弢，弓衣也。晋中行寅、范吉射以朝歌叛，齐、郑与之。鲁哀二年，齐人输范氏粟，郑罕达、驷弘送之，范吉射逆之，简子御之，遇于戚，遂战于铁。郑人击简子中肩，毙于车中，伏弢上，犹能击鼓。面污血曰衉血。<br/><br/>　　〔二〕　庄公，卫灵公太子蒯聩，图杀少君不成，奔晋，简子许纳之，时为简子车右。<br/><br/>　　〔三〕　殪，死也。九上九下车以救简子。<br/><br/>　　〔四〕　无正，王良。御，为简子御。<br/><br/>　　〔五〕　鞁，靷也。能止马徐行，故不绝。<br/><br/>　　〔六〕　言次蒯聩。<br/><br/>　　〔七〕　乘，轹也。材，横木也。<br/><br/>　　１１卫庄公祷〔一〕，曰：「曾孙蒯聩以谆〔二〕赵鞅之故〔三〕，敢昭告于皇祖文王〔四〕、烈祖康叔〔五〕、文祖襄公〔六〕、昭考灵公〔七〕，夷请无筋无骨〔八〕，无面伤〔九〕，无败用〔一０〕，无陨惧〔一一〕，死不敢请〔一二〕。」简子曰：「志父寄也。〔一三〕」<br/><br/>　　〔一〕　祷，谓将战时请福也。<br/><br/>　　〔二〕　案述闻卷二一：「『谆』当为『谅』。」注同。<br/><br/>　　〔三〕　谆，佐也。<br/><br/>　　〔四〕　昭，明也。皇，大也。文王，康叔之父。<br/><br/>　　〔五〕　烈，显也。<br/><br/>　　〔六〕　文，言有文德也。襄公，蒯聩之祖父、灵公之考。<br/><br/>　　〔七〕　昭，明也。灵公，蒯聩之父。<br/><br/>　　〔八〕　夷，伤也。战斗不能无伤。无筋，无绝筋。无骨，无折骨。<br/><br/>　　〔九〕　伤于面。<br/><br/>　　〔一０〕用，兵用也。<br/><br/>　　〔一一〕陨，陨越也。<br/><br/>　　〔一二〕言不敢请，归之神也。<br/><br/>　　〔一三〕志父，简子后名。春秋书赵鞅入晋阳以叛，后得反国，故改为志父。寄，寄请也。<br/><br/>　　１２赵简子田于蝼〔一〕，史黯闻之，以犬待于门〔二〕。简子见之，曰：「何为？」曰：「有所得犬，欲试之兹囿〔三〕。」简子曰：「何为不告？」对曰：「君行臣不从，不顺〔四〕。主将适蝼而麓不闻〔五〕，臣敢烦当日〔六〕。」简子乃还。<br/><br/>　　〔一〕　蝼，晋君之囿。<br/><br/>　　〔二〕　史黯，晋太史墨，时为简子史。犬，田犬。门，君囿门。<br/><br/>　　〔三〕　兹，此也。<br/><br/>　　〔四〕　言君从法，臣从君。<br/><br/>　　〔五〕　麓，主君苑囿之官。传曰：「山林之木，衡麓守之。」<br/><br/>　　〔六〕　当日，直日也。言主将之君囿，不烦麓以告君，臣亦不敢烦主之直日以自白也。<br/><br/>　　１３少室周为赵简子之右〔一〕，闻牛谈有力〔二〕，请与之戏，〔三〕弗胜，致右焉〔四〕。简子许之，使少室周为宰〔五〕，曰：「知贤而让，可以训矣。」<br/><br/>　　〔一〕　少室周，简子之臣。右，戎右。<br/><br/>　　〔二〕　牛谈，简子臣也。<br/><br/>　　〔三〕　戏，角力也。<br/><br/>　　〔四〕　致右于谈。<br/><br/>　　〔五〕　宰，家宰也。<br/><br/>　　１４赵简子曰：「吾愿得范、中行之良臣〔一〕。」史黯侍，曰：「将焉用之？」简子曰：「良臣，人之所愿也，又何问焉？」对曰：「臣以为不良故也。夫事君者，谏过而赏善〔二〕，荐可而替否〔三〕，献能而进贤，择材而荐之，朝夕诵善败而纳之。道之以文，行之以顺，勤之以力，致之以死〔四〕。听则进，否则退。今范、中行氏之臣不能匡相其君，使至于难〔五〕；君出在外〔六〕，又不能定，而弃之，则何良之为？若弗弃，则主焉得之？夫二子之良，将勤营其君，复使立于外，死而后止，何日以来〔七〕？若来，乃非良臣也。」简子曰：「善。吾言实过矣。」<br/><br/>　　〔一〕　范吉射、中行寅。<br/><br/>　　〔二〕　谏过，匡救其恶。赏善，将顺其美。<br/><br/>　　〔三〕　荐，进也。替，去也。传曰：「君所谓可而有否焉，臣献其否以成其可。君所谓否而有可焉，臣献其可以去其否。」<br/><br/>　　〔四〕　死其难也。<br/><br/>　　〔五〕　难，谓为乱见逐，伐君而败，事在鲁定公、哀公时。　案：「伐君而败」下，公序本有「见讨伐也」四字。<br/><br/>　　〔六〕　以朝歌叛。鲁哀五年，又奔齐。<br/><br/>　　〔七〕　立于外，有爵土于他国也。<br/><br/>　　１５赵简子问于壮驰兹〔一〕曰：「东方之士孰为愈〔二〕？」壮驰兹拜曰：「敢贺！」简子曰：「未应吾问，何贺？」对曰：「臣闻之：国家之将兴也，君子自以为不足；其亡也，若有馀。今主任晋国之政而问及小人，又求贤人，吾是以贺。」<br/><br/>　　〔一〕　壮驰兹，晋大夫，盖吴人也。<br/><br/>　　〔二〕　愈，贤也。<br/><br/>　　１６赵简子歎曰：「雀入于海为蛤，稚入于淮为蜃〔一〕。鼋鼍鱼鳖，莫不能化〔二〕，唯人不能。哀夫！」窦犨侍〔三〕，曰：「臣闻之：君子哀无人〔四〕，不哀无贿；哀无德，不哀无宠；哀名之不令，不哀年之不登〔五〕。夫范、中行氏不恤庶难，欲擅晋国，今其子孙将耕于齐，宗庙之牺为畎亩之勤〔六〕，人之化也，何日之有！」<br/><br/>　　〔一〕　小曰蛤，大曰蜃。皆介物，蚌类。<br/><br/>　　〔二〕　化，谓蛇成鳖鼋，石首成〈鸟邑〉之类。<br/><br/>　　〔三〕　窦犨，晋大夫也。<br/><br/>　　〔四〕　人，贤人也。<br/><br/>　　〔五〕　登，高也。<br/><br/>　　〔六〕　纯色为牺，谕二子皆名族之后，当为祭主，在于宗庙，今反放逐畎亩之中，亦是人之化也。<br/><br/>　　１７赵襄子使新稚穆子伐狄〔一〕，胜左人、中人〔二〕，遽人来告〔三〕，襄子将食，寻饭〔四〕有恐色。侍者曰：「狗之事大矣，〔五〕而主之色不怡，何也〔六〕？」襄子曰：「吾闻之：德不纯〔<br/><br/>　　七〕而福禄并至，谓之幸。夫幸非福〔八〕，非德不当雍〔九〕，雍不为幸〔一０〕，吾是以惧。」<br/><br/>　　〔一〕　襄子，晋正卿，简子之子无卹。穆子，晋大夫新稚狗也。伐狄在春秋后。<br/><br/>　　〔二〕　左人、中人，狄二邑。<br/><br/>　　〔三〕　遽，传也。<br/><br/>　　〔四〕　案：寻饭，各本同。述闻卷二一：「『寻』当作『专』，『<br/><br/>　　专』即古『抟』字。」「抟饭」，并见曲礼和吕氏春秋慎大篇。<br/><br/>　　〔五〕　大，谓胜二邑也。<br/><br/>　　〔六〕　怡，悦也。<br/><br/>　　〔七〕　纯，一也。<br/><br/>　　〔八〕　德不能服，必致寇，故曰非福。<br/><br/>　　〔九〕　当，犹任也。雍，龢也。言唯有德者任以福禄为龢乐也。<br/><br/>　　〔一０〕能龢乐则不为幸。<br/><br/>　　１８智宣子将以瑶为后〔一〕，智果曰：「不如宵也〔二〕。」宣子曰：「宵也很〔三〕。」对曰：「宵之很在面，瑶之很在心。心很败国，面很不害。瑶之贤于人者五，其不逮者一也〔四〕。美鬓长大则贤〔五〕，射御足力则贤，伎艺毕给则贤〔六〕，巧文辩惠则贤，〔七〕疆毅果敢则贤。如是而甚不仁。以其五贤陵人，而以不仁行之，其谁能待之〔八〕？若果立瑶也，智宗必灭。」弗听。智果别族于太史为辅氏〔九〕。及智氏之亡也，唯辅果在〔一０〕。<br/><br/>　　〔一〕　智宣子，晋卿，荀跞之子甲也。瑶，宣子之子襄子智伯。　案：「荀跞之子甲也」，史记赵世家索隐引世本，「甲」作「申」。<br/><br/>　　〔二〕　智果，晋大夫，智氏之族。宵，宣子之庶子也。<br/><br/>　　〔三〕　很，很戾，不从人也。<br/><br/>　　〔四〕　不仁也。<br/><br/>　　〔五〕　鬓，髮颖也。<br/><br/>　　〔六〕　给，足也。<br/><br/>　　〔七〕　巧文，巧于文辞。<br/><br/>　　〔八〕　待，犹假也。<br/><br/>　　〔九〕　太史掌氏姓。<br/><br/>　　〔一０〕善其知人。<br/><br/>　　１９智襄子为室美〔一〕，士茁夕焉〔二〕。智伯曰：「室美夫！」对曰：「美则美矣，抑臣亦有惧也。」智伯曰：「何惧？」对曰：「臣以秉笔事君。志有之曰：『高山峻原，不生草木〔三〕。松柏之地，其土不肥〔四〕。』今土木胜，臣惧其不安人也〔五〕。」室成，三年而智氏亡〔六〕。<br/><br/>　　〔一〕　襄子，智伯瑶也。美，丽好也。<br/><br/>　　〔二〕　士茁，智伯家臣。夕，夕往也。<br/><br/>　　〔三〕　志，记也。峻，峭也。原，陆也。其言高嶮不安，故不生草木。<br/><br/>　　〔四〕　言上茂盛，冬夏有荫，故土不肥。<br/><br/>　　〔五〕　言不两兴。<br/><br/>　　〔六〕　三年，智伯与韩、魏伐赵襄子，围晋阳而灌之，城不浸者三板。智伯行水，魏桓子御，韩康子骖乘，智伯曰：「吾始知水可以亡人国也。」汾水可以灌安邑。安邑，魏也。绦水可以灌平阳。平阳，韩也。桓子肘康子，康子履桓子之跗。赵襄子夜使张孟私于韩、魏。韩、魏与之合，遂灭智伯而分其地。在春秋后。<br/><br/>　　２０还自卫，三卿宴于蓝台〔一〕，智襄子戏韩康子而侮段规〔二〕。智伯国闻之，谏〔三〕曰：「主不备，难必至矣。」曰：「难将由我，我不为难，谁敢兴之！」对曰：「异于是〔四〕。夫郄氏有车辕之难〔五〕，赵有孟姬之谗〔六〕，栾有叔祁之塑〔七〕，范、中行有亟治〔八〕之难〔九〕，皆主之所知也。夏书有之曰：『一人三失〔一０〕，怨岂在明〔一一〕？不见是图〔一二〕。』周书有之曰：『怨不在大〔一三〕，亦不在小〔一四〕。』夫君子能勤小物，故无大患〔一五〕。今主一宴而耻人之君相〔一六〕，又弗备，曰『不敢兴难』，无乃不可乎？夫谁不可喜，而谁不可惧？〈虫苪〉蚁蜂虿，皆能害人，况君相乎！」弗听。自是五年，乃有晋阳之难〔一七〕。段规反，首难，而杀智伯于师〔一八〕，遂灭智氏。<br/><br/>　　〔一〕　智襄子伐郑，自卫还也。三卿，智襄子、韩康子、魏桓子。蓝台，地名。<br/><br/>　　〔二〕　康子，韩宣子之曾孙、庄子之子虎。段规，魏桓子之相。<br/><br/>　　〔三〕　伯国，晋大夫，智氏之族。<br/><br/>　　〔四〕　言所闻与此异。<br/><br/>　　〔五〕　郄犨与长鱼矫争田，执而梏之，与其父母妻子同一辕。既，矫嬖于厉公而灭三郄。在鲁成十七年。<br/><br/>　　〔六〕　赵，赵同、括也。孟姬，赵文子之母庄姬也。庄姬通于赵婴，婴兄同、括放之。孟姬惭怨，谗之于景公，景公杀之。在鲁成八年。<br/><br/>　　〔七〕　栾，栾盈。叔祁，范宣子之女、盈之母，与老州宾通，盈患之。祁塑之于宣子，遂灭栾氏。<br/><br/>　　〔八〕　案：「亟治」，公序本作「函冶」。注同。<br/><br/>　　〔九〕　亟治，范皋夷之邑。皋夷无宠于范吉射而欲为乱于范氏。中行寅与范氏相睦，故皋夷谋逐二子，卒灭之。在鲁定十三年。<br/><br/>　　〔一０〕三失，三失人也。<br/><br/>　　〔一一〕明，著也。<br/><br/>　　〔一二〕不见，未形也。<br/><br/>　　〔一三〕或大而不为怨。<br/><br/>　　〔一四〕祸难或起于小怨。<br/><br/>　　〔一五〕物，事也。<br/><br/>　　〔一六〕君，康子。相，段规。<br/><br/>　　〔一七〕自蓝台后五年也。<br/><br/>　　〔一八〕言段规首为策作难，反智伯者也。<br/><br/>　　２１晋阳之围〔一〕，张谈曰：「先主为重器也，为国家之难也，〔二〕盍姑无爱宝于诸侯乎〔三〕？」襄子曰：「吾无使也。」张谈曰：「地也可〔四〕。」襄子曰：「吾不幸有疾，不夷于先子〔五〕，不德而贿〔六〕。夫地也求饮吾欲〔七〕，是养吾疾而干吾禄也。〔八〕吾不与皆毙〔九〕。」襄子出，曰：「吾何走乎？」从者曰：「长子近，且城厚完〔一０〕。」襄子曰：「民罢力以完之，又毙死以守之，其谁与我〔一一〕？」从者曰：「邯郸之仓库实〔一二〕。」襄子曰：「浚民之膏泽以实之〔一三〕，又因而杀之，其谁与我？其晋阳乎！先主之所属也〔一四〕，尹铎之所宽也，民必和矣。」乃走晋阳，晋师围而灌之〔一五〕，沉灶产鼃，民无叛意〔一六〕。<br/><br/>　　〔一〕　智襄子围赵襄子于晋阳也。鲁悼四年，智瑶伐郑，耻赵襄子，襄子怨之。智瑶骄泰，请地于赵，赵弗与。瑶帅韩、魏攻赵襄子，襄子保晋阳，三家围之，在春秋后也。<br/><br/>　　〔二〕　张谈，赵襄子之宰孟谈。重器，圭璧锺鼎之属。<br/><br/>　　〔三〕　欲令行赂以求助也。<br/><br/>　　〔四〕　地，襄子之臣。<br/><br/>　　〔五〕　夷，平也。疾，病也。言己行有阙病，不及先子。<br/><br/>　　〔六〕　言无德而以贿求助也。<br/><br/>　　〔七〕　言地求饮食我以情欲，无忠谏。<br/><br/>　　〔八〕　养，长也。干，求也。<br/><br/>　　〔九〕　皆，俱也。毙，踣也。<br/><br/>　　〔一０〕长子，晋别县也。<br/><br/>　　〔一一〕毙，踣也。谁与我，谁与我同力也。<br/><br/>　　〔一二〕邯郸，晋别县也。<br/><br/>　　〔一三〕浚，煎也，读若醮。<br/><br/>　　〔一四〕先主，简子也，请无以尹铎为少，晋阳为远，必以为归。<br/><br/>　　〔一五〕晋师，三卿之师。灌，引汾水以灌之。<br/><br/>　　〔一六〕沉灶，悬釜而炊也。产鼃，鼃生于灶也。鼃，虾蟆也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5289.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5291.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

