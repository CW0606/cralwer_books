<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四十五 特牲馈食礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四十五 特牲馈食礼全文,郑玄作品" />
<meta name="description" content="仪礼注疏原文阅读,卷四十五 特牲馈食礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4551.html";
var nextpage="novel-read-266-4553.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四十五 特牲馈食礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4551.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十五 特牲馈食礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:28:26<span class="divide">|</span></p>
<div class="page-body">
<div class="page-content">
<p>主人及祝升，祝先入，主人从，西面于户内。祝先入，接神宜在前也。《少牢馈食礼》曰：“祝盥于洗，升自西阶，主人盥，升目阼阶，祝先入，南面。”<br/>　　[疏]“主人”至“户内”。○注“祝先”至“南面”。○释曰：自此尽“稽首”，论主人、主妇及祝与佐食陈设阴厌之事。云“主人从，西面于户内”，注引《少牢》者，证主人户内西面，其时祝北墉下南面之事，以其未有祝行事之法，直监纳祭而已。下文乃云“祝在左”，为孝子释辞，乃有事也。<br/>　　主妇盥于房中，荐两豆，葵菹、蜗醢，醢在北。主妇盥，盥於内洗。《昏礼》妇洗在北堂，直室东隅。宗人遣佐食及执事盥，出。命之盥出，当助主人及宾举鼎。<br/>　　主人降，及宾盥，出。主人在右，及佐食举牲鼎。宾长在右，及执事举鱼、腊鼎，除鼏。及，与也。主人在右，统於东。主人与佐食者，宾尊不载。《少牢馈食礼》：鱼用鲋，腊用麋，士腊用兔。<br/>　　[疏]注“及与”至“用兔”。○释曰：鼎在门外北上，东为右人，西为左人，右人尊，入时在鼎前，左人卑，入时在鼎后。又尽载牲体於俎，又设俎于神坐之前，主人升，乃以东为主。今在堂下，主人在右，故云“统於东”也。云“主人与佐食者，宾尊不载”者，以宾主当相对为左右，以宾尊不载牲体，故使佐食对主人，使宾为右人，而使执事在左而载也。<br/>　　宗人执毕，先入，当阼阶，南面。毕状如叉，盖为其似毕星取名焉。主人亲举，宗人则执毕导之。既错，叉以毕临匕载，备失脱也。《杂记》曰：“朼用桑，长三尺，毕用桑，三尺，刊其本与末。”朼、毕同材明矣。今此朼用棘心，则毕亦用棘心。旧说云：毕以御他神物，神物恶桑叉。则少牢馈食及虞无叉，何哉？此无叉者，乃主人不亲举耳。《少牢》大夫祭不亲举。虞，丧祭祭也，主人未执事。祔、练、祥执事用桑叉，自此纯吉，用棘心叉。<br/>　　[疏]“宗人”至“南面”。○注“毕状”至“心叉”。○释曰：云“毕，状如叉”者，下引旧说有他神物恶桑叉之言，故以叉而言。云“盖为其似毕星取名焉”者，案《诗》云：“有捄天毕，载施之行。”无正文，故云“盖”以疑之也。云“主人亲举，宗人则执毕导之。既错，叉以毕临匕载，备失脱也”，知义然者，以经言“宗人执毕先入”，是导之也。又知既错，叉以毕临匕载，备失脱也者，以经云“当阼阶南面”，明乡主人执事临匕备失脱可知也。云“今此朼用棘心，则毕亦用棘心”者，案下记云“棘心匕刻”是也。知毕亦棘心者，以《杂记》匕、毕同用桑，据丧祭。今吉祭，匕用棘心，则毕亦棘心也。云“旧说云，毕以御他神物，神物恶桑叉”，旧说如此。又引《少牢》、《士虞》已下，破旧说之意也。云“此无叉者，乃主人不亲举耳”者，总解《士虞》、《少牢》二礼。云“《少牢》大夫祭不亲举”者，大夫尊，主人不亲举。云“虞，丧祭祭也主人未执事”者，对吉祭主人执事有毕，彼无也。云“祔练祥执事用桑叉”者，以其虞时主人不执事，则祔已执事，执事用桑叉，则《杂记》所云是也。云“自此纯吉，用棘心叉”者，除祥后则禫月及吉祭用棘心也。案《易·震卦》彖辞云：“震来虩虩，笑言哑哑，震惊百里，不丧匕鬯。”郑注云：雷发声於百里。古者诸侯象诸侯出教令能警戒国内，则守其宗庙社稷，为之祭主，不亡其匕鬯。人君於祭匕牲体荐鬯而已，其馀不亲为也。若然，诸侯亲匕牲体，大夫不亲者，辟人君，士卑不嫌，得与人君同亲匕也。<br/>　　鼎西面错，右人抽扃，委于鼎北。右人，谓主人及二宾。既错，皆西面俟也。<br/>　　赞者错俎，加匕。赞者执俎及匕从鼎入者，其错俎东缩，加匕，东柄，既则退，而左人北面也。<br/>　　[疏]注“赞者”至“北面”。○释曰：云“其错俎东缩，加匕，东柄”者，《少牢》云“俎皆设于鼎西西肆”，又云“匕皆加于鼎东枋”，则此加匕於鼎东柄可知。云“既则退，而左人北面也”，知者，以其俎从於鼎西，其人当北面，於其南载之便，是以《昏礼》亦云“北面载，执而俟”是也。<br/>　　乃朼。右人也，尊者於事，指使可也。左人载之。<br/>　　佐食升肵俎，鼏之，设于阼阶西。肵，谓心舌之俎也。《郊特牲》曰：“肵之为言敬也。”言主人之所以敬尸之俎。古文鼏皆作密。<br/>　　[疏]注“肵谓”至“作密”。○释曰：知肵谓心舌者，下记云“肵俎心舌，皆去本末，午割之，实於牲鼎。载心立，舌缩俎”是也。引《郊特牲》者，见敬有肵俎，送于尸前。<br/>　　卒载，加匕于鼎。卒，已也。已载，毕亦加焉。<br/>　　[疏]注“卒已”至“加焉”。○释曰：主人匕牲体，宗人以毕助之。主人匕事讫，加之於鼎，则宗人既事，亦加於鼎可知。<br/>　　主人升，入复位。俎入设于豆东。鱼次，腊特于俎北。入设俎，载者。腊特，馔要方也。凡馔必方者，明食味人之性所以正。<br/>　　[疏]注“入设”至“以正”。○释曰：知载人设俎者，以其经卒载下，即云入设，不见别人，明是载者设之可知。云“腊特，馔要方也”者，案经豆在神坐之前，豕俎入设於豆东，鱼俎又次其东，若腊俎复在东，则馔不得方，故腊俎特于俎北，取其方故也。<br/>　　主妇设两敦黍稷于俎南，西上，及两鉶，芼设于豆南，南陈。宗妇不赞敦鉶者，以其少，可亲之。芼，菜也。<br/>　　[疏]注“宗妇”至“菜也”。○释曰：案《少牢》主妇设金敦，宗妇赞三敦，以其多，故使宗妇赞。此士祭祀二敦，少，故不使宗妇赞，主妇可亲之也。若然，案《少牢》佐食赞鉶，宗妇不赞鉶，此不以佐食决之，而并云宗妇者，此决《有司彻》，故《有司彻》云：“主妇洗于房中。出实爵，尊南，西面拜献尸，尸拜，于筵上受，主妇西面于主人之席北，拜送爵，入于房，取一羊鉶，坐奠于韭菹西，主妇赞者执豕鉶以从，主妇不兴，受，设于羊鉶之西。”又下至主妇致爵于主人，“主妇设二鉶与糗、脩，如尸礼”，皆是也。<br/>　　祝洗，酌奠，奠于鉶南，遂命佐食启会。佐食启会，却于敦南，出立于户西，南面。酌奠，奠其爵觯也。《少牢馈食礼》启会，乃奠之。<br/>　　[疏]注“酌奠”至“奠之”。○释曰：引《少牢》者，案《少牢》：“祝酌奠，遂命佐食。”佐食启会乃奠者，彼大夫礼，与此士礼相变，是以与此奠乃启会异也。<br/>　　主人再拜稽首。祝在左，稽首，服之甚者。祝在左，当为主人释辞於神也。祝祝曰：“孝孙某，敢用刚鬛、嘉荐、普淖，用荐某事於皇祖某子，尚飨。”<br/>　　[疏]注“稽首”至“尚飨”。○释曰：引《少牢》“祝祝”已下者，欲见迎尸之前，释孝子之辞也。<br/>　　卒祝，主人再拜稽首。<br/>　　祝迎尸于门外。尸自外来，代主人接之。就其次而请，不拜，不敢与尊者为礼。《周礼·掌次》：“凡祭祀，张尸次。”<br/>　　[疏]“祝迎尸于门外”。○注“尸自”至“尸次”。○释曰：自此尽“反黍稷于其所”，论阴厌后迎尸于正祭之事。云“尸自外来，代主人接之”者，下注云“主人不迎尸，成尸尊”故也。云“就其次而请，不拜，不敢与尊者为礼”者，凡平宾客，皆在门西，主人出门左，西面拜。今此经直云“迎尸於门外”，不言祝拜，尸答拜，是祝出就次，尸乃出次迎之而入门，是不敢与尊者为礼。引《周礼》者，证门外张尸次之事也。<br/>　　主人降，立于阼阶东。主人不迎尸，成尸尊。尸，所祭者之孙也。祖之尸，则主人乃宗子。祢之尸，则主人乃父道。事神之礼，庙中而已，出迎则为厌。<br/>　　[疏]注“主人”至“为厌”。○释曰：云“主人不迎尸，成尸尊”者，案《祭统》云：“君迎牲而不迎尸，别嫌也。尸在庙门外，则疑於臣；在庙中，则全於君。君在庙门外，则疑於君；入庙门，则全於臣，全於子。”郑云：“不迎尸者，欲全其尊也。尸，神象也。鬼神之尊在庙中，人君之尊，出庙门则伸。”此士礼，虽无君道，亦尊尸。主人不迎，迎之尊不成，不迎之则成，尸之道尊也。云“尸，所祭者之孙也”者，《礼记》云“孙为王父尸”是也。云“祖之尸，则主人乃宗子”者，以其祭祖，兄弟来助祭，故知宗子，小宗、大宗，五宗皆然。《书传》云：“宗子将有事，族人皆入侍也。”云“祢之尸，则主人乃父道”者，《礼记·祭统》云：“夫祭之道，孙为王父尸。所使为尸者，於祭者子行也。父北面而事之，所以明子事父之道也，此父子之伦也。”注云：“祭祖则用孙列，皆取於同姓之適孙。”是其祢之尸，则主人乃父道也。云“事神之礼，庙中而已，出迎则为厌”，有出庙门，主人是君，是是厌臣之义，故不迎也。<br/>　　尸入门左，北面盥，宗人授巾。侍盥者执其器就之，执箪者不授巾，贱也。宗人授巾，庭长尊。《少牢馈食礼》曰：“祝先入门右，尸入门左。”<br/>　　[疏]注“侍盥”至“门左”。○释曰：引《少牢》者，见上经陈盥在门右，今尸入门左，尸尊，不就盥槃匜巾等，乡门右就尸之义也。<br/>　　尸至于阶，祝延尸。尸升，入，祝先，主人从。延，进，在后诏侑曰延。《礼器》所谓“诏侑武方”者也。《少牢馈食礼》曰：“尸升自西阶，入，祝从。主人升自阼阶，祝先入，主人从。”<br/>　　[疏]“尸至”至“人从”。○注“延进”至“人从”。○释曰：云“在后诏侑曰延”者，案《士虞礼》“尸谡祝前乡尸”，郑注云：“前，道也。祝道尸，必先乡之，为之节。”彼祝居尸前道之，此则在尸后诏之，故云延也。云《礼器》所谓“诏侑武方”者，彼注：“武，无也。”祝诏侑尸无常，谓若《檀弓》子事父母“左右就养无方”，今祝延尸、道尸亦无常也。引《少牢》者，见祝从尸，主人又从祝入之事。<br/>　　尸即席坐，主人拜妥尸。妥，安坐也。<br/>　　尸答拜，执奠，祝飨，主人拜如初。飨，劝强之也。其辞取于《士虞》记，则宜云：“孝孙某主为孝荐之飨。”旧说云：“明荐之。”<br/>　　[疏]“尸答”至“如初”。○注“飨劝”至“荐之”。○释曰：云“其辞取于《士虞》记，则宜云孝孙某圭为孝荐之飨”者，但丧祭称哀，吉祭称孝，故《士虞》记卒哭飨尸，辞曰：“哀子某圭为哀荐之飨。”此既吉祭，宜云“孝孙某圭为孝荐之飨”。以其改哀云孝，故曰宜云也。引旧说者，证圭为絜明之义也。<br/>　　祝命挼祭。尸左执觯，右取菹，扌耎于醢，祭于豆閒。命，诏尸也。挼祭，祭神食也。《士虞礼》古文曰：“祝命佐食堕祭。”《周礼》曰：“既祭，则藏其堕。”堕与挼读同耳。今文改挼皆为绥，古文此皆为挼祭也。扌耎醢者，染於醢。<br/>　　[疏]“祝命”至“豆閒”。○注“命诏”至“於醢”。○释曰：云“挼祭，祭神食也”者，乡者设馔未迎尸，阴厌，厌饫神。今尸来升席，而挼祭，祭讫，当食神馀。引《周礼》而云“堕与挼读同”，则二字通用。云“今文改挼皆为绥”，不从今文引古文者，欲见扌耎下有祭无醢，故叠之而不从也。云“扌耎醢者染於醢”，从经为正也。<br/>　　佐食取黍稷肺祭授尸。尸祭之，祭酒，啐酒，告旨。主人拜，尸奠觯答拜。肺祭，刌肺也。旨，美也。祭酒，穀味之芬芬者。齐敬共之，唯恐不美。告之美，达其心，明神享之。<br/>　　[疏]注“肺祭”至“享之”。○释曰：知“肺祭是刌肺也”者，下记“刌肺三”，郑注：“为尸主人主妇祭。”明是刌肺，非举肺也。<br/>　　祭鉶，尝之，告旨。主人拜，尸答拜。鉶，肉味之有菜和者。《曲礼》曰：“客絮羹，主人辞不能亨。”<br/>　　[疏]注“鉶肉”至“能亨”。○释曰：云“鉶，肉味之有菜和”者，此即《公食大夫》“牛霍、羊苦、豕薇之等”是也。以其盛之鉶器，因号羹为鉶，故云肉味有菜和者。引《曲礼》者，证鉶羹有五味调和，不合絮调之义，故告旨。若大羹不调，以盐菜无絮调之理也。<br/>　　祝命尔敦。佐食尔黍稷于席上。尔，近也。近之，便尸之食也。<br/>　　设大羹湆于醢北。大羹湆，煮肉汁也。不和，贵其质，设之所以敬尸也。不祭，不哜，大羹不为神，非盛者也。《士虞礼》曰：“大羹湆自门入。”今文湆皆为汁。<br/>　　[疏]“设大羹湆于醢北”。○注“大羹”至“为汁”。○释曰：云“醢北”者，为荐左。案《公食大夫》、《昏礼》大羹湆皆在荐右，此在左者，神礼变於生人。《士虞礼》大夫羹湆，设于鉶南，在右。与生人同，有不忍异於生故也。云“不和，贵其质”者，案桓二年《左氏传》云“大羹不和以盐菜”，是贵其质也。云“不为神”者，阴厌时未设，尸来始设为尸，故《士虞记》云“无尸，则礼及荐馔皆如初。不挼祭，无大羹湆胾从献。”有尸即有大羹湆从献，纵有，亦不祭不哜，是不为神为尸，非盛者也。引《士虞礼》曰“大羹湆自门入”者，证迎尸后，乃从献来也。<br/>　　举肺、脊以授尸。尸受，振祭，哜之，左执之。肺，气之主也。脊，正体之贵者。先食啗之，所以导食通气。<br/>　　乃食，食举。举言食者，明凡解体皆连肉。<br/>　　[疏]“乃食食举”。○注“举言”至“连肉”。○释曰：“乃食”，谓食肺。云“食举”，谓骨体正脊从俎，举乡日，因名体为举。凡牲体，或七或二十一，皆据骨节而言。今言食不可空食，骨以体皆连肉也。<br/>　　主人羞肵俎于腊北。肵俎主於尸，主人亲羞，敬也。神俎不亲设者，贵得宾客以神事其先。<br/>　　[疏]注“肵俎”至“其先”。○释曰：云“肵俎主於尸”者，以其入后乃设之，故知主於尸。主人亲进者，敬尸故也。前神俎使载者设之者，欲得尊宾，嘉客以事其先故也。<br/>　　尸三饭，告饱。祝侑，主人拜。三饭，告饱，礼一成也。侑，劝也。或曰又，劝之使又食。《少牢馈食礼》侑辞曰“皇尸未实，侑”也。<br/>　　佐食举幹，尸受，振祭，哜之。佐食受，加于肵俎。举兽幹、鱼一，亦如之。幹，长胁也。兽，腊，其体数与牲同。<br/>　　[疏]注“幹长”至“牲同”。○释曰：云“长胁”，文出下记也。云“兽，腊，其体数与牲同”，知者，亦见下记云“腊如牲骨”是也。<br/>　　尸实举于菹豆。为将食庶羞，举谓肺脊。<br/>　　佐食羞庶羞四豆，设于左，南上，有醢。庶，众也。众羞以豕肉，所以为异味。四豆者，膮、炙、胾、醢。南上者，以膮炙为上，以有醢不得纟争也。<br/>　　[疏]注“庶众”至“纟争也”。○释曰：案《公食大夫》云：“旁四列，西北上。膷以东臐膮，牛炙，炙南醢，以西牛胾醢。”注云：“先设醢，纟争之次也。”此四豆有醢，则不得先设，非纟争之次故也。又复一醢，不得与胾炙相对。相对之法，炙在南，醢在北，胾在北，醢南，如此，见得纟争。故《少牢》云：“韭菹、醓醢、葵菹、蠃醢，韭菹在南，葵菹在北。”注云：“葵菹在北纟争。”又云：“羞胾，两瓦豆，有醢，亦用瓦豆，设于荐豆之北。”注云：“四豆亦纟争，羊胾在南，豕胾在北。”此皆有醢，亦得纟争者，以其四豆胾醢具相对，故郑皆纟争也。<br/>　　尸又三饭，告饱。祝侑之如初。礼再成也。举骼及兽、鱼如初。尸又三饭，告饱。祝侑之如初。礼三成。兽鱼如初者，兽骼，鱼一也。<br/>　　举肩及兽、鱼如初。不复饭者，三三者，士之礼大成也。举，先正脊，后肩，自上而却下，纟争而前，终始之次也。<br/>　　[疏]注“不复”至“次也”。○释曰：云“举，先正脊，后肩，自上而却下，纟争而前，终始之次也”者，先举正脊自上也，次举胁即却也，后举骼即下纟争也，终举肩即前也。前者，牲体之始；后者，牲体之终，故云终始之次也。<br/>　　佐食盛肵俎，俎释三个。佐食取牲鱼腊之馀，盛於肵俎，将以归尸。俎释三个，为改馔於西北隅遗之。所释者，牲腊则正脊一骨，长胁一骨及臑也，鱼则三头而已。个犹枚也，今俗言物数有云若干个者，此读然。<br/>　　[疏]注“佐食”至“读然”。○释曰：云“俎释三个，为改馔於西北隅遗之。所释者，牲腊则正脊一骨，长胁一骨及臑也”，知者，案下记云：“尸俎，右肩、臂、臑、肫、骼，正脊二骨，横脊，长胁二骨，短胁。”今尸举正脊一骨，长胁一骨，及骼脊胁各一骨，在前脚三节，后脚二节，各举其一讫，前脚举肩讫，宜次盛臂，后脚举骼讫，宜次盛肫。前后各一节以归脡脊，以其次正脊故也。前脚唯有臑在，并脊、胁各一骨为三也。<br/>　　举肺、脊加于肵俎，反黍稷于其所。尸授佐食，佐食受而加之，反之也。肺脊初在俎豆。<br/>　　[疏]注“尸授”至“俎豆”。○释曰：经直云“肺脊加於肵俎”，郑知尸不自加而授与佐食，佐食受而加之者，约《少牢》云：“上佐食受尸牢肺、正脊加于肵。”郑注云：“受者，尸授之”是也。云“肺脊初在菹豆”者，上文云“尸实举于菹豆”是也。<br/>　　主人洗角，升，酌，酳尸。酳犹衍也，是献尸也。谓之酳者，尸既卒食，又欲颐衍养乐之。不用爵者，下大夫也。因父子之道质而用角，角加人事略者。今文酳皆为酌。<br/>　　[疏]“主人”至“酳尸”。○注“酳犹”至“为酌”。○释曰：自此尽“入复位”，论主人献尸及祝佐食之事。知是献尸者，下有主妇洗爵献尸，并宾长献尸，故知此是主人酳尸也。云“不用爵者，下大夫也”者，此决《少牢》云：“主人降，洗爵，酌酒，乃酳尸。”用爵不用角也。云“因父子之道质而用角，角加人事略”者，既辟大夫，不用爵，次当用觚，而用角者，因无臣助祭，父子相养之道，而用角者，父子是质角，加人事略，得用功少故也。<br/>　　尸拜受，主人拜送。尸祭酒，啐酒，宾长以肝从。肝，肝炙也。今文曰啐之，古文无长。<br/>　　[疏]“尸拜”至“肝从”。○注“肝肝”至“无长”。○释曰：此直言“肝从”，亦当如《少牢》：“宾长羞牢肝，用俎，缩执俎，肝亦缩，进末，盐在右。”此亦不言者，文不具也。<br/>　　尸左执角，右取肝扌耎于盐，振祭，哜之，加于菹豆，卒角。祝受尸角，曰：“送爵，皇尸卒爵。”主人拜，尸答拜。曰送爵者，节主人拜。<br/>　　祝酌，授尸，尸以醋主人。醋，报也。祝酌不洗，尸不亲酌，尊尸也。尸亲醋，相报之义。古文醋作酢。<br/>　　[疏]注“醋报”至“作酢”。○释曰：云“祝酌不洗”者，尸当酢主人，宜亲洗爵酌酒，不亲洗酌，尸尊故也。授代酌，由祝代酌，故不洗也。<br/>　　主人拜受角，尸拜送。主人退，佐食授挼祭。退者，进受爵反位。妥亦当为挼。尸将嘏主人，佐食授之，挼祭亦使祭尸食也。其授祭，亦取黍稷肺祭。今文或皆改妥作挼。<br/>　　[疏]注“退者”至“作挼”。○释曰：云“挼祭亦使祭尸食也”者，前祝命尸挼祭，祭神食，今命主人祭，尸食亦如尸祭神食，故云“亦”也。云“其授祭亦取黍稷肺祭”者，亦如上佐食取黍稷肺祭授尸，尸祭之相似，故云“亦”也。<br/>　　主人坐，左执角，受祭，祭之，祭酒，啐酒，进，听嘏。听犹待也。受福曰嘏。嘏，长也，大也，待尸授之以长大之福。<br/>　　佐食抟黍授祝，祝授尸。尸受以菹豆，执以亲嘏主人。独用黍者，食之主，其辞则《少牢馈食礼》有焉。<br/>　　[疏]“佐食”至“主人”。○注“独用”至“有焉”。○释曰：案《少牢》云：“祝与二佐食皆出，盥于洗，入，二佐食各取黍於一敦，上佐食兼受，抟之以授尸。尸执以命祝，卒命祝，祝受，以东北面于户西，以嘏于主人。”但《少牢》不亲嘏者，大夫尸尊，又大夫礼文，此亲嘏者，士尸卑，礼质故也。云“其辞则《少牢馈食礼》有焉”者，案《少牢》云祝“以嘏于主人曰：皇尸命工祝，承致多福无疆，于女孝孙，来女孝孙，使女受禄于天，宜稼于田，眉寿万年，勿替引之”是也。云“独用黍者，食之主”者，案上文云“尔黍于席上”，不云“尔稷”者，以稷虽五穀之长，不如黍之美，故云食之主。是以《丧大记》云：“君沐粱，大夫沐稷，士沐粱。”《士丧礼》士沐稻，诸侯之士，郑注云：“差率而上，天子沐黍。”是黍为穀之贵也。<br/>　　主人左执角，再拜稽首受，复位，诗怀之，实于左袂，挂于季指，卒角，拜。尸答拜。诗犹承也。谓奉纳之怀中。季，小也。实于左袂，挂袪以小指者，便卒角也，《少牢馈食礼》曰：“兴受黍，坐振祭，哜之。”古文挂作卦。<br/>　　[疏]注“诗犹”至“作卦”。○释曰：云“挂袪以小指者，便卒角也”，但右手执角，左手挂袪，以小指不干左手。言便卒角者，饮酒之时，恐其遗落，故挂以小指，故云便卒角也。<br/>　　主人出，写啬于房，祝以笾受。变黍言啬，因事讬戒欲其重稼啬。啬者，农力之成功。<br/>　　[疏]“主人”至“笾受”。○注“变黍”至“成功”。○释曰：案《少牢》云：“主人出，宰夫以笾受啬黍，主人尝之，纳诸内。”此大夫尊，不自入房，直见大夫出，宰夫以笾受。此主人写啬于房，祝以笾受，以其士贱故也。云“变黍言啬，因事讬戒欲其重稼啬”者，以黍者五穀之名，非农力成功之称，故以黍为啬，欲其重稼啬。故《少牢》郑注云：“收敛曰啬。”是用农力之言也。<br/>　　筵祝，南面。主人自房还时。<br/>　　主人酌，献祝，祝拜受角。主人拜送。设菹醢、俎。行神惠也。先献祝，以接神，尊之。菹醢皆主妇设之，佐食设俎。<br/>　　[疏]注“行神”至“设俎”。○释曰：此汝佐食，以佐食接尸，故后献之，祝接神先献之。云“菹醢皆主妇设之，佐食设俎”，知者，前献尸时菹醢主妇设之，亚献及致爵於主人笾豆，亦皆主妇设之，则此设菹醢亦主妇可知。又知佐食设俎，约《少牢》“主人献祝，佐食设俎”，故此亦佐食设俎可知。<br/>　　祝左执角，祭豆，兴，取肺，坐祭，哜之，兴，加于俎，坐祭酒，啐酒，以肝从。祝左执角，右取肝扌耎于盐，振祭，哜之，加于俎，卒角，拜。主人答拜，受角，酌，献佐食。佐食北面拜受角，主人拜送。佐食坐祭，卒角，拜。主人答拜，受角，降，反于篚。升，入复位。<br/>　　[疏]“祝左”至“复位”。○释曰：云“主人答拜受角，酌献佐食”者，案上献祝有俎，此献佐食不言俎者，上经云“执事之俎陈於阶閒，二列，北上”，郑注云：“执事，谓有司。”以佐食亦在有司内者，下记云“佐食俎，觳折，脊，胁”也。又下经宾长献节，郑注云：“凡献佐食皆无从。”元缺起字其荐俎，献兄弟以齿设之。若《少牢》献佐食俎，即设于两阶之閒，西上。大夫将宾尸，故即设佐食俎，至於宾尸时，佐食无俎也。<br/>　　主妇洗爵于房，酌，亚献尸。亚，次也。次犹贰。主妇贰献不夹拜者，士妻仪简耳。<br/>　　[疏]注“亚次”至“简耳”。○释曰：自此尽“以爵入于房”，论主妇献尸，祝及佐食之事。云“主妇贰献不夹拜者，士妻仪简耳”者，此决《少牢》主妇亚献尸时夹拜，此士妻下之，故云仪简耳。<br/>　　尸拜受。主妇北面拜送。北面拜者，辟内子也。大夫之妻拜於主人北，西面。<br/>　　[疏]注“北面”至“西面”。○释曰：案《少牢》云：“主妇洗于房中，出酌，入户，西面拜献尸。”郑注云：“入户西面拜，由便也。不北面者，辟人君夫人也。拜而后献者，当夹拜也。”又云“尸拜受。主妇主人之北西面拜送爵”是也。若大夫妻贵，辟人君夫人，士妻贱，不嫌得与人君夫人同也。<br/>　　宗妇执两笾，户外坐。主妇受，设于敦南。两笾枣栗，枣在西。<br/>　　[疏]注“两笾”至“在西”。○释曰：知者，案下记云“笾巾以绤也，纁里。枣烝栗择”是也。知枣在西者，依《士虞礼》云主妇亚献尸时，云“自反两笾，枣栗设于会南，枣在西”，郑云“尚枣，枣美”故知也。<br/>　　祝赞笾祭。尸受，祭之，祭酒，啐酒。笾祭，枣栗之祭也。其祭之，亦於豆祭。<br/>　　[疏]注“其祭之亦於豆祭”。○释曰：知者，见上经尸挼祭时，云若平“取菹扌耎于醢，祭于豆閒”，又“佐食取黍稷肺祭，授尸，尸祭之”，不言其处，明亦祭於豆閒。今此祝赞笾祭之，亦不言其处，亦祭於豆閒可知。又案《有司彻》云：“尸取韭，菹扌耎于豆，祭于豆閒。”又：“尸取麷蕡，宰夫赞者，取白黑以授尸，尸受，兼祭于豆祭。”是笾豆同祭於豆閒也。<br/>　　兄弟长以燔从。尸受，振祭，哜之，反之。燔，炙肉也。<br/>　　[疏]注“燔炙肉也”。○释曰：云“反之”者，谓反燔于长兄弟。<br/>　　羞燔者受，加于肵，出。出者，俟后事也。<br/>　　[疏]注“出者俟后事也”。○释曰：云“俟后事”者，谓俟主妇献祝之时，更当羞燔于祝。知者，约上文主人献尸，云“宾长以肝从”，至献祝时但云“以肝从”，不言其人，明亦宾长可知。此下文主妇献祝笾燔从如初仪，明献祝时亦长兄弟羞燔可知，故郑注云俟后事也。<br/>　　尸卒爵，祝受爵，命送如初。送者，送卒爵。<br/>　　酢，如主人仪。尸酢主妇，如主人仪者，自祝酌至尸拜送，如酢主人也。不易爵，辟内子。<br/>　　[疏]注“尸酢”至“内子”。○释曰：云“尸酢主妇，如主人仪者，自祝酌至尸拜送，如酢主人也”者，言此上则如之，其异者，不并取也。谓主人受佐食挼自祭之，此佐食错挼于地，主妇抚之而已是也。云“不易爵，辟内子”者，以经云“酢如主人仪”，上尸酢主人时不易爵，故此主妇受酢亦不易爵可知。男女不相袭爵，所以今袭爵者，辟内子。是以《少牢》云：“祝受尸爵，尸答拜，易爵洗酌授尸，主妇拜受爵，尸答拜。”是其易爵也。<br/>　　主妇適房，南面。佐食挼祭。主妇左执爵，右抚祭，祭酒，啐酒，入，卒爵，如主人仪。抚挼祭，示亲祭，佐食不授而祭於地，亦仪简也。入室卒爵，於尊者前成礼，明受惠也。<br/>　　[疏]注“抚挼”至“惠也”。○释曰：云“佐食不授而祭於地，亦仪简也”者，《少牢》大夫妻云“上佐食挼祭，主妇西面，於主人之北受祭，祭之”，此佐食祭於地，主妇抚之而已，故云亦仪简。云“亦”者，亦前不夹拜也。<br/>　　献祝，笾、燔从，如初仪。及佐食，如初。卒，以爵入于房。及佐食如初，如其献佐食，则拜主人之北，西面也。<br/>　　[疏]注“及佐”至“面也”。○释曰：此无正文，以佐食北面拜受，主妇不宜与佐食同面拜送。又言“如初”，明与主人同西面拜，故郑云“拜主元缺止此人之北，西面”，与内子同。<br/>　　宾三献如初，燔从如初，爵止。初，亚献也。尸止爵者，三献礼成，欲神惠之均於室中，是以奠而待之。<br/>　　[疏]“宾三”至“爵止”。○注“初亚”至“待之”。○释曰：自此尽“卒复位”，论宾长献尸，及佐食并主人主妇致爵之事。此一科之内，乃有十一爵：宾献尸，一也；主妇致爵于主人，二也；主人酢主妇，三也；主人致爵于主妇，四也；主妇酢主人，五也；尸举奠爵酢宾长，六也；宾长献祝，七也；又献佐食，八也；宾又致爵于主人，九也；又致爵于主妇，十也；宾献主人酢，十一也。云“初，亚献也”者，知不初献者，以主妇亚献承初献后，宾长又承亚献后，故知如亚献，不得如初献也。又面位及燔从皆如亚献也。云“三献礼成，欲神惠之均於室中，是以奠而待之”者，谓尸得三献而礼成，言其实饮三爵，祝与佐食亦得三献，主人、主妇各得一酢而已。未得献，是神惠未均。奠而待之者，待主人、主妇致爵乃均也。案下文“众宾长为加爵如初，爵止”，郑注云：“尸止爵者，欲神惠之均于在庭。”止得一献，亦言均，则不以爵数为均，直据得一献则为均也。<br/>　　席于户内。为主人铺之，西面，席自房来。<br/>　　主妇洗爵，酌，致爵于主人。主人拜受爵，主妇拜送爵。主妇拜，拜於北面也。今文曰主妇洗酌爵。<br/>　　[疏]注“主妇”至“酌爵”。○释曰：云“主妇拜，拜於北面也”者，约有司傧尸於堂，主妇致爵于主人，主人致爵于主妇，北面于阼阶上答拜是也。<br/>　　宗妇赞豆如初。主妇受，设两豆、两笾。初，赞亚献也。主妇荐两豆笾，东面也。<br/>　　[疏]注“初赞”至“面也”。○释曰：上主妇亚献时，但云“宗妇执两笾”，又云“祝赞笾祭”，无豆。此云“赞豆如初”，明赞豆之时，与赞笾同，故得言如初。知“东面”者，以主人西面，故知也。<br/>　　俎入设。佐食设之。<br/>　　[疏]“俎入设”。○注“佐食设之”。○释曰：知“佐食设之”者，见《有司》下大夫不傧尸者，主妇致爵於主人时，佐食设俎。彼室内行事，与士礼略同，故郑约之，知佐食设之也。<br/>　　主人左执爵，祭荐，宗人赞祭。奠爵，兴，取肺，坐绝祭，哜之，兴，加于俎，坐捝手，祭酒，啐酒。绝肺祭之者，以离肺长也。《少仪》曰：“牛羊之肺，离而不提心。”豕亦然。捝，拭也。捝手者，为绝肺染污也。刌肺不捝手。古文捝皆作说。<br/>　　[疏]注“绝肺”至“作说”。○释曰：引《少仪》者，彼注云：“提犹绝也，不绝中央少许者。”引之证离肺长而不绝，故须绝之。云“忖肺不捝手”者，以已断绝取祭之，不须以手绝之，故不捝手也。<br/>　　肝从。左执爵，取肝扌耎于盐，坐振祭，哜之。宗人受，加于俎。燔亦如之。兴，席末坐，卒爵，拜。於席末坐卒爵，敬也。一酌而备，再从而次之，示均。<br/>　　[疏]注“於席”至“示均”。○释曰：此决上主人献尸，宾长以肝从主妇献尸，兄弟以燔从。今一酌而肝燔从，则与尸等，故云“亦均”。亦者，亦上酒均於堂内。<br/>　　主妇答拜，受爵，酌，醋，左执爵拜，主人答拜。坐祭，立饮，卒爵，拜，主人答拜。主妇出，反于房。主人降，洗，酌，致爵于主妇。席于房中，南面。主妇拜受爵，主人西面答拜。宗妇荐豆、俎，从献皆如主人。主人更爵，酌，醋，卒爵，降，实爵于篚，入，复位。主人更爵自酢，男子不承妇人爵也。《祭统》曰：“夫妇相授受，不相袭处。酢不易爵，明夫妇之别。”古文更为受。<br/>　　[疏]注“主人”至“为受”。○释曰：云“主人更爵自酢，男子不承妇人爵也”者，案上主妇献尸，尸酢，主妇不易爵，郑注云“辟内子”。致爵于主人，则易爵也。若然，案下记设洗，“篚在洗西，实二爵”，郑注云：“二爵者，为宾献爵止，主妇当致也。”此宾长所献爵，尸奠之，未举其篚，唯有一爵，得云易者，上主妇亚献洗爵，洗爵于房中，则房中有爵。又主妇献祝及佐食讫，以爵入于房后，主妇致爵于主人，还是房内爵。后主人致爵于主妇者，是下篚之爵。主妇饮讫，实于房中之篚，主人更取房内之爵以酌酢，酢讫，奠于下篚。云主人更爵者，谓酌酢爵与房内爵相更，郑注下记云：“主妇当致者，谓主人致爵於主妇”，则用下篚内爵也。<br/>　　三献作止爵。宾也，谓三献者，以事命之。作，起也。旧说云：宾入户，北面，曰皇尸请举爵。<br/>　　尸卒爵，酢。酌献洗及佐食。洗爵，酌，致于主人、主妇，燔从皆如初。更爵，酢于主人，卒，复位。洗乃致爵，为异事新之。燔从皆如初者，如亚献及主人、主妇致爵也。凡献佐食皆无从，其荐俎，献兄弟以齿设之。宾更爵自酢，亦不承妇人爵。今文曰洗致，古文更为受。<br/>　　[疏]注“洗乃”至“为受”。○释曰：此决上文宾献尸、献祝及佐食，皆不洗，今致于主人洗，故决之也。案下篇不傧尸洗爵，致于主人，注云：“以承佐食，贱新之。”此云“为异事新之”，注不同者，但为异事，异事则是承贱，承贱后则事异，言虽不同，理则一也。云“燔从皆如初者，如亚献及主人主妇致爵”者，谓如上主妇亚献尸，及祝皆燔从，此言皆燔从如初，故云如亚献及主人主妇致爵。虽云如初，则无肝从，故经释云“燔从皆如初”。云“凡献佐食皆无从”者，谓主人、主妇及宾长献佐食皆无从，故云“凡”。郑言此者，以经献祝及佐食洗爵，致于主人、主妇，燔从皆如初，在献佐食下，嫌献佐食亦然有燔从，故郑辨之。若然，佐食得献，与祝得献，同亦得如初，但无从为异。云“其荐俎献，兄弟以齿设之”者，以上佐食得献时，不见有设荐俎之文，下记云：“佐食於旅也，齿於兄弟。”故佐食荐俎，亦与兄弟同时设之也。<br/>　　主人降阼阶，西面拜宾如初，洗。拜宾而洗爵，为将献之。如初，如视濯时，主人再拜，宾答拜，三拜众宾，众宾答再拜者。<br/>　　[疏]“主人”至“初洗”。○注“拜宾”至“拜者”。○释曰：自此尽“实爵于篚”，论献宾及众宾之事也。<br/>　　宾辞洗。卒洗，揖让升，酌，西阶上献宾。宾北面拜受爵。主人在右，答拜。就宾拜者，此礼不主於尊也。宾卑则不专阶，主人在右，统於其位。今文无洗。<br/>　　[疏]“宾辞”至“答拜”。○注“就宾”至“其位”。○释曰：云“就宾拜者，此礼不主於尊也”者，案《乡饮酒》、《乡射》宾主献酢，各於其阶，至酬乃同阶。此因祭如初，宾非为尊之，所尊者，谓尸也。又宾是士家有司，卑，不得专阶，故就之使不得专阶也，对《乡饮酒》、《乡射》得专阶也。云“主人在右，统於其位”者，以其宾得在西阶上，北面，以东为右，主人位在阼阶，故云统於其位。郑言此者，主人就西阶，异於饮酒，主人在右，则与饮酒礼同，以言主人常居右也。<br/>　　荐脯醢，设折俎。凡节解者皆曰折俎，不言其体。略云折俎，非贵体也。上宾骼，众宾仪，公有司设之。<br/>　　[疏]“荐脯醢设折俎”。○注“凡节”至“设之”。○释曰：案下记云“宾骼”，郑云“骼，左骼也。宾俎全体，尊宾”也。折骨而曰折俎，明凡节解牲体皆曰折，升于俎，故名折俎。与臑折同名，其折义则异彼折骨。云“不言其体，略云折俎，非贵体也”者，案下记云“宾骼”，骼是牲体。此经云折俎者，亦用骼，非贵体，故略云折俎。若然，经尸俎祝佐食及主人、主妇俎体，皆不言之，而郑注独云宾俎，不言体者，尸祝等经不言牲体，亦不言折，以其体贵故也。此宾俎不言牲体而言折，明非贵体也。云“上宾骼，众宾仪”者，案下记唯云“宾骼”，其众宾已下皆殽脀，不言仪者，郑见《有司彻》主人献宾仪，司士设俎羊骼一；又云众宾长拜受爵，其脀体仪也。注云“仪者，尊体尽，仪度馀骨，可用而用之。尊者用尊体，卑者用卑体而已”是也。云“公有司设之”者，此即《有司彻》云“司士设俎，羊骼一，众宾脀体仪”是也。此下文云公有司在门西，则此设俎者也。<br/>　　宾左执爵，祭豆，奠爵，兴，取肺，坐绝祭，哜之，兴，加于俎，坐捝手，祭酒，卒爵，拜。主人答拜，受爵，酌，酢，奠爵，拜。宾答拜。主人酌自酢者，宾不敢敌主人，主人达其意。<br/>　　[疏]注“主人”至“其意”。○释曰：云“宾不敢敌主人，主人达其意”者，以其宾是士之有司之中，以卑不敢与主人为敌，酢之，是以主人酌以自酢，达宾意故也。若《乡饮酒》、《乡射》宾皆亲酢主人，以其宾尊，行敌礼故也。<br/>　　主人坐祭，卒爵，拜。宾答拜，揖，执祭以降，西面奠于其位，位如初，荐俎从设。位如初，复其位东面。《少牢馈食礼》：“宰夫执荐以从，设于祭东。司士执俎以从，设于荐东。”是则皆公有司为之与？<br/>　　[疏]注“位如”至“之与”。○释曰：以宾位在西阶下东面，今受献於西阶上，经云“执祭以降，西面奠于其位”，又言“位如初”，明复西阶下东面位可知也。<br/>　　众宾升，拜受爵，坐祭，立饮。荐俎设于其位，辨。主人备答拜焉，降，实爵于篚。众宾立饮，贱不备礼。《乡饮酒》记曰：“立卒爵者不拜既爵。”备，尽，尽人之答拜。<br/>　　尊两壶于阼阶东，加勺，南枋，西方亦如之。为酬宾及兄弟，行神惠，不酌上尊，卑异之，就其位尊之。两壶皆酒，优之，先尊东方，示惠由近。《礼运》曰：“澄酒在下。”<br/>　　[疏]“尊两”至“如之”。○注“为酬”至“在下”。○释曰：自此尽“揖复位”，论堂下设尊酬宾之事。云“行神惠，不酌上尊，卑异之”者，决上文献宾及兄弟皆酌上尊者，献是严正，故得与神灵共尊。至此旅酬礼亵，故不敢酌上尊。案《司尊彝职》四时之祭，云“皆有罍，诸臣之所酢”，《少牢》上下大夫堂下皆无尊者，士卑，得与人君同，大夫尊，辟人君故也。云“两壶皆酒，优之”者，设尊之法，皆有玄酒，今两壶皆酒，无玄酒，优之也。案《玉藻》云“唯飨野人皆酒”，郑云：“饮贱者不备礼。”与此注无玄酒为优之异者，此士之祭礼，欲得尊宾嘉客，以事其先非贱者，故以皆酒为优之。彼飨野人，野人是贱者，故以不备礼解之也。云“先尊东方，示惠由近”者，东方主人位，西方宾位，今先设东方，乃设西方者，见酒由主人来，故云示惠由近为始也。引《礼运》者，彼注澄为沈，齐酒是三酒，酒所以饮诸臣，证此壶尊亦饮在下者也。<br/>　　主人洗觯，酌于西方之尊，西阶前北面酬宾，宾在左。先酌西方者，尊宾之义。<br/>　　主人奠觯拜，宾答拜。主人坐祭，卒觯，拜，宾答拜。主人洗觯，宾辞，主人对。卒洗，酌，西面。宾北面拜。西面者，乡宾位，立於西阶之前，宾所答拜之东北。<br/>　　[疏]注“西面”至“东北”。○释曰：以经云“主人对卒洗酌西面宾北面拜”，主人西面授宾，北面答拜，明主人之得南过於宾，故郑以义言之，云“立於西阶之前，宾所答拜之东北”也。<br/>　　主人奠觯于荐北。奠酬於荐左，非为其不举。行神惠，不可同於饮酒。<br/>　　[疏]注“奠酬”至“饮酒”。○释曰：以其神惠，右不举；生人饮酒，左不举。今行神惠，不可同於饮酒，故奠於左，与生人相变。故《有司彻》云“二人举觯酬尸侑，侑奠觯于右”，郑注云“奠于右者，不举也。神惠右不举，变於饮酒”是也。此酬奠於荐左，下文宾举为旅酬，以其神惠故也。言“不可同饮酒”者，谓不可同於《乡饮酒》，故《乡饮酒》记云“将举者於右，奠者於左”，其义与此别。此下文奠觯於荐南，明将举，以初在北饮酒，将举奠於荐南，便其复举。<br/>　　宾坐取觯，还，东面，拜，主人答拜。宾奠觯于荐南，揖，复位。还东面，就其位荐西，奠觯荐南，明将举。<br/>　　[疏]“宾坐”至“复位”。○注“还东”至“将举”。○释曰：云“揖复位”者，则初奠时少南於位可知。云“还东面”者，则初宾坐取觯，荐东西面可知。故郑注云还东面，“就其位荐西”也。<br/>　　主人洗爵，献长兄弟于阼阶上，如宾仪。酬宾乃献长兄弟者献之礼成於酬，先成宾礼，此主人之义。亦有荐脀设于位，私人为之与？<br/>　　[疏]“主人”至“宾仪”。○注“酬宾”至“之与”。○释曰：自此尽“如众宾仪”，论主人献长兄弟及众兄弟之事。云“酬宾乃献长兄弟者献之礼成於酬”者，以其献宾之礼，以酬副之乃礼成，故《冠礼》云“乃礼宾以一献之礼”，郑注云：“献酢酬宾，主人各两爵而礼成。”又《乡饮酒》献及酬宾讫，乃献介。又此文献宾即酬宾，乃献兄弟，故郑注“献之礼成於酬”也。云“亦有荐脀设于位”者，以经云“献长兄弟于阼阶上，如宾仪”，则长兄弟初受献于阼阶上时，亦荐脯醢，设折俎於阼阶上。祭讫，乃执以降设于下位，皆当如宾仪。郑下注云“设荐俎於其位”者，据执祭以降及其位而言也。言“亦”者，亦宾。郑必知有荐俎者，见於下记云“长兄弟及宗人折”是也。云“私人为之与”者，私人者，即私臣，下记云“私臣门东，北面西上”是也。以宾荐，公有司设之，则兄弟荐俎私人可知，以无正文，故言“与”以疑之也。<br/>　　洗，献众兄弟，如众宾仪。献卑而必为之洗者，显神惠。此言如众宾仪，则如献众宾洗明矣。<br/>　　[疏]注“献卑”至“明矣”。○释曰：云“此言如众宾仪，则如献众宾洗明矣”者，以其上献众宾时虽不言洗，此云“洗献众兄弟如众宾仪”，明献众宾洗可知。不言之者，举下以明上，省文之义故也。<br/>　　洗，献内兄弟于房中，如献众兄弟之仪。内兄弟，内宾宗妇也。如众兄弟，如其拜受，坐祭立饮，设荐俎於其位而立。内宾，其位在房中之尊北。不殊其长，略妇人者也。《有司彻》曰：“主人洗，献内宾於房中，南面拜受爵。”<br/>　　[疏]“洗献”至“之仪”。○注“内兄”至“受爵”。○释曰：自此尽“入复位”，论主人献姑姊妹及宗妇之事。云“内宾宗妇也”者，此总云“内兄弟”，下记云“内宾宗妇”，案彼注云：“内宾，姑姊妹。宗妇，族人之妇。”若然，兄弟者服名，故号妇人为兄弟也。云“其位在房中之尊北”者，案下记云“尊两壶于房中西墉下，南上。内宾立于其北，东面，南上。宗妇北堂，东面，北上”是也。云“不殊其长，略妇人”者，决上文献宾於西阶上，献兄弟於阼阶上，皆殊其长，此不殊，故云略之。引《有司彻》者，欲见此内宾受献时，亦南面拜受爵，故下注云：“内宾之长亦南面答拜”，言“亦”者，亦前受献时。前虽无文，约《有司彻》，内宾之长亦南面答拜。<br/>　　主人西面答拜，更爵酢，卒爵，降。实爵于篚，入复位。爵辨乃自酢，以初不殊其长也。内宾之长亦南面答拜。<br/>　　[疏]注“爵辨”至“答拜”。○释曰：云“爵辨乃自酢，以初不殊其长也”者，对上宾与长兄弟不得献众宾、众兄弟偏，主人先自酢也。云“内宾之长亦南面答拜”者，献时不殊其长，酢时犹如宾及兄弟殊其长，与男子同。男子、妇人、众宾以下，皆无酢也。<br/>　　长兄弟洗觚为加爵，如初仪，不及佐食。洗致如初，无从。大夫士三献而礼成，多之为加也。不及佐食，无从，杀也。致，致於主人、主妇。<br/>　　[疏]“长兄”至“无从”。○注“大夫”至“主妇”。○释曰：此一经论士三献之外，为加献尸之事。云“如初仪”者，如宾长三献之仪。但宾长献十一爵，此兄弟之长，加献则降，唯有六爵。以其阙主人、主妇致爵，并酢四爵，及献佐食五。唯有六在者，洗觚为加献，一也；尸酢长兄弟，二也；献祝，三也；致爵於主人，四也；致爵於主妇，五也；受主人酢，六也。云“大夫士三献而礼成”者，天子大祫十有二献，四时与禘唯有九献，上公亦九献，侯伯七献，子男五献，卿大夫士略，同三献而祭礼成也，是以多之者为加。若主人饮酒礼，卿大夫三献，士唯一献而已。祭礼士与大夫同者，摄盛，葬奠亦与元缺一字大夫同，《少牢》五鼎，又乘车建旃，亦与卿大夫同也。<br/>　　众宾长为加爵，如初，爵止。尸爵止者，欲神惠之均於在庭。<br/>　　[疏]“众宾”至“爵止”。○注“尸爵”至“在庭”。○释曰：庭宾及兄弟虽得一献，未得旅酬，其已得三献。又别受加爵，故停之，使庭行旅酬，是以云“尸爵止者，欲神惠之均於在庭”也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4551.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4553.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

