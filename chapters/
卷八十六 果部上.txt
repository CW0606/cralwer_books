<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《艺文类聚》正文_卷八十六 果部上_欧阳询作品 - 维普阅读网</title>
<meta name="keywords" content="艺文类聚,艺文类聚原文,艺文类聚阅读,卷八十六 果部上全文,欧阳询作品" />
<meta name="description" content="艺文类聚原文阅读,卷八十六 果部上全文在线阅读,欧阳询作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1000-9854.html";
var nextpage="novel-read-1000-9856.html";
var indexpage = "novel-chapter-1000.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1000.html">艺文类聚</a></strong>
<strong><a href="novel-chapter-1000.html">艺文类聚目录</a></strong>
<span>卷八十六 果部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1000-9854.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷八十六 果部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=欧阳询&amp;searchsubmit=yes"  target="_blank">欧阳询</a><span class="divide">|</span>发布时间：2014-11-22 20:22:33<span class="divide">|</span></p>
<div class="page-body">
<div class="page-content">
<p>○李 桃 梅 梨 甘 橘 樱桃 石榴 柿 楂 柰<br/><br/>　　◇李<br/><br/>　　《春秋运斗枢》曰：玉衡星散为李。<br/><br/>　　《尔雅》曰：休无实李，［一名赵李。］<br/><br/>　　《毛诗》：投我以木李，报之以琼玖。<br/><br/>　　又曰：何彼秾矣，华如桃李。<br/><br/>　　《韩诗外传》曰：子质仕魏文侯，获罪而北游，谓简主曰：吾所树堂上之士半，朝廷之大夫半，边境之人亦半，今堂之人恶我於君，朝廷之士危我於法，边境之人劫我矣，简主曰：夫春树桃李，夏得荫其下，秋得食其实，春树蒺梨，夏不得采其叶，秋得其刺焉，今子所树，非其人也。<br/><br/>　　东方朔占曰：朔与弟子俱行，朔渴，令弟子叩道边家门，不知室主姓名，呼不应，朔复往，见博劳飞集其家李树上，朔谓弟子曰：主人当姓李名博，汝呼当应，室中人果有姓李名博出，与朔相见，即入取饮与之。<br/><br/>　　鲁安生别传，李少君曰：锺山之李大如瓶。<br/><br/>　　《神仙传》曰：老子之母，適到李树之下，生老子，老子生而能言，指李树曰：以此为我姓。<br/><br/>　　《抱朴子》曰：五原蔡綖，入山而还，其［《太平御览》九百六十八其上有欺字。］家人云，到昆仑山，有玉李，形如世间者，但光明洞澈而坚，以玉井水洗之，便软而可食。<br/><br/>　　《广志》曰：车下李，车上李。<br/><br/>　　又曰：麦李细小，有沟道，有青李马肝李赤李房陵李。<br/><br/>　　《世说》曰：王戎年七岁，尝与诸小儿游，睹看道边李树，有子折枝，诸小儿竞走取之，惟戎不动，人问之，答曰：树在道边而多子，此必苦李也，取之信然。<br/><br/>　　又曰：王安丰有好李，常卖之，恐人得种，常钻其核。<br/><br/>　　《列子》曰：师门，啸父弟子，食桃李葩。<br/><br/>　　孟子，匡章曰：陈仲子岂不诚廉士哉，居於陵，三日不食，耳目无闻见，井上有李，螬食实者过半，陈仲子匍匐往食之，三咽而后耳有闻，眼有见也，李虫食之过半。<br/><br/>　　傅玄李赋，潜实内结，丰彩外盈，翠质朱变，形随运成。<br/><br/>　　闲居赋，房陵朱仲之李。<br/><br/>　　左传［按本条非《左传》：《太平御览》九百六十八作左思齐都赋曰露桃霜李。又王逸荔支赋曰房陵缥李，此有脱讹。］曰：齐都露霜李，房陵缥李。<br/><br/>　　《诗》曰：丘中有李，彼留之子，北山有李，投我以桃，报之以李。<br/><br/>　　《西京杂记》：汉武修上林苑，群臣各献其果树，有合枝李、朱李、黄李、青房李、燕李、获李、沉朱李、浮素李。<br/><br/>　　《洞冥记》：琳国去长安九万里，生玉叶李，色如碧玉，数十岁一熟，味酸，昔韩众尝饵此李，因名韩众李。<br/><br/>　　《礼》：食枣桃李，弗致于核。<br/><br/>　　魏文帝与吴质书，沉朱李於寒水。<br/><br/>　　《荆州记》：房陵有好李。<br/><br/>　　《列异传》：度索君谓南海君曰：昔庐山共食白李，未久，已三千载。<br/><br/>　　《风土记》曰：南郡有细李，有青皮李。<br/><br/>　　《文选》：南国有佳人，容华若桃李。<br/><br/>　　【诗】古歌词曰：桃生露井上，李生桃树傍，虫来齧桃根，李树代桃僵，树木身相代，骨肉还相忘。<br/><br/>　　梁沈约咏李诗曰：青玉冠西海，碧石弥外区，化为中园实，其下成路衢，色润房陵缥，味夺寒水朱。<br/><br/>　　隋江总咏李诗曰：嘉树春风早，春风花落新，但见成蹊处，几得正冠人，当知露井侧，复与妖桃邻。<br/><br/>　　【赋】晋傅玄李赋曰：潜实内结，丰彩外盈，翠质未变，形随运成，种别类分，或朱或黄，甘酸得適，美逾蜜房，浮采点駮，赤者如丹，入口流溅，逸味难原。<br/><br/>　　◇桃<br/><br/>　　《春秋运斗枢》曰：玉衡星散为桃。<br/><br/>　　《本草经》曰：枭桃在树不落，杀百鬼。<br/><br/>　　武王克商后，放牛马於桃林之野。<br/><br/>　　《礼记月令》曰：仲春之月，桃始华。<br/><br/>　　《毛诗》曰：何彼秾矣，华如桃李。<br/><br/>　　又曰：园有桃，其实之殽。<br/><br/>　　又曰：桃之夭夭，灼灼其华，桃之夭夭，其叶蓁蓁。<br/><br/>　　又曰：投我以木桃，报之以琼瑶。<br/><br/>　　《易通卦验》：惊蛰曰大壮，初九，桃不花，仓库多火。<br/><br/>　　东海有山，名度索山，有大桃树，屈盘三千里，曰蟠桃，［按本条严可均校本，《初学记》二十八作山海经。］<br/><br/>　　《汉书》曰：汉惠帝五年，十月桃花。<br/><br/>　　《孙卿子》曰：桃李蒨粲於一，时至乃杀。<br/><br/>　　《离骚》［《太平御览》九百六十七作楚辞。］：斩伐橘柚，列树苦，［○御览作苦桃，此有脱讹。］<br/><br/>　　《文选》曰：南国有佳人，容华若桃李。<br/><br/>　　桃生露井上。<br/><br/>　　又，艳阳桃李节，山桃发红萼。<br/><br/>　　《拾遗记》曰：螃螗山去扶桑五万里，日所不及，地寒则桃树千围，其花青黑色，万岁一实。<br/><br/>　　汉明帝时，常山献巨桃核，其桃霜下花，至暑方熟，使植园林，［本条《太平御览》九百六十七作王子年拾遗记。］<br/><br/>　　《西京杂记》：汉武初修上林苑，群臣各献果，有缃核桃紫文桃金城桃。<br/><br/>　　《岁时记》：桃者五行之精，压伏邪气，制百鬼。<br/><br/>　　《盐铁论》：桃李之实多者，来岁之穰。<br/><br/>　　有桃花坞。<br/><br/>　　桃花绶，典术曰：桃者五木之精也，今之作桃符著门上，压邪气，此仙木也。<br/><br/>　　《周书》：秦吏赵凯之，私恨告国民吴旦生盗食宗庙御桃，旦生对曰：民不敢食也，王曰：剖其腹，出其桃，史记恶而书之曰：食桃之肉，当有遗核，王不知此，而剖人腹以求桃，非理也，［本条《太平御览》九百六十七作锺离意别传。］《晏子》曰：公孙捷田开疆古冶子，事景公，勇而无礼，晏子言於公，餽之二桃，曰：三子计功而食桃，公孙曰：吾再拜隐［晏子春秋二作搏乳。］虎，功可以食，田曰：吾杖兵而御三军者再，功可以食，古冶子曰：吾尝济河，鼋衔左骖，冶潜行水底，逆流百步，从流九里，得鼋头，功可以食，二子曰：吾勇不若子，功不逮子，取桃不让，是贪也，然而不死，无勇也，刎颈而死，冶曰：二子死之，冶独不逮。又刎颈而死。<br/><br/>　　《韩子》曰：昔者弥子瑕有宠於卫君，与君游於果园，食桃而甘，以其半啖君，君曰：忠乎，□忘其口而啖寡人，及弥子瑕色衰爱弛，得罪於君，君曰：是故尝啖我以馀桃。<br/><br/>　　又曰：孔子侍坐於鲁哀公，哀公赐之桃与黍，仲尼先饭黍而后啖桃，哀公曰：黍以雪桃也，对曰：丘知之矣，夫黍五穀之长，而桃为下，君子以贱雪贵，不闻以贵雪贱也。<br/><br/>　　庄子：插桃枝於户，连灰其下，童子入不畏，而鬼畏之，是鬼智不如童子也。<br/><br/>　　《战国策》曰：孟尝君将入秦，苏秦往见之，孟尝曰：人事者，吾以知之，所未闻者，独鬼事耳，秦曰：臣之来，固且以鬼事见君矣，臣来过淄上，有土偶人焉，与桃梗相与语，桃梗谓土偶人曰：子西岸之土也，埏子以为人，至岁八月，降雨下，淄水至，则子残矣，曰：不然，吾西岸之土，残则复西岸耳，子东园之桃梗也，刻削子以为人，降雨下，淄水至，流子而去，则子漂漂者将何如矣，今秦四塞之国，譬如虎口，而君入之，则臣不知君所如矣，孟尝乃止。<br/><br/>　　《史记》曰：桃李不言，下自成蹊。<br/><br/>　　淮南《万毕术》曰：孤桃枝之券，令鸡夜鸣，［取孤桃南北行，枝长三尺，折以为券，涂以三岁雄鸡血，夜居栖下则鸣。］<br/><br/>　　《汉武故事》曰：东郡献短人，呼东方朔，朔至，短人因指朔谓上曰：西王母种桃，三千岁一为子，此儿不良也，已三过偷之矣，后西王母下，出桃七枚，母因啖二，以五枚与帝，帝留核著前，母问曰：用此何，上曰：此桃美，欲种之，母笑曰：此桃三千年一著子，非下土所植也。<br/><br/>　　《风俗通》曰：黄帝书，称上古之时，有兄弟二人，荼与郁律，度朔山上桃树下，简百鬼，妄祸人，则缚以苇索，执以食虎，於是县官以腊除夕，饰桃人，垂苇索，画虎於门，效前事也。<br/><br/>　　《山海经》曰：桃树屈蟠三千里，［按本条已见前。］<br/><br/>　　《列仙传》曰：葛由，羌人，好剋木作羊卖之，骑羊入蜀，蜀中王侯贵人追之，上绥山，皆得仙，故里喭曰：得绥山一桃，虽不能仙，亦足以豪，［事具兽部。］<br/><br/>　　尹喜内传曰：老子西游，省太真王母，共食碧桃紫梨。<br/><br/>　　《玄中记》曰：木子之大者，有积石山之桃实焉，大如十斛笼。<br/><br/>　　《神仙传》曰：樊夫人与刘刚，俱有道术，各自言胜，中庭有大桃树，夫妻各咒其一，桃便斗相击，良久，所咒桃走出篱外。<br/><br/>　　又曰：张陵，沛人也，弟子赵升，就陵受学，陵以七事试之，弟七试者，陵与诸弟子登云台山，绝岩上有一桃树，旁生石壁，下临不测，去三四丈，有桃大实，陵谓诸弟子曰：得此桃者，当告以道要，弟子皆流汗，无敢视者，升曰：神人所护，何险之有，乃从上自掷，正投桃树上，取桃满怀，而石壁峻峭，不能得还，乃掷桃树上二百二枚，陵分桃赐诸弟子，馀二枚，陵自食一，留一以待升，陵乃申手引升，升忽已还，乃以向一桃与升。<br/><br/>　　又曰：高丘公服饵桃胶得仙。<br/><br/>　　晋《起居注》曰：咸和六年，宁州上言，甘露降城北园林桃李等树。<br/><br/>　　陶潜桃花源记曰：晋太康［《太平御览》九百六十七作元。］中，武陵人捕鱼，从溪而行，忽逢桃花林，夹两岸数百步，无杂木，芳华芬暧，落英缤纷，渔人异之，前行穷林，林尽见山，山有小口，仿佛有光，便舍舡步入，初极狭，行四五十步，豁然开朗，邑室连接，鸡犬相闻，男女被发，怡然并足，见渔人大惊，问所从来，要还，为设酒食，云先世避秦难，率妻子来此，遂与外隔绝，不知有汉，不论魏晋也，既出，白太守，太守遣人随而寻之，迷不复得路。<br/><br/>　　甄异传曰：谯郡夏侯文规，亡后见形还家，经庭前桃树边过，曰：此桃我昔所种，子乃美好，其妇曰：人言亡者畏桃，君何不畏耶，答曰：桃东南枝长二尺八寸向日者，憎之，或亦不畏也。<br/><br/>　　《世说》曰：桓玄素轻桓崖，桓崖在京，京下有好桃，玄连就求，遂不辩得佳者，玄与殷仲文书，比为嗤笑，云德之休明，肃慎贡其楛矢，如其不尔，篱壁间物，亦不可得。<br/><br/>　　《邺中记》曰：石虎苑中有勾鼻桃，重二斤半。<br/><br/>　　《晋宫阁名》曰：华林园桃，七百三十八株，白桃三株，侯桃三株。<br/><br/>　　《南康记》曰：南康王［《太平御览》九百六十七作玉。］山有石桃，故老云，古有寒桃，生於岭巅，隐沦之士，将大取其实，因变成石焉。<br/><br/>　　妒女记曰：武历阳女，嫁阮宣武，绝忌，家有一桃树，华叶灼耀，宣叹美之，即便大怒，使婢取刀斫树，摧折其华。<br/><br/>　　【诗】梁简文帝咏初桃诗曰：初桃丽新采，照地吐其芳，枝间留紫燕，叶里发轻香，飞花入露井，交榦拂华堂，若暎窗前柳，悬疑红粉妆。<br/><br/>　　梁任昉咏池边桃诗曰：已谢西王苑，复揖绥山枝，聊逢赏者爱，栖趾傍莲池，开红春灼灼，结实夏离离。<br/><br/>　　【赋】晋傅玄桃赋曰：华落实结，与时刚柔，既甘且脆，入口消流，亦有冬桃，冷侔冰霜，和神適意，咨口所尝。<br/><br/>　　宋伍辑之园桃赋曰：嗟王母之奇果，特华实兮兼副，既陶照之夏成。又凌寒而冬就，嗟异殖兮难拔，亦晚枯兮先葳，农黄品其味，汉帝惊其珍，林休反耕之牛，宅树同恶之神，景毙勇於不足，弥增罪於甘分，虽无言兮成蹊，叵充肴於魏君，时令载始，周南申章，瞻择有制，药齐惟良，鲁拂柩以悔荆，楚供弧以事王。<br/><br/>　　陈张正见衰桃赋曰：岩岩秀峰，吐桂荣松，独夭桃之灼灼，轻擢采於寒踪，尔乃万株成锦，千林似翼，苔画波文，花然树色，发秦源而逸气，飘汉绶而流芳，譬兰棋之夜炷，似明镜之朝妆，成蹊迾迳，光崖艳氾，间真定之苍梨，杂房陵之缥李，芬芳难歇，照曜无俦，舒若霞光欲起，散似电采将收，既而风落新枝，霜飞故叶，叹垂钓之妖童，怨倾城之丽妾。<br/><br/>　　【颂】梁江淹山桃颂曰：惟园有肴，惟山有丛，丹蒍擎露，紫荣绕风，引雾如电，暎烟成虹，伊春之秀，乃华之宗。<br/><br/>　　◇梅<br/><br/>　　《尚书》曰：若作和羹，尔惟盐梅。<br/><br/>　　《大戴礼》曰：夏小正曰：五月煮梅为豆实。<br/><br/>　　毛诗召南曰：摽有梅，男女及时也，被文王之化。<br/><br/>　　又，摽有梅，其实七兮。<br/><br/>　　《东方朔传》曰：朔门生三人俱行，乃见一鸠，一生曰：今当得酒，一生曰：其酒必酸，一生曰：虽得酒，不得饮也，三生皆到，须臾，主人出酒，即安樽於地而覆之，讫不得酒，乃问其故，曰：出门见鸠饮水，故知得酒，鸠飞集梅树，故知酒酸，鸠飞去，所集枝折，故知不得饮之，《神异经》曰：横公鱼，长七八尺，形状如鲤而目赤，昼在湖中，夜化为人，刺之不入，煮之不死，以乌梅二七煮之，即熟，食之治邪病。<br/><br/>　　《语林》曰：范任［北堂书钞一百三十五，《太平御览》七百十七，九百七十，事类赋注二十六作汪。］能啖梅，人常致一斛奁，留信食之，须臾而尽。<br/><br/>　　五［《太平御览》九百七十作伍。］端休江陵记曰：洪亭村下有梅回村，旧云是梅槐合生成树，是以诏之，今音讹，谓之梅槐，［御览作回。］<br/><br/>　　述异记，嘉兴县朱休之，有一弟，宋元嘉中，兄弟对坐，家有一犬来，向休之蹲，遍视二人，遂摇头而笑曰：言我不能歌，听我歌梅花，今年故复可，柰汝明年何，其家惊惧，斩犬，榜首路侧，至来岁梅花时，兄弟相斗，弟奋戟伤兄，官收治，并被囚系，经岁得免，至夏，举家时疾，母及兄弟皆死。<br/><br/>　　《诗》曰：山有嘉卉，侯栗侯梅。<br/><br/>　　《淮南子》曰：梅以为百人酸不足一梅不足为一人之，［句有脱，淮南说林篇作百梅足以为百人酸，一梅不足以为一人和。］喻众能济。<br/><br/>　　《选》曰：今朝梅树下，定有咏花人。<br/><br/>　　本草，梅核能益气不饥。<br/><br/>　　上林有双梅紫梅同心梅粗枝梅，［《太平御览》九百七十作《西京杂记》曰：］疏，［本条《初学记》二十八作诗义疏。］梅曝乾为腊，〈月隺〉韭中。又可以含之，口香。<br/><br/>　　【诗】梁简文帝雪里觅梅花诗曰：绝讶梅花晚，争来雪里窥，下枝低可见，高处远难知，定须还翦采，学作两三枝。<br/><br/>　　梁元帝咏梅诗曰：梅含今春树，还临光日池，人怀前岁忆，花发故年枝。<br/><br/>　　梁鲍泉咏梅花诗曰：可怜阶下梅，飘荡逐风回，度帘拂罗幌，萦窗落梳台，乍随纤手去，还因插鬓来，客心屡看此，愁眉敛讵开。<br/><br/>　　梁何逊咏早梅诗曰：兔园摽物序，惊时最是梅，衔霜当路发，映雪拟寒开，枝横却月观，花绕凌风台，知应早飘落，故逐上春来。<br/><br/>　　陈阴铿咏雪里梅诗曰：春近寒虽转，梅舒雪尚飘，从风还共落，照日不俱销，叶开随足影，花多助重条，今来渐异昨，向晚判胜朝。<br/><br/>　　陈谢燮早梅诗曰：迎春故早发，独自不疑寒，畏落众花后，无人别意看。<br/><br/>　　隋江总梅花落诗，臈月正月早惊春，众花未发梅花新，梅花芬芳临玉台，朝攀晚折还复开，满酌金卮催玉柱，落梅树下宜歌舞，金谷万株连绮甍，梅花隐处隐娇湋，桃李佳人欲相照，摘蕊牵花来并笑，杨柳条青楼上轻，梅花色白雪中明，横笛短箫凄复咽，谁知柏梁声不绝。<br/><br/>　　【赋】梁简文帝梅花赋曰：梅花特早，偏能识春，或承阳而发金，乍杂雪而被银，摽半落而飞空，香随风而远度，挂靡靡之游丝，杂霏霏之晨雾，争楼上之落粉，夺机中之织素，乍开华而傍巘，或含影而临池，向玉阶而结采，拂网户而低枝，七言表柏梁之咏，三军传魏武之奇，於是重闺佳丽，濬婉心闲，怜早花之惊节，讶春光之遣寒，顾影丹墀，弄此娇姿，春风吹梅畏落尽，贱妾为此敛娥眉，花色持相比，恒愁恐失时。<br/><br/>　　陈暄食梅赋曰：魏无林而止渴，范留信而前尝，赐一时之名果，遂怀核而矜庄，昔咏酸枣之台，今食酸味之梅，眼同曹瞒之见形，异韦诞之闻雷，焜既咽而思鸠杖，闷欲死而相仙杯，非投壶而天笑，等王孙而客咍。<br/><br/>　　◇梨<br/><br/>　　《庄子》曰：三王五帝之礼义法度不同，譬其犹楂梨橘柚耶，其味相反，而皆可於口。<br/><br/>　　《神异经》曰：东方有树，高百丈，敷张自转，［《太平御览》九百六十九作辅。］叶长一丈，广六尺，名曰梨，其子径三尺，剖之白如素，食之地仙，可入水火。<br/><br/>　　《汉武内传》曰：太上之药，果有玄光梨。<br/><br/>　　神仙传，介象为吴主所徵，在武昌，连求去不许，象言病，帝以美梨一奁赐之，象死，殡而埋之，以日中时死，其晡时到建业，以所赐梨付守苑吏种之。<br/><br/>　　《幽明录》曰：成彪兄丧，昼哭夜泣，兄提二升酒，一盘梨，就之，引酌相欢，彪问略答，彪悲咽，问兄今在天上，福多苦多。又弗应，肃然无言，泻馀酒著瓯中，挈罂而去。<br/><br/>　　《曹瞒传》曰：王自汉中至洛阳，起建始殿，使工苏越，徙美梨，掘之，根尽血出，越白状，王躬自视之，以为不祥，还遂寝疾。<br/><br/>　　何晏《九州论》曰：安平好枣，中山好栗，魏郡好杏，河内好稻，真定好梨。<br/><br/>　　《文士传》：孔融年四岁，与诸兄食梨，辄取其小者，人问其故。答曰：小儿法当取小者。<br/><br/>　　《尹喜内传》曰：老子西游，省太真王母，共食紫梨。<br/><br/>　　段龟龙《凉州记》曰：吕光时，敦煌太守献同心梨。<br/><br/>　　《三秦记》曰：汉武帝园，一名樊川，一名御宿，有大梨，如五升瓶，落地则破，其主取者，以布囊承之，名含消梨。<br/><br/>　　魏文诏曰：真定郡梨，甘若蜜，脆若凌，可以解烦饴。<br/><br/>　　永嘉记曰：青田村人多种梨，有一株名曰官梨，一围五寸，以供献，名御梨。<br/><br/>　　武［按前引作汉武内传。］太上之果，有玄光梨，王瓒梨颂，太康十一年，梨树四枝，与中枝合生于囿，皇太子令侍中颂。<br/><br/>　　《广志》：郡集［《初学记》二十八，《太平御览》九百六十九作广都。］梨重六斤，常山真定山阳钜野新丰箭谷，皆多梨也。<br/><br/>　　敦煌太守献同心梨。<br/><br/>　　老子西游，太真王母共食碧梨紫梨，［本条桃篇引作尹喜内传，碧梨作碧桃。］<br/><br/>　　潘岳闲居赋，张公大谷之梨。<br/><br/>　　《洞冥记》云：涂山之背，梨大如升，色紫，千年一花，亦曰紫轻梨。<br/><br/>　　南康归山，［本条《太平御览》九百六十六作异苑，归下有美字。］石城内有梨熟，人食其实，任意取足，持归家，人啖辄病，或颠仆失径亡命，燀［○明本作味。］似秋梨。<br/><br/>　　【诗】梁沈约西地梨诗曰：列茂河阳苑，蓄紫滥觞隈，翻黄秋沃若，落素春徘徊。<br/><br/>　　梁刘孝绰咏梨花应令诗曰：玉垒称津润，金谷访芳菲，讵疋龙楼下，素蕊暎朱扉，杂雨疑露落，因风似蝶飞，岂不怜飘坠，原入九重闱。<br/><br/>　　【颂】晋王赞梨树颂曰：嘉木时生，瑞我皇祚，脩榦外扬，隆枝内附，翌翌皇储，克光其敬，神启其和，人隆其盛，降自玄圃，合体连性，时惟令月，躬亲北林，乐在同人，如兰如金，木之期应，乃同其心，同心之生，启自神明，在心斯动，於言斯形，先民有则，称诗表情，惟永作歌，以休厥灵。<br/><br/>　　【赞】宋孝武帝梨花赞曰：沃瘠异壤，舒惨殊时，惟气在春，具物含滋，嘉树之生，于彼山基，开荣布采，不离尘缁。<br/><br/>　　【启】齐谢朓谢隋王赐紫梨启曰：味出灵关之阴，旨玠玉津之澨，岂徒真定归美，大谷惭滋，将恐帝台妙棠，安期灵枣，不得孤擅玉盘，独甘仙席，虽秦君传器，汉后推餐，望古可俦，於今何答。<br/><br/>　　梁庾肩吾谢赉梨启曰：睢阳东苑，子围三尺，新丰箭谷，枝悬六斤，未有生因粉水，产自桐丘，影连邓橘，林交苑柿，远廌中厨，爰颁下室，事同灵枣，有原还年，恐似仙桃，无因留核。<br/><br/>　　◇甘<br/><br/>　　《神异经》曰：东方裔外有建春山，其上多甘。<br/><br/>　　谢承《后汉书》曰：丹阳张盘，字子石，为庐江太守，寻阳令尝饷一奁甘，其小男年七岁，就取一枚，盘夺不［《太平御览》九百六十六作取。］付外，卒以两枚与之，盘夺儿甘，鞭卒曰：何故行赂於吾子。<br/><br/>　　崔寔正论曰：橘柚之实，尧舜所不常御，山龙华虫，帝王不以为亵服，今之臣妾，皆馀黄甘而餍文绣，盖以万数矣。<br/><br/>　　《风土记》曰：甘橘之属，滋味甜美特异者也，有黄者，有赪者，谓之胡甘。<br/><br/>　　《襄阳记》曰：李衡於武陵龙阳洲上，种甘千树，曰千头木奴。<br/><br/>　　【诗】梁徐陵咏甘诗曰：朱实挺荆南，苞品擅珍淑，上林杂嘉树，江浦间脩竹，万室拟封家，千株挺荆国，绿叶萋以布，素萦芬且郁。<br/><br/>　　【赋】晋胡济黄甘赋曰：惟江南之奇果，资天地之正阳，生殊方之妙域，植朱鸟之遐乡，处汉之南，背江之阴，左协兰皋，右接桂林，带激水之清流，向崇山之高岑，三秋迭运，初寒履霜，照曜原隰，荫映林荒，若菱华之绣绮井，烛龙之衔金珰。<br/><br/>　　宋谢惠连甘赋曰：嘉寒园之丽木，美独有此贞芳，质萎蕤而怀风，性耿介而凌霜，拟夕霞以表色，指朝景以齐圆，悴萍实乎江介，超玉英於昆山。<br/><br/>　　【赞】晋王升之甘橘赞曰：节重履险，操贵有恒，二树保荣，四运齐能，在质惟美，于味斯弘，异分南域，北则枳橙。<br/><br/>　　【启】梁刘孝仪谢晋安王赐甘启曰：便得削彼金衣，咽兹玉液，甘逾萍实，冷亚水圭，立消烦饣肙，顿除酩酊，追嗤齐相，进不剖之实，远笑魏君，逢裂牙之味。<br/><br/>　　梁庾肩吾谢湘东王赉甘启曰：传名地理，远自武陵之洲，族茂神经，遥闻建春之岭，王逸为赋，取对荔枝，张衡制辞，用连石蜜，足使萍实非甜，蒲萄犹饣肙。<br/><br/>　　王羲之诸君子孙游观，有一味甘，剖而分之，以娱目前，［按本条脱书名，与下四条，当移前类事中。］<br/><br/>　　《古今注》曰：甘实形如石榴者，亦谓之壶甘。<br/><br/>　　《广志》曰：有甘，一核，有成都平蒂甘，大如升，色苍黄。<br/><br/>　　阳由为成都郡文学掾，忽风起，太守问由，由云，有献甘橘数苞，［按本条橘部作益部耆旧传，此脱书名。］<br/><br/>　　吴有馀甘，金衣包品之，［按本条脱书名，句亦有讹脱。］<br/><br/>　　【赞】厥苞甘［本书八十七柚部作橘。］柚，精者曰甘，［按本条太平御览九百六十六作郭璞柚赞，此脱题目。］<br/><br/>　　削彼金衣，咽兹玉液，甘逾萍实，冷亚冰圭，近嗤齐相，进不剖之实，远笑魏君，逢裂牙之味，［按削彼以下，系前刘孝仪启文，重出应删。］颂曰宗炳［按本条《太平御览》九百六十六作宗炳甘颂，此有讹倒。］煌煌嘉实，磊如景星，南金其形隋珠，［御览作南金其色，隋珠厥形。］<br/><br/>　　《述异记》曰：南阳［《初学记》二十八，《太平御览》九百六十六作康。］郡东望山，有甘正熟，三人共食致饱讫，怀二枚去，以示人，闻云中语云，放双甘，乃听汝去，［按本条亦当入前类事中。］<br/><br/>　　◇橘<br/><br/>　　尚书，禹贡曰：淮海惟扬州，厥苞橘柚，锡贡，［小曰橘，大曰柚。］<br/><br/>　　周礼曰：橘逾淮而北为枳，此地气然也。<br/><br/>　　晏子使楚，楚王曰：齐人善盗乎，子对曰：婴闻江南之橘，生於淮北则为枳，今民生於齐不盗，入楚则盗，得无楚使民善盗邪。<br/><br/>　　《离骚》［按本条见九章橘颂。］曰：后［后土也。］皇［皇也。］嘉树橘采服，［服，习也。］受命不迁生南国，《淮南子》曰：夫橘树之江北，化而为橙。<br/><br/>　　魏文帝诏群臣曰：饮食之物，南方有橘，酢正裂人牙，时有甜耳。<br/><br/>　　《吴志》曰：陆绩年六岁，於九江见袁术，术出橘，绩怀三枚去，拜辞堕地，术谓曰：陆郎作宾客而怀橘乎，绩跪答曰：欲归遗母，术大奇之。<br/><br/>　　《益部耆旧传》曰：杨由为成都文学掾，少治易，晓占候，忽有风起，太守问由，由曰：南方有荐木实者，色黄赤，顷之，五官掾献橘数苞。<br/><br/>　　璇枢星散为橘，［运斗枢。］<br/><br/>　　蜀汉江陵千树橘，此人与千户侯等，［本条明本作史记。］<br/><br/>　　《吴录》：朱光［《太平御览》九百六十六光下有禄字。］为建安太守，有橘，冬月树上覆裹之，至明年春夏，色变青黑，味尤酸，正裂人牙，绝美，卢橘夏熟，盖近是乎。<br/><br/>　　搜神记［本条《太平御览》九百六十六作续搜神记。］曰：秦精入武昌山采茗，见一人，长丈馀，授怀中橘二十枚精，［御览精上有与字。］<br/><br/>　　进橘并食，王曰：当剖之，曰：赐人主前，瓜桃不削，橘柚不剖，［本条《太平御览》九百六十六作晏子，此有脱文。］<br/><br/>　　武帝平百越，以为园圃，民献橘柚，［本条明本作西京杂记。］<br/><br/>　　《异物志》曰：橘白华赤实，皮馨香有味，交趾有橘官长一人，秩二百石，主贡御橘。<br/><br/>　　韩子，夫树柤梨橘，食之美，嗅之则香。<br/><br/>　　梁太清［原讹实，据冯校本改。］元年，将军王僧辩家，有橘三十子一蒂，以献。<br/><br/>　　建武故事曰：平西将军庾亮，送橘，十二实共同一蒂，为瑞异，群臣毕贺。<br/><br/>　　宋躬《孝子传》曰：王虚［《太平御览》九百六十六作灵。］之，十三丧母，三十三丧父，二十年盐醋不入口，病著床，忽有一人来问疾，谓之曰：君寻差，俄而不见，庭中橘树，隆冬而实，病果寻愈，咸以至孝所感。<br/><br/>　　【诗】古诗曰：橘柚垂嘉实，乃在深山侧，闻君好我甘，窃独自雕饰。<br/><br/>　　张华诗曰：橘生湘水侧，菲陋人莫传，逢君金华宴，得在玉机前。<br/><br/>　　齐虞义［按当作羲。］橘诗曰：冲飚发陇首，朔雪度炎洲，摧折江南桂，离披汉北楸，独有凌霜橘，荣丽在中州，从来自有节，岁暮将何忧。<br/><br/>　　梁简文帝咏橘诗曰：萎蕤暎庭树，枝叶凌秋芳，故条杂新实，金翠共含霜，攀枝折缥幹，甘旨若琼浆，无假存雕饰，玉盘余自尝。<br/><br/>　　梁徐摛咏橘诗曰：丽树摽江浦，结翠似芳兰，焜煌玉衡散，照曜金衣丹，愧以无雕饰，徒然登玉盘。<br/><br/>　　【赋】魏陈王曹植橘赋曰：有朱橘之珍树，于鹑火之遐乡，禀太阳之烈气，嘉杲日之休光，体天然之素分，不迁徙於殊方，播万里而遥植，列铜爵之园庭，背江川之暖气，处玄朔之肃清，邦换壤殊，爰用丧生，处彼不雕，在此先零，仰凯风以倾叶，冀炎气之可怀，飏鸣条以流响，晞越鸟之来栖。<br/><br/>　　晋潘岳橘赋曰：余斋前橘树，冬夏再熟，聊为赋云尔，嗟嘉卉之芳华，信氛氲而芬馥，既蓊茸而萎蕤，且参差而橚矗，已郁郁而冬茂，亦离离而夏熟，至如广命宾客，历览游观，三清既设，百味星烂，炫熀乎玉案，照曜於金盘，故成都美其家园，江陵重其千树，既见称於陆言，亦摽名乎马赋。<br/><br/>　　宋谢惠连橘赋曰：园有嘉树，橘柚煌煌，圆丹可玩，□气芬芳，受以玉盘，升君子堂，味既滋而事美，实厥苞之最良。<br/><br/>　　梁吴筠橘赋曰：增枝之木，既称英於绿地，金衣之果，亦委体於玉盘，见云梦之千树，笑江陵之十兰，叶叶之云，共琉璃而并碧，枝枝之日，与金轮而共丹，若乃秋夜初露，长郊欲素，风赍寒而北来，雁衔霜而南渡，方散藻於年深，遂凝贞於冬暮。<br/><br/>　　【颂】宋孝武芳春琴堂橘连理颂曰：列访神秘，详观瑞策，通柯竦秀，寔灵所锡，离条别幹，奄一荣戚，道被遐夷，承我正历。<br/><br/>　　【启】梁皇太子谢敕赉城边橘启曰：结根龙首，垂阴阳巉，甘逾石蜜，味重金衣，晖章缥李，岂止称於晋世，上林美枣，非独高於汉日。<br/><br/>　　梁刘孝仪谢宫赐城傍橘启曰：多置守民，晋为厚秩，坐入缣素，汉譬封君，固以俯疋穰橙，俯联楚柚，宁似魏瓜，借清泉而得冷，岂如蜀食，待饴蜜而成甜，重似倒影阳池，垂华金堞，信可珍若榴於式乾，贵蒲萄於别馆。<br/><br/>　　梁庾肩吾谢赉橘启曰：光分璇宿，影接铜峰，去青马之迢递，服朱闉之爽垲，楚原洪笔，颂记不迁，陈王丽藻，赋称遥植，昔朝歌季重，才赐海鱼，大理元常，止蒙秋菊。<br/><br/>　　◇樱桃<br/><br/>　　《礼记月令》曰：仲夏之月，天子羞以含桃，先荐寝庙。<br/><br/>　　《汉书》曰：惠帝出离宫，叔孙通曰：古者春尝果，方今樱桃熟可献，原陛下出，因取樱桃献宗庙，上许之。<br/><br/>　　《博物志》：樱桃者或如弹丸。<br/><br/>　　《晋宫阁名》曰：式乾殿前，樱桃二株，含章殿前，樱桃一株，华林园樱桃二百七十株。<br/><br/>　　宋江夏王刘义恭启曰：手敕猥赐华林樱桃，为树则多阴，百果则先熟，故种之於厅事之前，有蝉鸣焉，顾命黏取以弄，［本条樱桃以下，本书九十七蝉篇，太平御览九百六十九作傅咸粘蝉赋，严可均校本，《初学记》二十八，与此同，当从本书九十七及御览。］<br/><br/>　　王僧达诗：初樱动时艳，蝉噪灼辉芳，缃叶未开蕊，红葩已发光。<br/><br/>　　《尔雅》楔，荆桃，今之樱桃。<br/><br/>　　《广志》曰：樱桃有大八分者，白色多肥者，凡三［严校本，《初学记》二十八，《太平御览》九百六十九作二。］种，有白色者，［四字《初学记》，御览无。］<br/><br/>　　《吴氏本草》：樱桃一名朱茱，［《太平御览》九百六十九作桃。］一名麦英，甘酣，主调中，益脾气，令人好颜色，美志气。<br/><br/>　　后汉明帝於月夜宴群臣於照园，太官进樱桃，以赤瑛为盘，赐群臣，月下视之，盘与桃同色，群臣皆笑，云是空盘，［本条《太平御览》九百六十九作拾遗录。］<br/><br/>　　【诗】梁简文帝皇太子奉答南平王赉朱樱诗曰：倒流暎碧丛，点露擎朱实，花茂蝶争来，枝浓鸟相失，已丽金钗瓜，兼美玉盘橘，宁以梅似丸，不羡萍如日。<br/><br/>　　【启】梁庾肩吾谢蒙赉朱樱启曰：成丛殿侧，犹连制赋之条，结实西园，非复黏蝉之树，异合浦之归来，疑藏朱实，同秦人之逐弹，似得金丸。<br/><br/>　　◇石榴<br/><br/>　　《广雅》曰：若榴，石榴也。<br/><br/>　　陆机与弟云书曰：张骞为汉使外国十八年，得涂林安熟［《太平御览》九百七十作石。］榴也。<br/><br/>　　【诗】梁元帝赋得咏石榴诗曰：涂林未应发，春暮转相催，然灯疑夜火，连珠胜早梅，西域移根至，南方酿酒来，叶翠如新翦，花红似故栽，还忆河阳县，暎水珊瑚开。<br/><br/>　　梁沈约咏山榴诗曰：灵圆同佳称，幽山有奇质，停采久弥鲜，含华岂期实，长原微名隐，无使孤株出。<br/><br/>　　【赋】晋潘尼安石榴赋曰：安石榴者，天下之奇树，九州之名果，是以属文之士，或叙而赋之，盖感时而骋思，睹物而兴辞，余迁旧宇，爰造新居，前临旷泽，却背清渠，实有斯树，植于堂隅，华实并丽，滋味亦殊，可以乐志，可以充虚，朱芳赫弈，红萼参差，含英吐秀，乍合乍披，遥而望之，焕若隋珠燿重川，详而察之，灼若列宿出云间，湘涯二后，汉川游女，携类命畴，逍遥避暑，讬斯树以栖迟，溯祥风而容与，尔乃擢纤手兮舒皓腕，罗袖靡兮流芳散，披绿叶於脩条，辍朱华乎弱幹，岂金翠之足珍，寔兹葩之可玩，商秋授气，收华敛实，滋味浸液，馨香流溢。<br/><br/>　　晋张载安石榴赋曰：有若榴之奇树，肇结根於西海，仰青春以启萌，晞朱夏以发采，挥光垂绿，擢幹曜鲜，熻若群翡俱栖，烂若百枝并然，焕乎郁郁，焜乎煌煌，仰暎清霄，俯烛兰堂，似西极之若木，譬东谷之扶桑，於是天回节移，龙火西夕，流风晨激，行露朝白，紫房既熟，赪肤自拆，部之则珠散，含之则冰释。<br/><br/>　　晋张协安石榴赋曰：考草木於方志，览华实於园畴，穷陆产於苞贡，差莫奇於若榴，耀灵葩於三春，缀霜滋於九秋，尔乃飞龙启节，扬飚扇埃，含和泽以滋生，郁敷萌以挺栽，倾柯远擢，沉根下盘，繁茎筱密，丰幹林攒，挥长枝以扬绿，披翠叶以吐丹，流晖俯散，回葩仰照，烂若柏枝并燃，殢如烽燧俱燎，曒如朝日，晃若龙烛，晞绛采於扶桑，接朱光於若木，尔乃赪萼挺蒂，金牙承蕤，荫佳人之玄髻，发窈窕之素姿，游女一顾倾城，无盐化为南威，於是天汉西流，辰角南倾，芳实垒落，月满亏盈，爰采爰收，乃剖乃折，内怜幽以含紫，外滴沥以霞赤，柔肤冰洁，凝光玉莹，漼如冰碎，泫若珠迸，含清冷之温润，信和神以理性。<br/><br/>　　晋应贞安石榴赋曰：余往日职在中书时，直庐前有安石榴树，枝叶既盛，华实甚茂，为之作赋，挹微露以鲜采，承轻风而动葩，南拂阴檐，北扇阳阿，其傍则有大厦崇房，重廊高庑，皇籍帝典，图书之府，时移节变，大火西旋，丹葩结秀，朱实星悬，肤拆理阻，烂若珠骈。<br/><br/>　　晋潘岳河阳庭前安石榴赋曰：虽小县陋馆，聊可以游赏，有嘉木曰安石榴，脩条外畅，荣幹内樛，扶疏偃蹇，冉弱纷柔，於是暮春告谢，孟夏戒初，新茎擢润，膏叶垂腴，丹晖缀於朱房，缃的点乎红须，煌煌炜炜，熠烁入蕊，似长离之栖邓林，若珊瑚之暎绿水，既乃攒乎狭庭，载阨载褊，土阶无等，肩墙惟浅，壁衣苍苔，瓦被駮藓，处悴而荣，在幽弥显，其华可玩，其实可珍，羞于王公，荐於鬼神，岂伊仄陋，用渝厥真，果犹如之，而况於人。<br/><br/>　　晋夏侯湛若石榴赋曰：接翠萼於绿叶，冒红芽於丹须，赩然含蕤，漼尔散珠，雪酲解饣肙，怡神实气，冠百品以奇仰，迈众果而特贵。<br/><br/>　　晋傅玄安石榴赋曰：鸟宿中而纤条结，龙辰升而丹华繁，其在晨也，灼若旭日迁扶桑，其在昏也，奭若烛龙吐潜光，苞玄黄之烈辉，纷炜晔而焜煌，发朱荣於绿叶，时从风而飘扬。<br/><br/>　　晋庾儵石榴赋曰：于时仲春垂泽，华叶甚茂，炎夏既戒，忽乎零落，是以君子居安思危，在盛虑衰，可无慎哉，乃作斯赋，绿叶翠条，纷乎葱青，丹华照烂，晔晔荧荧，远而望之，粲若摛缋被山阿，迫而察之，赫若龙烛，辉耀绿波。<br/><br/>　　晋范坚安石榴赋曰：萦红根以磐峙，擢脩幹而扶疏，荑应春以吐绿，葩涉夏而扬朱。<br/><br/>　　宋颜测山石榴赋曰：风触枝而翻蒍，雨淋条而殒芬，环青轩而燧列，绕翠波而星分，视栖翡之失荣，顾彫霞之无文。<br/><br/>　　【颂】梁江淹山石榴颂曰：缥叶翠萼，红华绛采，炤烈泉石，芬披山海，奇丽不移，霜雪空改。<br/><br/>　　◇柿<br/><br/>　　《说文》曰：柿，赤实果也。<br/><br/>　　《晋宫阁名》曰：华林园柿六十七株，晖章殿前，柿一株。<br/><br/>　　义熙起居注曰：吴令顾脩期言，县西乡有柿树，殊本合条，依旧集驾，［《太平御览》九百七十一作贺。］诏停。<br/><br/>　　【诗】梁庾仲容咏柿诗曰：发叶临层槛，翻英糅花药，风生树影移，露重新枝弱，苑朱正葱翠，梁乌未销铄。<br/><br/>　　【启】宋江夏王刘义恭谢柿启曰：垂赉华林糒柿，味滋殊绝。<br/><br/>　　梁简文帝谢东宫赐柿启曰：悬霜照采，凌冬挺润，甘清玉露，味重金液，虽复安邑秋献，灵关晚实，无以疋此嘉名，方兹擅美。<br/><br/>　　◇楂<br/><br/>　　《礼》：［本条《太平御览》九百六十九作尔雅。］楂梨曰钻之。<br/><br/>　　楂梨姜桂，梨之咸者，皆人君羞，以梨也，［本条御览九百六十九作礼记。又梨之上有楂字，咸作不藏，以尔雅郭注作似。］<br/><br/>　　张敷［本条当是引用俗说，见本书二十九别部及《太平御览》六百三十四，此有脱文。］<br/><br/>　　平丘有甘楂，［本条御览作山海经。］<br/><br/>　　吕箕山之东有甘楂，［本条御览作吕氏春秋。］<br/><br/>　　洞庭之上，其木多楂，［本条御览作山海经。］<br/><br/>　　甘楂列於昆仑，［本条御览作傅玄瓜赋。］<br/><br/>　　◇柰<br/><br/>　　《广志》曰：〈木柰〉有白青赤三种，张掖有白柰，酒泉有赤柰。<br/><br/>　　《汉武内传》：仙药之次者，有圆丘紫柰。<br/><br/>　　《晋咸和起居注》曰：六年，宁州上言，甘露降城北园柰桃树等。<br/><br/>　　《晋太始起居注》曰：二年六月，嘉柰一蒂十五实，生於酒泉。<br/><br/>　　萧广济《孝子传》：王祥后母庭中有柰树，始著子，使祥守视，昼驱鸟雀，夜惊虫鼠，时雨总至，祥抱树至曙，母见之恻然。<br/><br/>　　【诗】梁楮湮［《初学记》二十八作褚澐。］柰诗曰：成都贵素质，酒泉称白丽，红紫夺夏藻，芬芳掩春蕙，谁谓重三珠，终焉竞八桂。<br/><br/>　　【表】魏曹植谢柰表曰：即夕，殿中宣诏，赐臣冬柰，诏使温啖，夜非食时，而赐见及，奈以夏熟，今则冬至，物以非时为珍，恩以绝口为厚。<br/><br/>　　《论》［《太平御览》九百七十作杜恕笃论。］曰：□［御览作日给。］之华与柰之华相次，［御览作似。］柰结实而日洽［御览作给。］零落，虚伪之与真实相似，虚伪败而真实成。<br/><br/>　　太冲嗟其夏成，子建畅其寒熟。［按太冲以下见后刘孝仪启，重出应删。］<br/><br/>　　《洞冥记》：有紫柰大如斗，甘如蜜，核紫花青。<br/><br/>　　《蜀都赋》：素柰夏成。<br/><br/>　　潘尼《武馆赋》：投素柰於青渠。<br/><br/>　　闲居赋，二柰曜丹白之色。<br/><br/>　　济北杨愔，字遵彦，四代同居，昆季就学者三十馀人，学庭前有柰树，实落于地，群就争之，愔颓然而坐，季父睇，大嗟异之，［本条明本作北齐书。又按自杜笃正论条至此，当移前类事中。］<br/><br/>　　【启】梁刘孝仪谢始兴王赐柰启曰：酒泉之实，称於王赋，瓜州之味，记自张文，亦有太冲嗟其夏成，子建畅其寒熟，潘园曜白，孙井浮朱，并见重於昔时，而霑恩於兹日。<br/><br/>　　《艺文类聚》　唐·欧阳询</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1000-9854.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1000-9856.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1000.html" action-type="chapterComment" class="comment"><i></i>艺文类聚章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

