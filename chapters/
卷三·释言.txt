<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《尔雅注疏》正文_卷三·释言_郭璞作品 - 维普阅读网</title>
<meta name="keywords" content="尔雅注疏,尔雅注疏原文,尔雅注疏阅读,卷三·释言全文,郭璞作品" />
<meta name="description" content="尔雅注疏原文阅读,卷三·释言全文在线阅读,郭璞作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-505-5895.html";
var nextpage="novel-read-505-5897.html";
var indexpage = "novel-chapter-505.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-505.html">尔雅注疏</a></strong>
<strong><a href="novel-chapter-505.html">尔雅注疏目录</a></strong>
<span>卷三·释言</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-505-5895.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三·释言</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郭璞&amp;searchsubmit=yes"  target="_blank">郭璞</a><span class="divide">|</span>发布时间：2014-09-20 23:16:59<span class="divide">|</span></p>
<div class="page-body">
<div class="page-content">
<p>[疏]释曰：《说文》曰：“直言曰言。”仲尼曰：“言以足志。”介之推曰：“言，身之文也。”然则言者发於志而形於声，所以文章於身者也。《论语》曰：“《诗》三百，一言以蔽之，曰：思无邪。”《左传》赵简子称子太叔“遗我以九言”，皆以一句为一言也。《汉书》东方朔云“十六学《诗》、《书》，诵二十二万言”，则以一字为一言也。虽一句一字有异，要以今古方国殊别，学者莫能通，是以《方言》云：“皆古今语也，初别国不相往来之言也。”今或同，而旧书雅记、故俗语不失其方，而後人不知，故为之作释也，是曰“释言”。<br/>　　殷、齐，中也。（《书》曰：“以殷仲春。”《释地》曰：“岠齐州以南。”）<br/>　　[疏]“殷、齐，中也”。○释曰：殷、齐皆谓正中也。○注“《书》曰：以殷仲春”者，《尧典》文。案彼云：“日中星鸟，以殷仲春。”孔安国以殷为正，中、正义同故也。云“《释地》曰：岠齐州以南”者，彼注云：“岠，去也。齐，中也。”谓中州为齐州，是齐得为中也。<br/>　　斯、誃，离也。（齐、陈曰斯。誃，见《诗》。○誃音侈。）<br/>　　[疏]“斯、誃，离也”。○释曰：斯，析。誃，张。皆分离也。孙炎曰：“斯，析之离。”郭云“齐、陈曰斯”者，《方言》文。《陈风&#8226;墓门》云：“斧以斯之。”是也。云“誃，见《诗》者，《小雅&#8226;巷伯》云：“哆兮侈兮，成是南箕。”郑笺云：“因箕星之哆而又侈大之。”是也。誃、侈音义同。<br/>　　谡、兴，起也。（《礼记》曰：“尸谡。”○谡，所六切。）<br/>　　[疏]“谡、兴，起也”。○释曰：谡、兴皆作起也。○注“《礼记》曰：尸谡”者，《祭统》文也。<br/>　　还、复，返也。（○还音旋。）<br/>　　[疏]“还、复，返也”。○释曰：皆回返也。《春秋》书师还，又曰“至河乃复”之类是也。<br/>　　宣、徇，徧也。（皆周徧也。○徇，辞峻切。）<br/>　　[疏]“宣、徇，徧也”。○释曰：皆周徧也。《大雅&#8226;江汉》云：“来旬来宣。”毛传云：“旬，徧。”郑笺云：“宣，徧。”是皆为周徧也。徇、旬音义同。<br/>　　馹、遽，传也。（皆传车驿马之名。○馹音日。传，张恋切。）<br/>　　[疏]“馹、遽，传也”。○释曰：皆传车驿马之名。文十六年《左传》曰：“楚子乘馹会师于临品。”又僖三十三年云：“使遽告於郑。”又成五年曰：“晋侯以传召伯宗。”是皆谓今驿也。<br/>　　蒙、荒，奄也。（奄，奄覆也。皆见《诗》。）<br/>　　[疏]“蒙、荒，奄也”。○释曰：皆谓奄覆。《唐风》云：“葛生蒙楚。”孙炎曰：“荒大之奄。”《周南》云：“葛藟荒之。”故郭云“皆见《诗》”。<br/>　　告、谒，请也。（皆求请也。○告音谷。）<br/>　　[疏]“告、谒，请也”。○释曰：皆谓求请也。成二年《左传》曰：郤克对齐侯曰：“晋与鲁、卫，兄弟也。来告曰：‘大国朝夕释憾於敝邑之地。’”《诗》叙云：“无险诐私谒之心。”<br/>　　肃、噰，声也。（《诗》曰：“肃噰和鸣。”）<br/>　　[疏]“肃、噰，声也”。○释曰：和乐声也。○注“《诗》曰：肃噰和鸣”者，《周颂&#8226;有声》文也。<br/>　　格、怀，来也。（《书》曰：“格，尔来庶。”怀，见《诗》。）<br/>　　[疏]“格、怀，来也”。○释曰：谓招来也。○注“《书》曰：格，尔众庶”者，《商书&#8226;汤誓》文也。云“怀，见《诗》”者，《周颂&#8226;时迈》云：“怀柔百神。”<br/>　　畛、厎，致也。（皆见《诗传》。）<br/>　　[疏]“畛、厎，致也”。○释曰：《曲礼》曰：“畛於鬼神。”昭元年《左传》：“叔向曰：厎禄以德。”《周颂&#8226;武》篇云：“耆定尔功。”毛传曰：“耆，致也。”王肃云：“致定其大功。”谓诛纣定天下。是毛读耆为厎，故注云“见《诗传》”。<br/>　　侈、怙，恃也。（今江东呼母为恀，音是。）<br/>　　[疏]“恀、怙，恃也”。○释曰：皆依恃也。郭云：“今江东呼母为恀。”《小雅&#8226;蓼莪》云：“无父何怙，无母何恃。”是也。<br/>　　律、遹，述也。（皆叙述也，方俗语耳。）<br/>　　[疏]“律、遹，述也”。○释曰：皆叙述也，方俗语异耳。律管所以述气。遹者，述行之也。《大雅&#8226;文王有声》云“遹骏有声”之类是也。<br/>　　俞、畣，然也。（《礼记》曰：“男唯女俞。”畣者，应也，亦为然。○畣音答。）<br/>　　[疏]“俞、畣，然也”。○释曰：皆然应也。“《礼记》曰：男唯女俞”者，《内则》文也。畣，古荅字，故为应也。<br/>　　豫、胪，叙也。（皆陈叙也。）<br/>　　[疏]“豫、胪，叙也”。○释曰：皆陈叙也。事豫备者，亦有叙也。《汉书》云：“典客，秦官，大初元年更名大鸿胪。”韦昭曰：“鸿，大也。胪，陈叙也。以礼大陈叙宾客也。”又《庄子》云：“大儒胪传。”是也。<br/>　　庶几，尚也。（《诗》曰：“不尚息焉。”）<br/>　　[疏]“庶几，尚也”。○释曰：尚谓心所希望也。○注“《诗》曰：不尚息焉”者，《小雅&#8226;菀柳》篇文也。郑笺云：“尚，庶几也。”以心所念尚即是庶几，义相反覆，故引之。<br/>　　观、指，示也。（《国语》曰：“且观之兵。”）<br/>　　[疏]“观、指，示也”。○释曰：示谓呈见於人也。○注“《国语》曰：且观之兵”者，案《周语》：穆三将征犬戎，祭公谋父谏曰：“不可！先王耀德不观兵。．．．．．．犬戎氏以其职来王，天子曰：‘予必以不享征之，且观之兵。’无乃废先王之训而王几顿乎！”是也。《论语》曰：“指其掌。”谓举当以示人也。<br/>　　若、惠，顺也。（《诗》曰：“惠然肯来。”）<br/>　　[疏]“若、惠，顺也”。○释曰：“顺，不逆也。”《书》“曰若稽古”，谓顺考古道也。《诗&#8226;邶风&#8226;终风》云：“惠然肯然。”言有顺心然後可来是也。<br/>　　敖、幠，傲也。（《礼记》曰：“无幠，无敖。”傲，慢也。○傲，五报切。幠，好吾切。）<br/>　　[疏]“敖、幠，傲也”。○释曰：皆谓傲慢。《周颂&#8226;丝衣》云：“不吴不敖。”○注“《礼记》曰：无幠无傲”者，《投壶》文也。案彼云：“鲁令弟子辞曰：‘毋幠，毋敖，毋偝立，毋逾言。偝立、逾言有常爵。’”是也。<br/>　　幼、鞠，稚也。（《书》曰：“不念鞠子哀。”）<br/>　　[疏]“幼、鞠，稚也”。○释曰：《方言》云：“稚，年小也。”《曲礼》曰：“幼子常视无诳。”《书》曰：“兄亦不念鞠子哀。”是皆谓年小也。“《书》曰”者，《周书&#8226;康诰》文也。<br/>　　逸、諐，过也。（书曰：“汝则有逸罚。”○諐音懋。）<br/>　　[疏]“逸、諐，过也”。○释曰：皆谓咎过也。注云“《书》曰：汝则有逸罚”者，案《商书&#8226;盘庚》云：“惟予一人有佚罚。”《费誓》云：“汝则有常刑。”无云“汝则有逸罚”者，师读不同故也。或者其在今文乎？諐者，《左传》曰“礼义不諐”之类是也。<br/>　　疑、休，戾也。（戾，止也。疑者亦止。）<br/>　　[疏]“疑、休，戾也”。○释曰：戾，止也。《书》曰：“疑谋勿成。”《月令》云：“百工休是。”疑、休皆为止也。<br/>　　疾、齐，壮也。（壮，壮事，谓速也。齐亦疾。）<br/>　　[疏]“疾、齐，壮也”。○释曰：急疾、齐整皆於事敏速强壮也。<br/>　　悈、褊，急也。（皆急狭。○悈，纪力切。褊，必浅切。）<br/>　　[疏]“悈、褊，急也”。○释曰：悈与亟同。《大雅&#8226;灵台》云：“经始勿亟。”《文王有声》云：“匪棘其欲。”《礼记》引此诗作“匪革其犹”。革亦急也。悈、亟、棘、革，字虽异，音义同。《魏风&#8226;葛屦》云：“维是褊心。”又《广雅》云：“悈，谨也。”褊，狭陋也。是皆急狭也。<br/>　　贸、贾，市也。（《诗》曰：“抱布贸丝。”○贾音古。）<br/>　　[疏]“贸、贾，市也”。○释曰：谓市买卖物也。○注“《诗》曰：抱布贸丝”者，《卫风&#8226;氓》篇文也。《大雅&#8226;瞻卬》云“如贾三倍”也。<br/>　　厞、陋，隐也。（《礼记》曰：“厞用席。”《书》曰：“扬侧陋。”○厞，符佛切。）<br/>　　[疏]“厞、陋，隐也”。○释曰：皆幽隐也。○注“《礼记》曰：厞用席”者，案《有司彻》云：“有司官彻馈，馔于室中西北隅，南面，如馈之设，右几，厞用席。”是也。云《礼记》者，误也。云“《书》曰：扬侧陋”者，《尧典》文也。<br/>　　遏、遾，逮也。（东齐曰遏，北燕曰遾，皆相及逮。○遾音誓。）<br/>　　[疏]“遏、遾，逮也”。○释曰：逮谓相及也。注“东齐曰遏，北燕曰遾”者，《方言》文也。<br/>　　征、迈，行也。（《诗》曰：“王于出征。”迈亦行。）<br/>　　[疏]“征、迈，行也”。○释曰：皆出行也。○注“《诗》曰：王于出征”者，《小雅&#8226;六月》文也。云“迈亦行”者，《诗》云：“周王于迈。”是也。<br/>　　圮、败，覆也。（谓毁覆。○圮，彼美反。）<br/>　　[疏]“圮、败，覆也”。○释曰：圮毁、败坏皆倾覆也。《书》曰：“祖乙圮于耿。”<br/>　　荐、原，再也。（《易》曰：“水荐至。”今呼重蚕为。○荐音贱。）<br/>　　[疏]“荐、原，再也”。○释曰：皆重再也。孙炎云：“荐，草生之再也。”郭云“《易》曰：水荐至”者，《周易&#8226;坎卦》象辞也。云“今呼重蚕为”者，《周礼&#8226;夏官&#8226;马质》云“禁原蚕”者是也。<br/>　　抚、敉，抚也。（抚，爱抚也。敉义见《书》。○抚音武。）<br/>　　[疏]“抚、敉，抚也”。○释曰：皆怜抚也。《方言》云：“宋卫邠陶之间谓爱曰抚。”故注云：“抚，爱抚也。”云“敉义见《书》”者，《大诰》云“予翼以于敉宁武图功”之类是也。<br/>　　臞、脙，瘠也。（齐人谓瘠瘦为脙。○臞音衢。脙音求。）<br/>　　[疏]“臞、脙，瘠也”。○释曰：皆瘦瘠也。郑玄《周礼注》云：“瘦，臞。腐，败。”郭云：“齐人谓瘠瘦为脙。”<br/>　　桄、颎，充也。（皆充盛也。○颎，俱永反。）<br/>　　[疏]“桄、颎，充也”。○释曰：孙叔然本恍作光。《书》云：“光被四表。”《说文》云颎是火光也。是皆充盛也。<br/>　　屡、暱，亟也。（亲暱者亦数，亟亦数也。○亟，虚记切。）<br/>　　[疏]“屡、暱，亟也”。○释曰：亟犹数也。《诗&#8226;颂》曰：“屡丰年。”《左传》曰：“诸夏亲暱。”亲暱者，恩信必数。故注云：“亲暱者亦数。”<br/>　　靡、罔，无也。<br/>　　[疏]“靡、罔，无也”。○释曰：无，不有也。《诗》云：“靡神不举。”《书》曰：“罔有攸赦。”皆是。<br/>　　爽，差也。爽，忒也。（皆谓用心差错，不专一。○差，初加切。）<br/>　　[疏]“爽，差也。爽，忒也”。○释曰：广异言也。爽谓差错，又为忒变。孙炎曰：“忒，变杂不一。”郭云：“皆谓用心差错，不专一。”《诗&#8226;卫风》云：“女也不爽。”《大雅&#8226;瞻卬》云：“鞫人忮忒。”<br/>　　佴，贰也。（佴次为副贰。○佴，而志切。）<br/>　　[疏]“佴，贰也”。○释曰：佴，次也。次即副贰之义。<br/>　　剂、翦，齐也。（南方人呼翦刀为剂刀。○剂，即随切。）<br/>　　[疏]“剂、翦，齐也”。○释曰：皆为齐截也。郭云：“南方人呼翦刀为剂刀。”《释器》：“金镞、翦羽谓之镞。”<br/>　　饙、馏，稔也。（今呼&lt;上攸下食&gt;饭为饙，饙熟为馏。○饙音分。馏，力又切。）<br/>　　[疏]“饙、馏，稔也”。○释曰：稔，熟也。孙炎曰：“蒸之曰饙，均之曰馏。”郭云：“今呼饭为饙，饙熟为馏。”《说文》云：“饙，一蒸米也”。“馏，饭气流也。”然则蒸米谓之饙，饙必馏而熟之。故言“饙、馏，稔也”。《大雅&#8226;泂酌》云：“可以餴饎。”饙、餴音义同。<br/>　　媵、将，送也。（《左传》曰：“以媵秦穆姬。”《诗》曰：“远于将之。”○媵，以正切。）<br/>　　[疏]“媵、将，送也”。○释曰：皆谓送行也。孙炎曰：“将行之送也。”注云“《左传》曰：以媵秦穆姬”者，案僖五年晋“执虞公及其大夫并伯，以媵秦穆姬”。杜注云：“秦穆姬，晋献公女。送女曰媵，以屈辱之。”云“《诗》曰：远于将之”者，《邶风&#8226;燕燕》卫庄姜送归妾之诗也。<br/>　　作、造，为也。<br/>　　[疏]“作、造，为也”。○释曰：谓营为也。皆见《郑风&#8226;缁衣》篇。<br/>　　餥、餱，食也。（《方言》云：“陈楚之间相呼食为餥。”○餥音非。餱音候呼或作&lt;言乎&gt;同）<br/>　　[疏]“餥、餱，食也”。○释曰：皆饭食也。○注“《方言》云：陈楚之间相呼食为餥”者，案彼云：“餥、飵，食也。陈楚之内相谒而食麦饘谓之餥，楚曰飰。凡陈楚之郊、南楚之外相谒而餮或曰飰，或曰&lt;食占&gt;。秦鲁之际河阴之间曰&lt;食急&gt;（恶恨切）&lt;食豈&gt;（五恨切）。此真秦语也。”《大雅&#8226;公刘》云：“乃裹餱粮。”<br/>　　鞫、究，穷也。（皆穷尽也。见《诗》。）<br/>　　[疏]“鞫、究，穷也”。○释曰：皆穷尽也。《大雅&#8226;云汉》云：“鞫哉庶正。”《小雅&#8226;节南山》云：“以究王讻。”<br/>　　滷、矜、咸，苦也。（滷，苦地也。可矜怜者亦辛苦。苦即大咸。）<br/>　　[疏]“滷、矜、咸，苦也”。○释曰：郭云“滷，苦地也”者，谓斥滷可煮盐者。《左传》曰：“表淳卤。”云“可矜怜者亦辛苦”者，《小雅&#8226;鸿雁》云：“爰及矜人。”郑笺云：“可怜之人谓贫穷者，是辛苦之人也。”云“苦即大咸”者，释经之咸也。咸殊极必苦，故以咸为苦也。<br/>　　干、流，求也。（诗曰：“左右流之。”）<br/>　　[疏]“干、流，求也”。○释曰：皆求取也。《论语》云：“子张学干禄。”○注“《诗》曰：左右流之”，《周南&#8226;关睢》文也。<br/>　　流，覃也。覃，延也。（皆谓蔓延相被及。）<br/>　　[疏]“流，覃也。覃，延也”。○释曰：转相解也。皆谓蔓延相被及，水之流必相延及。《诗&#8226;周南》云：“葛之覃兮。”<br/>　　佻，偷也。（谓苟且。○佻音挑。）<br/>　　[疏]“佻，偷也”。○释曰：《小雅&#8226;鹿鸣》云：“视民不恌。”是也。李巡曰：“佻，偷薄之偷。”郭云：“谓苟且。”《左传》赵孟曰：“吾侪偷食，朝不谋夕，何其长也。”杜注云：“言欲苟免目前，不能念长久。”是谓偷为苟且也。<br/>　　潜，深也。潜、深，测也。（测亦水深之别名。）<br/>　　[疏]“潜，深也。潜、深，测也”。○释曰：转相解也。《诗》曰：“潜虽伏矣。”是深矣。潜、深又为测。郭云：“测亦水深之别名。”<br/>　　榖、鞠，生也。（《诗》曰：“榖则异室。”）<br/>　　[疏]“榖、鞠，生也”。○释曰：皆生活也。○注“《诗》曰：榖则异室”者，《王风&#8226;大车》篇文也。《小雅&#8226;蓼莪》云：“母兮鞠我。”<br/>　　啜，茹也。（啜者，拾食。○茹，如庶切。）<br/>　　[疏]“啜，茹也。”○释曰：《说文》云：“啜，尝也。”郭云：“啜者，拾食。”《礼记&#8226;檀弓》云：“啜菽饮水。”《大雅&#8226;蒸民》云：“柔则茹之。”《方言》云：“茹，食也。吴越凡贪饮食者谓之茹。”<br/>　　茹、虞，度也。（皆测度也。《诗》曰：“不可以茹。”○度音铎。）<br/>　　[疏]“茹、虞，度也”。○释曰：皆谓测度也。○注“《诗》曰：不可以茹”者，《邶&#8226;柏舟》文也。《左传》曰：“备豫不虞。”<br/>　　试、式，用也。（皆见《诗》、《书》。）<br/>　　[疏]“试、式，用也”。○释曰：皆任用也。注“皆见《诗》、《书》者，《小雅&#8226;大东》云：“百僚是试。”《雨无正》云：“庶曰式臧。”《商书&#8226;盘庚》云“今予将试以汝迁”，又云“式敷民德”之类是也。<br/>　　诰、誓，谨也。（皆所以约勤谨戒众。）<br/>　　[疏]“诰、誓，谨也”。○释曰：皆谨敕也。以大义谕众谓之诰。集将士而戒之曰誓。《尚书》诰、誓之篇是也。故郭云：“皆所以约勤谨戒众也。”<br/>　　竞、逐，彊也。（皆自勉彊。○彊，巨丈反。）<br/>　　[疏]“竞、逐，彊也”。○释曰：皆自勉彊也。《大雅&#8226;抑》篇云：“无竞维人。”驰逐者亦彊梁也。<br/>　　御、圉，禁也。（禁制。）<br/>　　[疏]“御、圉，禁也”。○释曰：皆谓禁制。《小雅&#8226;棠棣》云：“外御其务。”养马曰圉，亦所以禁制。故皆为禁也。<br/>　　室、薶，塞也。（谓塞孔穴。○窒，猪乙切。）<br/>　　[疏]“窒、薶，塞也”。○释曰：皆谓堙塞孔穴。《豳&#8226;七月》云：“穹窒熏鼠。”《大宗伯》云：“以貍沈祭山林川泽。”是其类也。<br/>　　黼、黻，彰也。（黼文如斧，黻文如两已相背。○黼音甫。黻音弗。）<br/>　　[疏]“黼、黻，彰也”。○释曰：彰，明也。言文采著明也。注“黼文如斧，黻文如两已相背”者，《考工记》云：“白与黑谓之黼，黑与青谓之黻。”《释器》云：“斧谓之黼。”盖半白半黑，似斧刃白而身黑。黻谓以青黑线剌绣为两已字相背。黼取能断，黻取善恶相背。<br/>　　膺、身，亲也。（谓躬亲。）<br/>　　[疏]“膺、身，亲也”。○释曰：服膺、身先皆谓躬亲也。<br/>　　恺悌，发也。（发，发行也。《诗》曰：“齐子恺悌。”）<br/>　　[疏]“恺悌，发也”。○释曰：谓发明而行也。○注“《诗》曰：齐子恺悌”者，《齐风&#8226;载驱》篇文也。毛传云：“言文姜於是乐易然。”郑笺云：“此恺悌犹言发夕也。”岂，读当为闓。弟，古文《尚书》以弟为圉。圉，明也。然则郭云“发，发行也”，是用郑笺为说。<br/>　　髦士，官也。（取俊士，令居官。）<br/>　　[疏]“髦士，官也”。○释曰：下士髦俊也。士者，男子之人大号。言取俊士令居官也。《大雅&#8226;棫朴》云：“髦士攸宜。”是也。<br/>　　畯，农夫也。（今之啬夫是也。○畯音俊。）<br/>　　[疏]“畯，农夫也”。○释曰：田畯，一曰农夫。孙炎曰：“农夫，田官也。”皆谓主田大夫也。《小雅&#8226;甫田》云：“田畯至喜。”郑笺云：“田畯司啬，今之啬夫也。”此注云“今之啬夫是也”。然则田畯，田官，在田司主稼穑，故谓之司啬。汉及东晋亦有此官，谓之啬夫。故郑、郭皆云今之啬夫也。<br/>　　盖、割，裂也。（盖，未详。）<br/>　　[疏]“盖、割，裂也”。○释曰：割谓以刀裂之也。<br/>　　邕、支，载也。（皆方俗语，亦未详。）<br/>　　[疏]“邕、支，载也”。○释曰：谢氏云：“邕，字又作拥。”释云：“拥者，护之载。”郭云“皆方俗语，亦未详”。<br/>　　諈诿，累也。（以事相属累为諈诿。○諈，竹睡切。累，劣伪切。诿，女諈切。）<br/>　　[疏]“諈诿，累也”。○释曰：谓相累及也。孙炎曰：“楚人曰諈，秦人曰诿。”郭云：“以事相属累为諈诿。”<br/>　　漠、察，清也。（皆清明。）<br/>　　[疏]“漠、察，清也”。○释曰：樊光云：“漠然，清貌。察，明也。”是皆清明也。<br/>　　庇、庥，荫也。（今俗语呼树荫为庥。）<br/>　　[疏]“庇、庥，荫也”。○释曰：舍人曰：“庇，蔽也。庥，依止也。”郭云：“今俗语呼树荫为庥。”又七年《左传》云：“葛藟犹能庇其本根。”<br/>　　榖、履，禄也。（《书》曰：“既富方榖。”《诗》曰：“福履将之。”）<br/>　　[疏]“榖、履，禄也”。○释曰：皆福禄也。《孝经援神契》云：“禄者，录也。取上所以敬录接下，下所以敬录事上。”○注“《书》云：既富方榖”者，《洪范》文。云“《诗》曰：福履将之”者，《周南&#8226;樛木》文也。<br/>　　履，礼也。（礼可以履行，见《易》。）<br/>　　[疏]“履，礼也”。○释曰：履又为礼也。注“礼可以履行，见《易》”者，《叙卦》云：“物畜然後有礼，故受之以履。”韩康伯云：“履者，礼也。”<br/>　　隐，占也。（隐度。）<br/>　　[疏]“隐，占也”。○释曰：占者，视兆以知吉凶也。必先隐度，故曰“隐，占也”。<br/>　　逆，迎也。<br/>　　[疏]“逆，迎也”。○释曰：谓迎迓。《周书&#8226;顾命》云：“逆子钊于南门之外。”<br/>　　憯，曾也。（发语辞。见《诗》。○憯音惨。）<br/>　　[疏]“憯，曾也”。○释曰：憯犹言曾也。曾，则也。皆发语辞。郭云“见《诗》”者，《小雅&#8226;节南山》云“憯莫惩嗟”、《卫风&#8226;河广》云“曾不崇朝”之类是也。<br/>　　增，益也。（今江东通言增。）<br/>　　[疏]“增，益也”。○释曰：谓饶益也。郭云：“今江东通言增。”<br/>　　窭，贫也。（谓贫陋。○窭求矩切）<br/>　　[疏]“窭，贫也”。○释曰：窭者，无礼也。贫者，无财也。由其无财以为礼。郭云：“谓贫陋。”《邶风&#8226;北门》云：“终窭且贫。”<br/>　　薆，隐也。（谓隐蔽。○薆音爱。）<br/>　　[疏]“薆，隐也”。○释曰：薆鄣即隐蔽也。<br/>　　僾，唈也。（呜唈短气，皆见《诗》。○僾音爱。唈，乌合切。）<br/>　　[疏]“僾，唈也”。○释曰：孙炎曰：“心唈也。”郭云：“呜唈短气，皆见《诗》。”《大雅&#8226;桑柔》云：“亦孔之僾。”是也。<br/>　　基，经也。（基业所以自经营。）基，设也。（亦为造设。）<br/>　　[疏]“基，经也。基，设也。”○释曰：基，墙下土也。又诂为始作事，谋始必经纶也。郭云：“基业所以自经营。”又为造设。<br/>　　祺，祥也。（谓徵祥。）祺，吉也。（祥吉之先见。）<br/>　　[疏]“祺，祥也。祺，吉也。”○释曰：舍人曰：“祺福之祥，谓徵祥也。”祥即吉之先见者也，故又为吉。《大雅&#8226;行韦》云：“寿考维祺。”<br/>　　兆，域也。（谓茔界。）<br/>　　[疏]“兆，域也”。○释曰：谓茔墓界域也。《孝经》曰：“卜其宅兆。”《广雅》云：“兆，葬地也。”《士丧礼》云：“筮宅，冢人营之。”郑注云：“宅，葬居也。”然则筮得吉兆，经营之以为界域也。<br/>　　肇，敏也。（《书》曰：“肇牵车牛。”）<br/>　　[疏]“肇，敏也”。○释曰：谓敏疾也。“《书》曰：肇牵车牛”者，《周书&#8226;酒诰》文也。<br/>　　挟，藏也。（今江东通言挟。○挟音叶。）<br/>　　[疏]“挟，藏也”。○释曰：谓隐藏物也。郭云：“今江东通言挟。”《史记》：“秦有挟书之律。”<br/>　　浃，彻也。（谓沾彻。○浃音接。）<br/>　　[疏]“浃，彻也”。○释曰：言润泽浃洽，相沾彻也。<br/>　　替，废也。替，灭也。（亦为灭绝。）<br/>　　[疏]“替，废也。替，灭也”。○释曰：替谓废已也。《小雅&#8226;楚茨》云：“子子孙孙，勿替引之。”是也。替又为绝灭。<br/>　　速，徵也。徵，召也。（《易》曰：“不速之客。”）<br/>　　[疏]“速，徵也。徵，召也”。○释曰：转相解也，皆谓呼召。○注“《易》曰：不速之客”者，《需卦&#8226;上六》爻辞也。<br/>　　琛，宝也。（《诗》曰：“来献其琛。”○琛，敷金切。）<br/>　　[疏]“琛，宝也”。○释曰：谓珍宝也。舍人曰：“美宝曰琛。”○注“《诗》曰：来献其琛”者，《鲁颂&#8226;泮水》文也。<br/>　　探，试也。（刺探尝试。）<br/>　　[疏]“探，试也”。○释曰：试谓尝之也。《论语》云：“见不善如探汤。”郭云：“刺探尝试。”<br/>　　髦，选也。（俊士之选。）髦，俊也。（士中之俊，如毛中之髦。）<br/>　　[疏]“髦，选也。髦，俊也”。○释曰：广异言也。毛中之长毫曰髦，士之俊选者借譬为名焉。故郭云：“士中之俊，如毛中之髦。”<br/>　　俾，职也。（使供职。）<br/>　　[疏]“俾，职也”。○释曰：俾诂为使言，任使供职也。<br/>　　纰，饰也。（谓缘饰，见《诗》。○纰音备。）<br/>　　[疏]“纰，饰也”。○释曰：“谓缘饰，见《诗》”者，《鄘风&#8226;干旄》云：“素丝纰之。”是也。<br/>　　淩，栗也。（凌懅战栗。○淩音凌。）栗，慼也。（战栗者忧慼。）<br/>　　[疏]“淩，栗也。栗，慼也”。○释曰：转相解也。《埤苍》云：凌，栗也。郭云：“淩懅战栗”，则凌、陵音义同。栗又为慼。郭云：“战栗者忧慼。”《秦风&#8226;黄鸟》云：“惴惴其栗。”<br/>　　蠲，明也。（蠲，清明貌）茅，明也。（《左传》曰：“前茅虑无。”）明，朗也。<br/>　　[疏]“蠲明”至“朗也”。○释曰：郭云：“蠲，清明貌。”樊光云：“蠲除垢秽，使令清明。”茅亦明也。舍人曰：“茅昧之明也。”“《左传》云：前茅虑无”者，宣十二年传文也。杜注：“虑无，如今军行前有斥候伏，皆持以绛及白为幡，见骑贼举绛幡，见步贼举白幡，备虑有无也。茅，明也。”或曰：时楚以茅为旌识，明即融朗也。<br/>　　猷，图也。（《周官》曰“以猷鬼神祗”，谓图画。）猷，若也。（《诗》曰：“实命不猷。”）<br/>　　[疏]“猷，图也。猷，若也”。○释曰：猷谓图画，又为若，若，如也。《周礼》曰“以猷鬼神祗”者，《春宫》“凡以神仕者，掌三辰之法，以猷鬼神示之居，辩其名物”是也。“《诗》曰：实命不猷”者，《召南&#8226;小星》文也。<br/>　　偁，举也。（《书》曰：“偁尔戈。”）<br/>　　[疏]“偁，举也”。○释曰：谓兴举也。注“偁尔戈”者，《周书&#8226;牧誓》文也。<br/>　　称，好也。（物称人意亦为好。）<br/>　　[疏]“称，好也”。○释曰：谓好物。郭云：“物称人意亦为好。”<br/>　　坎、律，铨也。（《易&#8226;坎卦》主法。法律皆所以铨量轻重。）<br/>　　[疏]“坎、律，铨也”。○释曰：谓铨量也。樊光曰：“坎，水也。”水性平，律亦平，铨亦平。郭云“《易&#8226;坎卦》主法”者，《说卦》云：“坎为水，水平，故主法。”云“法律皆所以铨量轻重”者，《白虎通》云：“水之为言准也。”《律历志》云：“绳直生准，准正则平衡而钧权矣。”又曰：“权衡者，衡，平也；权，重也。衡所以任权而钧物平轻重也，本起於黄锺之重。一龠容千二百黍，重十二铢，两之为两。两者，两黄锺律之重。”是“法律皆所以铨量轻重”也。<br/>　　矢，誓也。（相约誓。）<br/>　　[疏]“矢，誓也”。○释曰：相约誓也。《鄘&#8226;柏舟》云：“之死矢靡它。”<br/>　　舫，舟也。（并两船。）<br/>　　[疏]“舫，舟也”。○释曰：谓并两船。《释水》曰：“大夫方舟。”<br/>　　泳，游也。（潜行游水底。）<br/>　　[疏]“泳，游也”。○释曰：谓潜行游水底也。《邶&#8226;谷风》云：“泳之游之。”<br/>　　迨，及也。（东齐曰迨。）<br/>　　[疏]“迨，及也”。○释曰：谓相及也。注“东齐曰迨”者，《方言》文也。<br/>　　冥，幼也。（幼稚者冥昧。）<br/>　　[疏]“冥，幼也”。○释曰：谓幼少也。郭云：“幼稚者冥昧。”《小雅&#8226;斯干》云：“哕哕其冥。”<br/>　　降，下也。<br/>　　[疏]“降，下也”。○释曰：《召南&#8226;草虫》云：“我心则降。”<br/>　　佣，均也。（齐等。○佣，敕容切。）<br/>　　[疏]“佣，均也”。○释曰：谓齐等也。《小雅&#8226;节南山》云：“昊天不佣。”<br/>　　彊，暴也。（彊梁凌暴。）<br/>　　[疏]“强，暴也”。○释曰：彊梁者，好凌暴於物。《诗》叙云：“彊暴之男。”<br/>　　宨，肆也。（轻宨者，好放肆。）肆，力也。（肆，极力。）<br/>　　[疏]“宨，肆也。肆，力也”。○释曰：宨，轻也。肆，放也。轻宨者，好放肆。肆又为极力。<br/>　　俅，戴也。（《诗》曰：“载弁俅俅。”）<br/>　　[疏]“俅，戴也”。○释曰：谓头戴也。○注“《诗》曰：载弁俅俅”者，《周颂&#8226;丝衣》文也。<br/>　　瘗，幽也。（幽亦薶也。）<br/>　　[疏]“瘗，幽也”。○释曰：皆谓薶藏。<br/>　　氂，罽也。（毛氂所以为罽。○氂音离。罽音计。）<br/>　　[疏]“氂，罽也”。○释曰：毛氂所以为罽。舍人曰：“氂谓毛罽也。胡人续羊毛而作衣。”然则罽者，织毛为之，若今之毛氍毹，以衣马之带鞅也。<br/>　　烘，燎也。（烧燎。）煁，烓也。（今之三隅灶。见《诗》。○燎音料。煁，市针切。烓，顷。）<br/>　　[疏]“烘，燎也。煁，烓也”。○释曰：舍人曰：“烘，以火燎也。煁，烓灶也。”郭云：烘谓烧燎；煁，今之三隅灶也。然则烓者，无釜之灶，其上燃火谓之烘，本为此灶上以然火照物，若今之火炉也。注云“见《诗》”者，《小雅&#8226;白华》云：“樵彼桑薪，卬烘于煁。”是也。<br/>　　陪，朝也。（陪位为朝。）<br/>　　[疏]“陪，朝也”。○释曰：臣见君曰朝，朝之列位必陪重。是“陪位为朝”也。<br/>　　康，苛也。（谓苛刻。○苛音何。）<br/>　　[疏]“康，苛也”。○释曰：注“谓苛刻”，案苛者毒草名，为政刻急者取譬焉。《礼记》孔子曰：“苛政猛於虎。”苛名康者，以康安也。苛刻者心安之。《左传》曰：“州吁阻兵而安忍”，其类也。<br/>　　樊，藩也。（谓藩篱。）<br/>　　[疏]“樊，藩也”。○释曰：孙炎曰：“樊圃之藩也。”郭曰：“谓藩篱。”藩以细木为之。《齐风&#8226;东方未明》云：“折柳樊圃。”《小雅&#8226;青蝇》云：“营营青蝇，止于榛。”毛传云：“棘榛所以为藩。”是也。<br/>　　赋，量也。（赋税所以评量。）<br/>　　[疏]“赋，量也”。○释曰：谓赋税也。郭云：“赋税所以评量。”《方言》云：“平均，赋也。燕之北鄙，东齐北郊，凡相赋敛谓之平均。”是评量也。<br/>　　粻，粮也。（今江东通言粻。）<br/>　　[疏]“粻，粮也”。○释曰：谓粻食也。郭云：“今江东通言粻。”《王制》云：“五十异粻。”<br/>　　庶，侈也。（庶者众多为奢侈。）庶，幸也。（庶几侥倖。）<br/>　　[疏]“庶，侈也。庶，幸也”。○释曰：富庶者多奢侈。郭云：“庶者众多为奢侈。”《书》曰：“禄不期侈。”庶又为幸望。郭云：“庶几侥倖。”侥者，求见亲御也。幸与倖通用之。<br/>　　筑，拾也。（谓拾掇。○筑音竹。）<br/>　　[疏]“筑，拾也”。○释曰：拾谓拾掇。《金縢》云：“凡大木所偃，尽起而筑之。”马融云：“起其木，拾其禾。”<br/>　　奘，驵也。（今江东呼大为驵，驵犹粗也。○奘，徂朗切。驵音租。）<br/>　　[疏]“奘，驵也”。○释曰：皆谓大也。秦晋谓大为奘。郭云：“今江东呼大为驵，驵犹粗也。”<br/>　　集，会也。<br/>　　[疏]“集，会也”。○释曰：《说文》云：集若“群鸟在林木之上”，故曰集，指事也。故经典通谓聚会为集。<br/>　　舫，泭也。（水中筏。○泭音孚。）<br/>　　[疏]“舫，泭也”。○释曰：孙炎曰：“舫，水中为泭筏也。”郭云：“水中筏。”《方言》云：“泭谓之。谓之筏。筏，秦晋之通语也。”《周南&#8226;汉广》云：“不可方思。”《论语》云：“乘桴浮於海。”注云：“桴，编竹木，大曰栰，小曰桴。”是也。舫、方、泭、桴音义同。<br/>　　洵，均也。（谓调均。）洵，龛也。（未详。）<br/>　　[疏]“洵，均也。洵，龛也”。○释曰：李巡曰：“洵，遍之均也。”郭云：“谓调均。”《大雅&#8226;桑柔》云：“苑彼桑柔，其下侯旬。”毛传云：“旬言阴均也。”然则洵、旬音义同。洵又为龛，未详。<br/>　　逮，遝也。（今荆楚人皆云遝。○遝音沓。）<br/>　　[疏]“逮，遝也”。○释曰：亦谓相及，方俗语异耳。郭云：“今荆楚人皆云遝。”<br/>　　是，则也。（是事可法则。）<br/>　　[疏]“是，则也”。○释曰：是不非，则法效也。郭云“是事可法则”，言不非之事，乃可为人法则。<br/>　　画，形也。（画者为形象。）<br/>　　[疏]“画，形也”。○释曰：郭云：“画者为形象。”《考工记》云：“画繪之事，．．．．．．土以黄，其象方，天时变，火以圜，山以章，水以龙，鸟兽蛇。”是画者为形象也。<br/>　　赈，富也。（谓隐赈富有。○赈，之忍反。）<br/>　　[疏]“赈，富也”。○释曰：皆丰财也。郭云：“谓隐赈富有。”<br/>　　局，分也。（谓分部。○分，部问切。）<br/>　　[疏]“局，分也”。○释曰：成十六年《左传》云：“离局，奸也。”杜注云：“远其部曲为离局。”<br/>　　懠，怒也。（《诗》曰：“天之方懠。”音荠。）<br/>　　[疏]“懠，怒也”。○释曰：舍人曰：“懠，怒声也。”郭云“《诗》曰：天之方懠”者，《大雅&#8226;版》篇文也。<br/>　　僁，声也。（谓声音。○僁音屑。）<br/>　　[疏]“僁，声也”。○释曰：郭云：“谓声音。”言声音僁僁然也。<br/>　　葵，揆也。（《诗》曰：“天子葵之。”）揆，度也。（商度。○度，徒各切。）<br/>　　[疏]“葵，揆也。揆，度也”。○释曰：转相解也。皆谓商度法。“《诗》曰：天子葵之”者，《小雅&#8226;采菽》文也。《鄘风&#8226;定之方中》云：“揆之以日。”<br/>　　逮，及也。<br/>　　[疏]“逮，及也”。○释曰：亦谓相及也。《大雅&#8226;桑柔》云：“荓云不逮。”<br/>　　惄，饥也。（惄然饥意）<br/>　　[疏]“惄，饥也”。○释曰：李巡云：“惄，宿不食之饥也。”郭云：“惄然饥意。”《周南&#8226;汝墳》云：“惄如调饥。”毛传云：“惄，饥意也。”郑笺释云：“惄，思也。”然则惄之为训本为思耳。但饥之思食，意又惄然，故又以为饥。惄是饥之意，非饥之状。故郭及毛传皆言“饥意”。郑笺以为思，义相接成也。<br/>　　眕，重也。（谓厚重，见《左传》。○眕，之忍切。）<br/>　　[疏]“眕，重也”。○释曰：“谓厚重，见《左传》”者，隐三年卫大夫石碏曰：“夫宠而不骄，骄而能降，降而不憾，憾而能眕者，鲜矣。”杜注云：“如此者少也。降其身则必恨，恨则思乱，不能自安自重。”是也。<br/>　　猎，虐也。（凌猎暴虐。）<br/>　　[疏]“猎，虐也”。○释曰：猎谓从禽也必暴害於物，故云虐。郭云：“凌猎暴虐。”<br/>　　土，田也。（别二名。）<br/>　　[疏]“土，田也”。○释曰：别地之二名也。《白虎通》云：“中央者土，土主吐舍万物，上之为言吐也。”《释名》云：“土，乙耕者曰田。田者填也，五稼填满其中也。”<br/>　　戍，遏也。（戍守所以止寇贼。）<br/>　　[疏]“戍，遏也”。○释曰：遏，止也。郭云：“戍守所以止寇贼。”《春秋》：公子买戍卫。<br/>　　师，人也。（谓人众。）<br/>　　[疏]“师，人也”。○释曰：师，众也。《周礼&#8226;大司马》：“二千五百人为师。”故郭云：“谓人众。”<br/>　　硈，巩也。（硈然坚固。○硈，苦角切。）<br/>　　[疏]“硈，巩也”。○释曰：谓牢固。《易&#8226;文言》云：“确乎其不可拔。”又《革卦&#8226;初九》云：“巩用黄牛之革。”若如此说，硈（苦学力）当从告。《说文》别有硈，苦八切，石坚也。字虽小异，其义则同。<br/>　　弃，忘也。<br/>　　[疏]“弃，忘也”。○释曰：心遗忘。《小雅&#8226;谷风》云：“弃我如遗。”<br/>　　嚣，闲也。（嚣然，闲暇貌。○嚣，丘力切。）<br/>　　谋，心也。（谋虑以心。）<br/>　　献，圣也。（谥法曰：“聪明睿智曰献。”）<br/>　　[疏]“嚣闲”至“圣也”。○释曰：郭云：“《谥法》曰：聪明睿智曰献。”《谥法》者，周书篇名也。<br/>　　里，邑也。（谓邑居。）<br/>　　[疏]“里，邑也”。○释曰：谓邑居也。《论语》云：“里仁为美。”《王制》云：“凡居民，量地以制邑。”<br/>　　襄，除也。（《诗》曰：“不可襄。”）<br/>　　[疏]“襄，除也”。○释曰：谓除去也。○注“《诗》曰：不可襄”者，《鄘风&#8226;墙有茨》文也。<br/>　　振，古也。（《诗》曰：“振古如兹。”犹云久若此。）<br/>　　[疏]“振，古也”。○释曰：言久故也。○注“《诗》曰：振古如兹，犹言久若此”者，案《周颂&#8226;载芟》云：“匪今斯今，振古如兹。”毛传云：“振，自也。”郑笺云：“振亦古也。言修德行礼，莫不获报，乃古古而如此，所由来者久，非适今时。”是也。<br/>　　懟，怨也。（○懟音队。）<br/>　　[疏]“懟，怨也”。○释曰：谓怨振。《左传》曰：“以死谁懟。”<br/>　　缡，介也。（缡者，系。介犹阂。○缡音离。）<br/>　　[疏]“缡，介也”。○释曰：郭云“缡者，系。介犹阂”，以释水云：“缡，緌也。”緌系著则介阂也。<br/>　　号，謼也。（今江东皆言謼。○号音毫。謼，火胡切。）<br/>　　[疏]“号，謼也”。○释曰：谓叫謼也。《小雅&#8226;宾之初筵》云：“载号载呶。”郭云：“今江东皆言謼。”<br/>　　凶，咎也。<br/>　　[疏]“凶，咎也”。○释曰：谓咎恶也。通见《诗》、《书》。<br/>　　苞，稹也。（今人呼物丛緻者为稹。）<br/>　　[疏]“苞，稹也”。○释曰：郭云：“今人呼物丛緻者为稹。”孙炎曰：“物丛生曰苞。”齐人名曰稹。”《唐风&#8226;鸨羽》云：“集于苞栩。”毛传云：“苞，稹。”郑笺云：“稹者，根相迫迮梱緻。”亦谓丛生也。<br/>　　逜，寤也。（相于寤。○逜音寤。）<br/>　　[疏]“逜，寤也”。○释曰：逜谓相干也。寐而觉之曰寤。郭云：“相干寤。”<br/>　　顁，题也。（题，额也。《诗》曰：“麟之定。”○顁，了佞切。）<br/>　　[疏]“顁，题也”。○释曰：皆谓额也。○注“《诗》曰：麟之定”者，《周南&#8226;麟之趾》文也。<br/>　　猷、肯，可也。（《诗》曰：“猷来无弃。”肯，今通言。）<br/>　　[疏]“猷、肯，可也”。○释曰：皆肯可也。○注“《诗》曰：猷来无弃”者，《魏风&#8226;陟岵》文也。“肯，今通言”者，《邶风&#8226;终风》云：“惠然肯来。”是也。<br/>　　务，侮也。（《诗》曰：“外御其侮。”）<br/>　　[疏]“务，侮也”。○释曰：谓轻侮也。○注“《诗》曰：外御其侮”，《小雅&#8226;棠棣》文也。<br/>　　贻，遗也。（相归遗。○遗，唯季切。）<br/>　　[疏]“贻，遗也”。○释曰：谓相归遗。《诗》云：“贻我握椒。”<br/>　　贸，买也。（广二名。）<br/>　　[疏]“贸，买也”。○释曰：贸，市也。又为买。郭云：“广二名。”《诗》云：“抱布贸丝。”<br/>　　贿，财也。<br/>　　[疏]“贿，财也”。○释曰：财帛总名贿。《周礼&#8226;冢宰职》云：“商贾阜通货贿。”郑注云：“布帛曰贿。”<br/>　　甲，狎也。（谓习狎。）<br/>　　[疏]“甲，狎也”。○释曰：谓狎习也。《卫风&#8226;芄兰》云：“能不我甲。”《左传》曰：“水濡，民狎而玩之。”<br/>　　菼，骓也。菼，薍也。（《诗》曰：“毳衣如菼。”菼草色如骓，在青白之间。○菼，他敢切。薍，五患切。）<br/>　　[疏]“菼，骓也。菼，薍也”。○释曰：广异言也。○注“《诗》曰：毳衣如菼”者，《王风&#8226;大车》文也。毛传云：“菼，骓也，芦之初生者也。”郑笺云：“菼，薍也。”以传解菼色，未辨草名，故定之也。郭云“菼草色如骓，在青白之间”者，以《释畜》云“苍白杂毛骓”故也。<br/>　　粲，餐也。（今河北人呼食为餐。○餐音孙。）<br/>　　[疏]“粲，餐也”。○释曰：谓餐食也。郭云：“今河北人呼食为粲。”《郑风&#8226;缁衣》云：“还予授子之粲兮。”郑笺云：“自馆还，在采地之都，我则设餐以授之，爱之，欲饮食之。”<br/>　　渝，变也。（谓变易。）<br/>　　[疏]“渝，变也”。○释曰：谓变易也。诗曰：“赦命不渝。”<br/>　　宜，肴也。（《诗》曰：“与子宜之。”）<br/>　　[疏]“宜，肴也”。○释曰：谓肴馔也。李巡曰：“饮酒之肴也。”○注“《诗》曰：与子宜之”者，《郑风&#8226;女曰鸡鸣》文也。<br/>　　夷，悦也。（《诗》曰：“我心则夷。”）<br/>　　[疏]“夷，悦也”。○释曰：谓喜悦也。○注“《诗》曰：我心则夷”者，《召南&#8226;草虫》文。<br/>　　颠，顶也。（头上。）<br/>　　[疏]“颠，顶也”。○释曰：谓头上也。《诗》曰：“有马白颠。”<br/>　　耋，老也。（八十为耋。○耋音迭。）<br/>　　[疏]“耋，老也”。○释曰：耋，铁也。孙炎曰：“老人面如铁色。”郭云：“八十为耋。”《诗&#8226;秦风&#8226;车邻》云：“逝者其耋。”毛传云：“八十曰耋。”《易&#8226;离卦》云：“大耋之嗟。”郑注云：“年逾七十。”僖九年《左传》曰：“伯舅耋老。”服虔云：“七十曰耋。”此及《诗传》言八十曰耋者，耋有七十、八十，无正文也。《诗》以仕者七十致事。仕者虑已之耋，欲得早致事，故以为八十。此用《诗传》为说，故与之同。<br/>　　輶，轻也。（《诗》曰：“德輶如毛。”○輶，酋。）<br/>　　[疏]“輶，轻也”。○释曰：谓轻微也。○注“《诗》曰：德輶如毛”者，《大雅&#8226;烝民》文。<br/>　　俴，浅也。（《诗》曰：“小戎俴。”○俴音践。）<br/>　　[疏]“俴，浅也”。○释曰：谓浅近。○注“《诗》曰：小戎浅收”者，《秦风&#8226;小戎》文也。<br/>　　绹，绞也。（纠绞绳索。○绹音陶。）<br/>　　[疏]“绹，绞也”。○释曰：谓纠绳索也。李巡曰：“绹，绳之绞也。”《豳&#8226;七月》云：“宵尔索绹。”<br/>　　讹，化也。（《诗》曰：“四国是讹。”）<br/>　　[疏]“讹，化也”。○释曰：匡正之化也。○注“《诗》曰：四国是讹”者，《豳风&#8226;破斧》文。<br/>　　跋，躐也。（《诗》曰：“狼跋其胡。”）疐，跲也。（《诗》曰：“载疐其尾。”○躐音猎。疐音致。跲，其叶切。）<br/>　　[疏]“跋，躐也。疐，跲也”。○释曰：李巡曰：“跋前行曰躐跲，却顿曰疐。”○注“《诗》云：狼跋其胡，载疐其尾”者，《豳风&#8226;狼跋》文也。《说文》云：“跋、蹎，丁千切；跲，踬，竹二切。踬即疐也。然则跋与疐皆是颠倒之类。以跋为躐者，谓跋其胡而倒踬耳。毛传云：“老狼有胡”，谓领下垂胡：“进则躐其胡”，谓躐胡而前倒也；“退则跲其尾”，谓却顿而倒於尾上也。<br/>　　烝，尘也。（人众所以生尘埃。）<br/>　　[疏]“烝，尘也”。○释曰：孙炎曰：“烝，物久之尘。”《小雅&#8226;南有嘉鱼》云：“烝然罩罩。”郭云：“人众所以生尘埃。”<br/>　　戎，相也。（相佐助。）<br/>　　[疏]“戎，相也”。○释曰：相，如字，注同。一云相助也，息亮切，故注云“相佐助”也。<br/>　　饫，私也。（宴饮之私。）<br/>　　[疏]“饫，私也”。○释曰：孙炎曰：“饫，非公朝，私饮酒也。”郭云：“宴饮之私。”《小雅&#8226;棠棣》云：“饮酒之饫。”毛传云：“饫，私也。不脱屦升堂谓之饫。”郑笺云：“私者，图非常之事。若议大疑於堂，则有饫礼焉。听朝为公。”《周语》曰：“王公立饫。”<br/>　　孺，属也。（谓亲属）<br/>　　[疏]“孺，属也”。○释曰：李巡云：“孺，骨肉相亲属也。”《棠棣》云：“和乐且孺。”毛传云：“九族会曰和。孺，属也。”郑笺云：“属者，昭穆相次序。”<br/>　　幕，暮也。（幕然暮夜。）<br/>　　[疏]“幕，暮也”。○释曰：幕然暮夜也。<br/>　　煽，炽也。炽，盛也。（互相训。煽义见《诗》。）<br/>　　[疏]“煽，炽也。炽，盛也”。○释曰：转相解也。皆嬖宠炽盛也。注“煽义见《诗》”者，《小雅&#8226;十月之交》云：“艳妻煽方处。”<br/>　　柢，本也。（谓根本。○柢音帝。）<br/>　　[疏]“柢，本也”。○释曰：谓根本也。《周礼&#8226;其瑞》云：“四圭有邸。”郑司农云：“於中央为璧，圭者其四面，一玉俱成。”即引此文云：“邸，本也。圭本著於璧，故四圭有邸，圭末四出故也。”又曰：“两圭有邸。”後郑云：“僢而同邸。”皆谓本也。柢、邸音义同。<br/>　　窕，閒也。（窈窕閒隙。○閒音闲。）<br/>　　[疏]“窕，閒也”。○释曰：窈窕间隙也。《诗&#8226;周南&#8226;关雎》云：“窈窕淑女。”毛传云：“窈窕幽閒。”郑笺云：“幽閒深宫。”皆谓淑女所处之宫，形状窈窕然。<br/>　　沦，率也。（相率使。）<br/>　　[疏]“沦，率也”。○释曰：谓相牵率。郭云：“相率使。”《小雅&#8226;雨无正》云：“无沦胥以铺。”<br/>　　罹，毒也。（忧思惨毒。）<br/>　　[疏]“罹，毒也”。○释曰：释诂云：“罹，忧也。”郭云：“忧思惨毒。”《小雅&#8226;小弁》云：“我独于罹。”<br/>　　检，同也。（模范同等。）<br/>　　[疏]“检，同也”。○释曰：检模范也。郭云：“模范同等。”《说文》云：“书署也。”<br/>　　邮，过也。（道路所经过。）<br/>　　[疏]“邮，过也”。○释曰：邮谓邮亭。过，经过也。郭云：“道路所经过。”《郊特牲》云：“邮表啜。”<br/>　　逊，遯也。（谓逃去。）<br/>　　[疏]“逊，遯也”。○释曰：谓逃去也。《春秋》庄元年：“夫人姜氏孙于齐。”《公羊传》曰：“孙者何？孙犹孙也。内讳奔，谓之孙。”《榖梁传》曰：“孙之为言犹孙，讳奔也。”<br/>　　毙，踣也。（前覆。）偾，僵也。（却偃。○毙音弊。踣，蒲北切。偾音粪。僵音姜。）<br/>　　[疏]“毙，踣也。偾，僵也”。○释曰：前却、颠倒之名也。毙又谓之踣，皆前覆也。《檀弓》云：“射之毙。”郑注云：“毙，仆也。”然则又为仆。偾谓之僵，皆仰偃也。《左传》曰：“郑伯之车偾於济。”<br/>　　畛，殄也。（谓殄绝。）<br/>　　[疏]“畛，殄也”。○释曰：谓畛绝也。《周颂&#8226;载芟》云：“徂隰徂畛。”毛传曰：“畛，场也。”《地官&#8226;遂人》云：“十夫有沟，沟上有畛。”则畛谓地畔之径路也。至此而易之，故以畛为场。易则地绝，故得为畛。<br/>　　曷，盍也。（盍，何不。）<br/>　　[疏]“曷，盍也”。○释曰：郭云：“盍，何不也。”《论语》曰：“盍各言尔志。”<br/>　　虹，溃也。（谓溃败。○溃音会。）<br/>　　[疏]“虹，溃也”。○释曰：溃败，乱也。《大雅&#8226;抑》篇云：“实虹小子。”《召旻》云：“蟊贼内讧。”<br/>　　隌，闇也。（隌然，冥貌。○隌音唵。闇音隌。）<br/>　　[疏]“隌，闇也”。○释曰：谓冥昧也。郭云：“隌然，冥貌。”<br/>　　&lt;黍刃&gt;，胶也。（胶，黏&lt;黍刃&gt;。○&lt;黍刃&gt;，女乙切。）<br/>　　[疏]“&lt;黍刃&gt;，胶也”。○释曰：胶，黏&lt;黍刃&gt;也。《方言》云：“&lt;黍刃&gt;、&lt;黍女&gt;，黏也。齐鲁青徐、自关而东，或曰&lt;黍刃&gt;，或曰&lt;黍女&gt;。”<br/>　　孔，甚也。厥，其也。戛，礼也。（谓常礼。）<br/>　　[疏]“孔甚”至“礼也”。○释曰：孔，甚。厥，其。通见《诗》、《书》。《释训》云：“戛，常也。”故郭云“谓常礼”。<br/>　　阇，台也。（城门台。○阇音都。）<br/>　　[疏]“阇，台也”。○释曰：谓城门台也。《郑风》云：“出其闉阇。”毛传云：“闉，曲城也。阇，城台也。”<br/>　　囚，拘也。（谓拘执。）<br/>　　[疏]“囚，拘也”。○释曰：谓拘执也。《月令》云：“挺重囚。”《左传》曰：“南冠而絷者，楚囚也。”絷则拘执也。<br/>　　攸，所也。展，適也。（得自申展，皆適意。）<br/>　　[疏]“攸，所也。展，適也”。○释曰：《易》曰：“利有攸往。”郭云：得自申展者，皆適意也。<br/>　　郁，气也。（郁然，气出。）<br/>　　[疏]“郁，气也”。○释曰：郁然气出也。谓郁蒸之气也。<br/>　　宅，居也。<br/>　　[疏]“宅，居也”。○释曰：谓居处也。《大雅&#8226;文王有声》云：“宅是镐京。”<br/>　　休，庆也。<br/>　　[疏]“休，庆也”。○释曰：谓嘉庆也。《商颂》曰：“何天之休。”<br/>　　祈，叫也。（祈，祭者叫呼而请事。）<br/>　　[疏]“祈，叫也”。○释曰：祈犹祷也，求也。《春官&#8226;大祝》：“掌六祝之辞以祈福祥，求永贞。”郭云：“祈，祭者叫呼而请事。”<br/>　　濬、幽，深也。（濬亦深也。）哲，智也。<br/>　　[疏]“濬幽”至“智也”。○释曰：舍人曰：“濬，下之深也。哲，人智也。”郭云：“濬亦深也。”《虞书&#8226;舜典》云：“濬哲文明。”孔安国云：“舜有深智。”言其智之深，所知不浅近也。<br/>　　弄，玩也。<br/>　　[疏]“弄，玩也”。○释曰：谓玩好也。《小雅&#8226;斯干》云：“载弄之璋。”郑笺云：“玩以璋者，欲其比德焉。”<br/>　　尹，正也。（谓官正也。）皇、匡，正也。（诗曰：“四国是皇。”）<br/>　　[疏]“尹正”至“匡正也”。○释曰：正，长也。郭云：“谓官正也。”言为一官之长也。《周书&#8226;君陈》曰：“尹兹东郊。”皇，君成之正。匡，救谏之正。《孝经》云：“匡救其恶。”○注“《诗》曰：四国是皇”者，《豳风&#8226;破斧》文也。<br/>　　服，整也。（服御之令齐整。）<br/>　　[疏]“服，整也”。○释曰：谓整治也。郭云：“服御之令齐整。”《周南&#8226;葛覃》云：“服之无斁。”<br/>　　聘，问也。（见《榖梁传》。）<br/>　　[疏]“聘，问也”。○释曰：问谓存省之，对而言之，则“聘，问”异。《周礼&#8226;大行人》云：“时聘以结诸侯之好，间问以谕诸侯之德。”又曰：“凡诸侯之邦交，岁相问也，殷相聘也。”《聘礼》云：“小聘曰问。”是异也。散而言之皆谓相存省，故此云“聘，问也”。注“见《榖梁传》”者，按隐九年”春，天王使南季来聘”，《榖梁传》曰：“南，氏姓也。季，字也。聘，问也。”是其事。<br/>　　愧，慙也。<br/>　　[疏]“愧，惭也”。○释曰：谓惭耻也。《小尔雅》云：“不直失节谓之惭。惭，愧也。面惭曰戁，心惭曰恧，体惭曰逡。”《方言》云：“悔、&lt;忄匿&gt;（音匿）、&lt;赤皮&gt;，惭也。晋曰悔，或曰&lt;忄匿&gt;，秦晋之间凡愧而见上谓之&lt;赤皮&gt;，梁宋曰&lt;忄匿&gt;。”又云：“&lt;忄典&gt;（音腆）恧（女六切），惭也。荆杨青徐之间曰&lt;忄典&gt;，若梁益秦晋之间言心内惭矣。山之东西自愧曰恧，赵魏之间谓之&lt;耳必&gt;（音密，亦音秘。）<br/>　　殛，诛也。（《书》曰：“鲧则殛死。”○殛，纪力切。）<br/>　　[疏]“殛，诛也”。○释曰：谓诛责。○注“《书》曰：鲧则殛死”者，《周书&#8226;洪范》文。<br/>　　克，能也。翌，明也。（《书》曰：“翌日乃瘳。”）<br/>　　[疏]“克，能也。翌，明也”。○释曰：克，能。通见《书》传。○注“《书》曰：翌日乃瘳”者，《周书&#8226;金縢》文。<br/>　　讻，讼也。（言讻譊。）<br/>　　[疏]“讻，讼也”。○释曰：多争讼。郭云：“言讻譊。”譊即讙譊。《小雅&#8226;节南山》云：“降此鞫讻。”<br/>　　晦，冥也。奔，走也。逡，退也。（《外传》曰：“已复於事而逡。”○冥，亡定切。）<br/>　　[疏]“晦冥”至“退也”。○释曰：冥谓闇冥，见《公羊传》。奔，大走也。《左传》曰：“车驰卒奔。”逡，却退也。○注“《外传》曰：已复於事而逡”者，《齐语》管仲对桓公辞也。韦昭曰：“已，毕也。逡，伏退也。”此《国语》也，而谓之《外传》者，韦昭曰：“左丘明采录前世穆王以来，下讫鲁悼智伯之诛，邦国成败，嘉言善语，阴阳律吕，天时人事逆顺之数，以为《国语》。其文不主於经，故号曰《外传》也。”<br/>　　疐，仆也。（顿踬倒仆。○仆音赴。）<br/>　　[疏]“疐，仆也”。○释曰：即前文跲与踣也。郭云：“顿踬倒仆。”<br/>　　亚，次也。谂，念也。（相思念。○谂音沈。）<br/>　　[疏]“亚，次也。谂，念也”。○释曰：亚，下次也。通见《书》。谂者，相思念也。《小雅&#8226;四牡》云：“将母来谂。”<br/>　　届，极也。（有所限极。）<br/>　　[疏]“届，极也”。○释曰：有所限极也。《大雅&#8226;瞻卬》云：“靡有夷届。”<br/>　　弇，同也。（《诗》曰：“奄有龟蒙。”）弇，盖也。（谓覆盖。）<br/>　　[疏]“弇，同也。弇，盖也”。○释曰：广异言也。○注“《诗》曰：奄有龟蒙”，《鲁颂&#8226;閟宫》文。言弇覆同为已有。弇又为盖，谓覆盖也。《易》曰：“恶积而不可弇。”奄、揜音义同。<br/>　　恫，痛也。（《诗》曰：“神罔时恫。”）<br/>　　[疏]“恫，痛也”。○释曰：谓痛伤。○注“《诗》曰：神罔时恫”，《大雅&#8226;思齐》文。王肃云：“文王之德，能上顺祖宗，安宁百神，无失其道，无所怨痛。”<br/>　　握，具也。（谓备具。）<br/>　　[疏]“握，具也”。○释曰：主持办具也。郭云：“谓备具。”李本作“幄”，释云：“居处位之具也。”《秦风&#8226;权舆》云：“夏屋渠渠。”郑笺云：“屋，具也。”义其同乎？<br/>　　振，讯也。（振者奋迅。）<br/>　　[疏]“振，讯也”。○释曰：谓振讯去尘也。郭云：“振者奋迅。”《曲礼》曰：“振书端书。”<br/>　　阋，恨也。（相怨狼。○阋，呼历切。）<br/>　　[疏]“阋，炅也”。○释曰：郭云：“相怨恨。”孙炎本作狼，解云：“相狠戾。”《小雅&#8226;常棣》云：“兄弟阋于墙。”毛传云：“阋，狠也。”狠者，忿呼之名。《曲礼》曰：“狠无求胜。”以字形异滥，故释者致殊於义，两解得之。<br/>　　越，扬也。（谓发扬。）对，遂也。（诗曰：“对扬王休。”）<br/>　　[疏]“越，扬也”。对，遂也。○释曰：扬谓称美。郭云：“谓发扬。”遂者因事之辞。○注“《诗》曰：对扬王休”者，《大雅&#8226;江汉》文。<br/>　　燬，火也。（《诗》曰：“王室如燬。”燬，齐人语。○燬音毁。）<br/>　　[疏]“燬，火也”。○释曰：李巡曰：“燬一名火。”孙炎曰：“方言有轻重，故谓火为燬。”郭云：“燬，齐人语。”《方言》云：“&lt;火果&gt;（呼隗切），火也，楚转语也，犹齐言&lt;火尾&gt;（音毁），火也。○注“《诗》曰：王室如燬”者，《周南&#8226;汝坟》文。<br/>　　懈，怠也。<br/>　　[疏]“懈，怠也”。○释曰：谓怠慢也。《大雅&#8226;烝民》云：“夙夜匪懈。”<br/>　　宣，缓也。（谓宽缓。）遇，偶也。（偶尔相值遇。）<br/>　　[疏]“宣，缓也。遇，偶也”。○释曰：郭云：“偶尔相值遇。”《春秋》隐八年“春，宋公卫侯遇于垂”，《榖梁》曰：“不期而会曰遇。”<br/>　　曩，曏也。（《国语》曰：“曩而言戏也。”）<br/>　　[疏]“曩，曏也”。○释曰：在今而道既往，或曰曩，或曰曏。《书大传》云：“曏之取於囿中，勇力之取也。”○注“《国语》曰：曩而言戏也”者，案《晋语》骊姬与优施谋饮里克酒，“乃歌曰：‘暇豫之吾吾，不如鸟乌。人皆集于苑，已独集於枯。’里克笑曰：‘何谓苑？何谓枯？’优施曰：‘其母为夫人，其子为君，可不谓苑乎？其母既死，其子又有谤，可不谓枯乎？枯且有伤。’优施出，里克辟奠，不餐而寝。夜半，召优施，曰：‘曩而言戏乎？如有所闻之乎？’”是也。<br/>　　偟，暇也。（《诗》曰：“不遑启处。”○偟音皇。）<br/>　　[疏]“偟，暇也”。○释曰：谓闲暇。○注“《诗》曰：不遑启处”者，《小雅&#8226;驷牡》文。<br/>　　宵，夜也。<br/>　　[疏]“宵，夜也”。○释曰：舍人曰：“宵，阳气消也。”《诗》云：“肃肃宵征。”《书》曰：“宵中星虚。”<br/>　　懊，忨也。（谓爱忨。）愒，贪也。（谓贪羡。○懊，乌报切。忨，五馆切。愒，苦盖切。）<br/>　　[疏]“懊，忨也。愒，贪也”。○释曰：皆谓爱忨、贪羡也。昭元年《左传》云：“主民玩岁而愒日。”杜注云：“忨，愒，皆贪也。”<br/>　　支，柱也。（相支柱。○支音枝。柱音注。）<br/>　　[疏]“支，柱也”。○释曰：郭云：“相支柱也。”《说文》云：“支，柱砥。古用木，今以石。”《字书》云：“柱屋之欹。”<br/>　　裁，节也。竝，并也。（《诗》曰：“并坐鼓瑟。”）<br/>　　[疏]“裁，节也。竝，并也。○释曰：《易&#8226;泰卦》云：“后以财成天地之道。”裁、财音义同。并古今字。○注“《诗》曰：并坐鼓瑟”者，《秦风&#8226;车邻》篇文。<br/>　　卒，既也。（既，已。）<br/>　　[疏]“卒，既也”。○释曰：皆谓尽已也。<br/>　　慒，虑也。（谓谋虑也。○慒音囚。）<br/>　　[疏]“慒，虑也”。○释曰：郭云：“谓谋虑也。”《字书》作“悰”。<br/>　　将，资也。（谓资装。）<br/>　　[疏]“将，资也”。○释曰：行所资也。郭云：“谓资装。”<br/>　　黹，紩也。（今人呼缝紩衣为黹。○黹，致耻切。紩音秩。）<br/>　　[疏]“黹，紩也”。○释曰：谓缝剌也。郭云：“今人呼缝紩衣为黹。”郑注《司服》云：“黼黻希绣，希读为黹，谓剌绣也。”<br/>　　递，迭也。（更迭。）<br/>　　[疏]“递，迭也”。○释曰：李巡曰：“递者，更迭、间厕、相代之义。”《邶&#8226;柏舟》云：“胡迭而微。”<br/>　　矧，况也。（譬况。）<br/>　　[疏]“矧，况也”。○释曰：说文云：“矧，况辞。从矢。取辞之所之如矢也。”郭云：“譬况。”谢氏云：“志譬况。”是也。<br/>　　廪，廯也。（或说云即仓廪，所未详。○廯，息浅切。）<br/>　　[疏]“廪，廯也”。○释曰：《广雅》云：“廯，仓也。”则廪、廯皆囷仓之别名。孙炎云：“廯，藏谷鲜絜也。”舍人云：“廪，少鲜也。”郭云：“或说云即仓廪，所未详。”<br/>　　逭，逃也。（亦见《礼记》。○逭音换。）<br/>　　[疏]“逭，逃也”。○释曰：谓遁逃。《商书&#8226;大甲》云：“自作孽，不可逭。”注“亦见《礼记》”者，案《缁衣》云：“子曰：‘小人溺於水，君子溺於口，大人溺於民，皆在其所亵也。’”下云：“《太甲》曰：‘天作孽，可违也。自作孽，不可以逭。’”<br/>　　讯，言也。（相问讯。）<br/>　　[疏]“讯，言也”。○释曰：讯问以言也。郭云：“相问讯。”《诗》云：“执讯获丑。”<br/>　　间，伣也。（《左传》谓之谍，今之细作也。○间，谏。伣，胡典切。）<br/>　　[疏]“间，伣也”。○释曰：反间一名伣，今之细作也。○注“《左传》谓之谍”者，案桓十二年云：“使伯嘉谍之。”杜注云：“谍，伺也。”兵书谓之反间也。案《说文》云：“谍，军中反间也。”谓诈为敌国之人，入其军中，伺候间隙以反报其主。又郑注《周礼&#8226;掌戮》云：“谍谓奸寇反间者。”<br/>　　沄，沆也。（水流漭沆。○沄音云。沆，胡党切。）<br/>　　[疏]“沄，沆也”。○释曰：《说文》云：“沄，转流也。”一曰沆。郭云：“水流漭沆。”漭沆，水大貌。<br/>　　干，扞也。（相扞卫。）<br/>　　[疏]“干，扞也”。○释曰：郭云：“相扞卫。”孙炎曰：“干盾自蔽扞。”《周南&#8226;兔置》云：“公侯干城。”言公侯以武夫自固为扞蔽如盾，为防守如城然。<br/>　　趾，足也。（足，脚。）&lt;足非&gt;，刖也。（断足。○&lt;足非&gt;，扶味切。）<br/>　　[疏]“趾，足也。&lt;足非&gt;，刖也”。○释曰：《易》云：“贲其趾。”趾则足也，亦谓之脚。&lt;足非&gt;一名刖，断足刑也。《吕刑》云：“剕罚五百。”孔安国云：“刖足曰剕。”郑注《司刑》云：“刖，断足也。”周改膑作刖。&lt;足非&gt;、剕音义同。<br/>　　襄，驾也。（《书》曰：“怀山襄陵。”）<br/>　　[疏]“襄，驾也”。○释曰：谓乘驾也。《郑风&#8226;大叔于田》云：“两服上襄。”○注“《书》曰：怀山襄陵”，《尧典》文。<br/>　　忝，辱也。燠，暖也。（今江东通言燠。○燠，於六切。）<br/>　　[疏]“忝，辱也。焕，暖也”。○释曰：忝谓耻辱也。《诗》曰：“无忝尔所生。”暖，温也。《洪范》云：“哲时燠若。”郭云：“今江东通言燠。”<br/>　　塊，堛也。（土塊也。《外传》曰：“枕凷以堛。”○堛，孚逼切。）<br/>　　[疏]“塊，堛也”。○释曰：塊者，结土也。《说文》云：“塊，俗凷字也。”凷一名堛。郭云：“土凷也。”○注“《外传》曰：枕凷以堛”。案《吴语》：吴王夫差既许越成，乃大戒师徒，将以伐齐。申胥进谏曰：“昔楚灵王不君，其臣箴谏不入。乃筑台於章华之上，阙为石郭，陂汉，以象帝舜。罢弊楚国，以间陈、蔡。不修方城之内，逾诸夏而图东国，三岁於沮、汾以服吴、越。其民不忍饥劳之殃，三军叛王於乾谿。王亲独行，屏营仿偟於山林之中，三日乃见其涓人畴。王呼之曰：“余不食三日矣。”畴趋而进，王枕其股以寝於地。王寐，畴枕王以墣而去之。王觉而无见，乃匍匐将入於棘围，棘围不纳也，乃入芊尹申亥氏焉。”是其事也。《说文》云：“墣，匹角切。亦块也。今注云“枕凷”者，字之误也。凷当作王。又《外传》作墣。郭云“以堛”者，盖亦理同。或所见本异也。<br/>　　将，齐也。（谓分齐也。《诗》曰：“或肆或将。”○齐，才细切。）<br/>　　[疏]“将，齐也”。○释曰：郭云：“谓分齐也。”“《诗》曰：或肆或将”者，《小雅&#8226;楚茨》文。毛传云：“肆，陈。将，齐也。或陈于牙，或齐其肉。”王肃云：“分齐其肉所当用也。”<br/>　　餬，饘也。（糜也。）<br/>　　[疏]“餬，饘也”。○释曰：郭云：“糜也。”下云：“鬻，糜。”郭云：“淖糜。”然则餬、饘、鬻、糜相类之物，稠者曰糜，淖者曰鬻，餬、饘是其别名。昭七年《左传》云：“饘於是，鬻於是，以餬余口。”<br/>　　启，跪也。（小跪。）<br/>　　[疏]“启，跪也”。○释曰：谓跪拜也。《小雅&#8226;四牡》云：“不遑启处。”郭云：“小跽。”《说文》曰：“跽，长跪也。”《庄子》云：“擎跽曲拳，臣之礼也。”<br/>　　矏，密也。（谓緻密。○矏，武延切。）<br/>　　[疏]“矏，密也”。○释曰：郭云：“谓緻密。”<br/>　　开，辟也。（《书》曰：“辟四门。”）<br/>　　[疏]“开，辟也”。○释曰：“《书》曰：“辟四门”，《虞书&#8226;舜典》文。<br/>　　袍，襺也。（《左传》曰：“重襺衣裘。”○襺，吉典切。）<br/>　　[疏]“袍，襺也”。○释曰：玉藻云：“纊为茧，缊为袍。”郑玄云：“衣有著之异名也。”纊谓今之新绵，缊谓今之纊及旧絮也。然则襺是袍之别名，谓新丝著袍者也。○注“《左传》曰：重襺衣裘”者，襄二十一年传云：楚子使薳子冯为令尹，“遂以疾辞。方暑，阙地，下冰而床焉，重茧衣裘，鲜食而寝。”是也。<br/>　　障，畛也。（谓壅障。）<br/>　　[疏]“障，畛也”。○释曰：郭云：“谓壅障。”一名畛。《左传》曰：“封畛土略。”<br/>　　靦，姡也。（面姡然。○姡音滑。）<br/>　　[疏]“靦，姡也”。○释曰：郭云：“面姡然。”孙炎曰：“靦，人面姡然。”《说文》曰：“靦，面见人。”“姡，面靦也。”然则靦与姡皆面见人之貌。《诗》云：“有靦面目。”<br/>　　鬻，糜也。（淖糜。○鬻，之六切。）舒，缓也。（谓迟缓。）<br/>　　[疏]“鬻，糜也。舒，缓也”。○释曰：郭云：“谓迟缓。”《诗》云：“舒而脱脱兮。”<br/>　　翿，纛也。（今之羽葆幢。）纛，翳也。（舞者所以自蔽翳。○翿，徒刀切。纛，徒到切。）<br/>　　[疏]“翿，纛也。纛，翳也”。○释曰：李巡曰：“翿，舞者所持纛也。”孙炎曰：“纛，舞者所持羽也。”郭云：“今之羽葆幢。”郑司农注《乡师》云：“翿，羽葆幢也。”蔡邕《独断》云：“以旄牛尾为之，大如斗，在左騑马头上。所谓黄屋左纛。”纛又谓之翳。郭云：“舞者所以自蔽翳。”然则翿一名纛，纛所以为翳。故《王风》云：“左执翿。”毛传云：“翿，纛也。翳也。”<br/>　　隍，壑也。（城池空者为壑。）<br/>　　[疏]“隍，壑也”。○释曰：隍，城池无水者。郭云：“城池空者为壑。”《易&#8226;泰卦&#8226;上六》：“城复於隍。”<br/>　　芼，搴也。（谓拔取菜。）<br/>　　[疏]“芼，搴也”。○释曰：孙炎曰：“皆释菜也。”某氏曰：“搴犹拔也。”郭云：“谓拔取菜”，以搴是拔之义。《史记》曰：“斩将搴旗。”谓拔取敌人之旗也。《周南&#8226;关雎》云：“参差荇菜，左右芼之。”故云“谓拔取菜”。毛传云“芼，择”，亦谓拔菜而择之也。<br/>　　典，经也。威，则也。（威仪可法则。）<br/>　　[疏]“典，经也。威，则也”。○释曰：《周礼》：“大宰之职，掌建邦之六典。”郑注云：“典，常也，经也，法也。王谓之礼经，常所秉以治天下也。邦国官府谓之礼法，常所以守为法式也。常者其上下通名。”郭云：“威仪可法则。”诗曰：“敬慎威仪，维民之则。”<br/>　　苛，妎也。（烦苛者多嫉妎。○妎，胡计切。）<br/>　　[疏]“苛，妎也”。○释曰：说文云：“妎，妒也。”郭云“烦苛者多嫉妎”，言烦苛之人多嫉妒。<br/>　　芾，小也。（芾者，小貌。○芾音贝。）<br/>　　[疏]“芾，小也”。○释曰：芾是木干及叶之小者也。《召南》云：“蔽芾甘棠。”此比於大木为小也。《我行其野》云：“蔽芾其樗。”郑笺云：“樗之蔽芾始生。”谓樗叶之始生形亦小也。郭云：“芾者，小貌。”<br/>　　迷，惑也。狃，复也。（狃忕复为。○狃，女九切。复，扶又切。）<br/>　　[疏]“迷，惑也。狃，复也”。○释曰：《小雅&#8226;节南山》云：“俾民不迷。”谓不惑也。狃，复习也。郭云：“狃忕复为。”孙炎云：“狃忕，前事复为也。”《说文》云：“狃，狎也。”“忕，习也。”《郑风》云：“将叔无狃。”毛传云：“狃，习也。”桓十三年《左传》云：“莫敖狃於蒲骚之役。”杜注云：“狃，忕也。”然则狃、忕皆贯习之义，复亦贯习之意也。<br/>　　逼，迫也。般，还也。（《左传》曰：“般马之声。”○般音班。还音旋。）<br/>　　[疏]“逼，迫也。般，还也”。○释曰：逼，相急迫也。般，还，反也。○注“《左传》曰：般马之声”者，襄十八年晋大夫邢伯告中行伯之辞也。<br/>　　班，赋也。（谓布与。）<br/>　　[疏]“班，赋也”。○释曰：郭云：“谓布与。”桓六年《左传》云：“诸侯之大夫戍齐，齐人馈之饩，使鲁为其班。”《聘礼记》云：“朌肉及廋车。”班、朌音义同。《左传》曰：“属役赋丈。”<br/>　　济，渡也。济，成也。济，益也。（所以广异训，各随事为义。）<br/>　　[疏]“济渡”至“益也”。○释曰：郭云：“所以广异训，各随事为义。”《方言》云：“过渡谓之涉济。”彼注云：“犹今云济渡。”《左传》曰：“济河焚舟。”济又为成。《左传》曰：“以欲从人，则可；以人从欲，鲜济。”济又为增益。《左传》曰：“盍请济师於王。”<br/>　　缗，纶也。（《诗》曰：“维丝伊缗。”缗，绳也，江东谓之纶。○缗音民。）<br/>　　[疏]“缗，纶也”。○释曰：孙炎云：“皆绳名也。”郭云：“缗，绳也。江东谓之纶。”○注“《诗》曰：维丝伊缗”者，《召南&#8226;何彼秾矣》文。<br/>　　辟，历也。（未详。）漦，盝也。（漉漉出涎沬。○辟，婢亦切。漦，仕其切。）<br/>　　[疏]“辟，历也。漦，盝也”。○释曰：李巡云：“吐沫，漦也。”郭云：“漉漉出涎沫。”《郑语》云：《训语》有之日：“夏之衰也，褒人之神化为二龙，以同于庭，而言曰：‘余，褒之二君。’夏后卜杀之，与去之，与止之，莫吉。卜请其漦而藏之，吉。”韦昭云：“漦，龙所吐沫，龙之精气也。”<br/>　　宽，绰也。（谓宽裕也。）<br/>　　[疏]“宽，绰也”。○释曰：孙炎云：“牲之裕者。”郭云：“谓宽裕也。”《皋&#8226;陶谟》云：“宽而栗。”<br/>　　衮，黻也。（衮衣有黻文。）<br/>　　[疏]“衮，黻也”。○释曰：郭云：“衮衣有黻文。”《小雅&#8226;采菽》云：“玄衮及黼。”衮，必兼有黼黻，《诗》但言“及黼”，嫌於无黻，故此释之。毛传云：“玄衮，卷龙也。白与黑谓之黼。”郑笺云：“玄衮，玄衣而画以卷龙也。黼，黼黻，谓絺衣也，诸公之服，自衮冕而下。”<br/>　　华，皇也。（《释草》曰：“葟，华荣。○华，胡瓜切。）<br/>　　[疏]“华，皇也”。○释曰：草木之华，一名皇。樊光引《诗》云：“皇皇者华。”孙炎云：“皇皇犹煌煌。”郭云“《释草》曰：皇，华荣”，引之以证皇亦华荣之名。<br/>　　昆，後也。（谓先後。方俗语。）<br/>　　[疏]“昆，後也”。○释曰：郭云：“谓先後。方俗语。”《大禹谟》云：“官占惟先蔽志，昆命元龟。”<br/>　　弥，终也。（终竟也。）<br/>　　[疏]“弥，终也”。○释曰：郭云：“终竟也。”《大雅&#8226;生民》云：“诞弥厥月。”言大矣后稷之在其母终人道十月而生也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-505-5895.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-505-5897.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-505.html" action-type="chapterComment" class="comment"><i></i>尔雅注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

