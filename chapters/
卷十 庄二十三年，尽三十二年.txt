<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十 庄二十三年，尽三十二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十 庄二十三年，尽三十二年全文,孔颖达作品" />
<meta name="description" content="春秋左传正义原文阅读,卷十 庄二十三年，尽三十二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10158.html";
var nextpage="novel-read-1018-10160.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十 庄二十三年，尽三十二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10158.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十 庄二十三年，尽三十二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:50:12<span class="divide">|</span></p>
<div class="page-body">
<div class="page-content">
<p>【经】二十有三年，春，公至自齐。（无传。）<br/><br/>　　祭叔来聘。无传。《穀梁》以祭叔为祭公来聘鲁。天子内臣不得外交，故不言使，不与其得使聘。○祭，侧界反。为，于伪反。<br/><br/>　　[疏]二十三年注“穀梁”至“使聘”。<br/><br/>　　○正义曰：诸言聘者，皆言某侯使某来聘，此不言使，左氏无传，故取《穀梁》为说。《穀梁传》云：“其不言使，何也？天子之内臣也，不正其外交，故不与使也。”然则言内臣不得外交，必是畿内之国，畿内之国，非为祭耳。传不言为祭公来聘，杜言为祭公来聘者，但祭叔连祭为文，必是祭人。虞叔子虞公之弟，此祭叔或是祭公之弟，故以为为祭公来聘。天子内臣不得外交诸侯，故不言使，不与其得使聘也。鲁受其聘，行其礼，故书“聘”耳。二十五年陈女叔来聘，嘉之，故不名，此无可嘉，亦称叔者，杜意叔为名为字，无以可知，故不明言。<br/><br/>　<br/><br/>　　夏，公如齐观社。齐因祭社蒐军实，故公往观之。<br/><br/>　　[疏]注“齐因”至“观之”。<br/><br/>　　○正义曰：《鲁语》说此事云“夫齐弃大公之法而观民於社”，孔晁云“聚民於社，观戎器也”。襄二十四年传称楚子使薳启疆如齐，齐社蒐军实，使客观之。知此亦然，故公往观之。《释例》曰：“凡公出朝聘、奔丧、会葬，皆但书‘如’，不言其事，此《春秋》之常。”然则丧葬常事，故不书；观社，非常，故特书。<br/><br/>　<br/><br/>　　公至自齐。无传。<br/><br/>　　荆人来聘。无传。不书荆子使某来聘，君臣同辞者，盖楚之始通，未成其礼。<br/><br/>　　[疏]注“不书”至“其礼”。<br/><br/>　　○正义曰：《释例》曰：“楚之君臣最多混错，此乃楚之初兴，未闲周之典礼，告命之辞，自生同异。楚武王熊达始居江汉之间，然犹未能自同列国，故称“荆败蔡师”、“荆人来聘”，从其所居之称而总其君臣。”是言楚之始通，未成其礼之意。言君臣同辞者，此云“荆人来聘”，是臣来也。僖二十一年“楚人使宜巾来献捷”，言“使”，则是君也。而经亦书“楚人”，是君臣同辞。<br/><br/>　<br/><br/>　　公及齐侯遇于穀。无传。○穀音谷。<br/><br/>　　萧叔朝公。无传。萧，附庸国。叔，名。就穀朝公，故不言来。凡在外朝，则礼不得具，嘉礼不野合。<br/><br/>　　[疏]注“萧附”至“野合”。<br/><br/>　　○正义曰：无爵而称朝，知是附庸国也。邾仪父贵之，乃书字，此无所贵，知叔为名也。《公羊传》曰：“其言朝公何？公在外也。”文连“遇于穀”，是就穀朝公，穀是齐地，故不言“来”也。定十四年“大蒐于比蒲，邾子来会公”，比蒲，鲁地，故言“来”也。《穀梁传》曰：“朝於庙，正也；於外，非正也。”是言在外行朝，则礼不得具。定十年传称嘉乐不野合，知嘉礼亦不野合。嘉礼谓善礼，非五礼之嘉也，朝於五礼属宾。<br/><br/>　<br/><br/>　　秋，丹桓宫楹。桓公庙也。楹，柱也。○楹音盈。<br/><br/>　　冬，十有一月，曹伯射姑卒。无传。未同盟而赴以名。○射，示亦反，又音亦。<br/><br/>　　十有二月，甲寅，公会齐侯盟于扈。无传。扈，郑地，在荥阳卷县西北。○扈音户。卷音权；《字林》，丘权反；韦昭，丘云反；《说文》，丘粉反。<br/><br/>　　【传】二十三年，夏，公如齐观社，非礼也。曹刿谏曰：“不可！夫礼，所以整民也。故会以训上下之则，制财用之节；贡赋多少。朝以正班爵之义，帅长幼之序；征伐以讨其不然。（不然，不用命。○长，丁丈反。）<br/><br/>　　[疏]“夫礼”至“不然”。<br/><br/>　　○正义曰：夫礼者，所以整理天下之民，民谓甿，庶贵贱者皆是也。诸侯会聚，所谋皆是尊王室，脩臣礼，故会以训上下之则。以诸侯事天子，训在下事其君也。於会必号令诸国，出贡赋多少，即是制财用之节度也。礼使小国朝大国，是朝以正班爵之等义也。爵同则小国在下，是帅长幼之次序也。诸侯之序以爵不以年，此言长幼，谓国大小也。沈氏云：“爵同者，据年之长幼，故云‘帅长幼之序’。”不朝不会，则征讨之，故言“征伐以讨其不然”。<br/><br/>　<br/><br/>　　诸侯有王，从王事。王有巡守，省四方。以大习之。大习，会朝之礼。非是，君不举矣。君举必书。书於策。书而不法，后嗣何观？”<br/><br/>　　晋桓、庄之族偪，桓叔、庄伯之子孙强盛，偪迫公室。○偪，彼力反。献公患之。士蒍曰：“去富子，则群公子可谋也已。”士蒍，晋大夫。富子，二族之富强者。○蒍，于萎反。去，起吕反，下同。公曰：“尔试其事。”士蒍与群公子谋，谮富子而去之。以罪状诬之，同族恶其富强，故士蒍得因而间之。用其所亲为谮则似信，离其骨肉则党弱，群公子终所以见灭。○恶，乌路反。间，间厕之间。<br/><br/>　　秋，丹桓宫之楹。<br/><br/>　　【经】二十有四年，春，王三月，刻桓宫桷。（刻，镂也。桷，椽也。将逆夫人，故为盛饰。○刻音克。桷音角。《字林》云，齐鲁谓榱为桷。椽，直专反。）<br/><br/>　　[疏]二十四年注“刻镂”至“盛饰”。<br/><br/>　　○正义曰：《释器》云：“金谓之镂，木谓之刻。”刻木镂金，其事相类，故以刻为镂也。桷谓之榱，榱即椽也。《穀梁传》曰：“刻桷，非正也。夫人，所以崇宗庙也。取非礼与非正而加之於宗庙，以饰夫人，非正也。刻桓宫桷，丹桓宫楹，斥言桓宫，以恶庄也。”是言丹楹刻桷皆为将逆夫人，故为盛饰。<br/><br/>　<br/><br/>　　葬曹庄公。无传。<br/><br/>　　夏，公如齐逆女。无传。亲逆，礼也。<br/><br/>　　[疏]注“亲逆礼也”。<br/><br/>　　○正义曰：《公羊传》曰：“何以书？亲迎，礼也。”亲逆是正礼，有故得使卿逆，亦无讥也。<br/><br/>　<br/><br/>　　秋，公至自齐。无传。八月，丁丑，夫人姜氏入。哀姜也。《公羊传》以为姜氏要公，不与公俱入，盖以孟任故，丁丑入而明日乃朝庙。○要，於遥反。任音壬，后孟任皆同。<br/><br/>　　[疏]注“哀姜”至“朝庙”。<br/><br/>　　○正义曰：《公羊传》曰：“其言入何？难也。其难奈何？夫人不可使入，与公有所约，然后入。”唯言有所要，不知要何事，故云盖以孟任故也。明日戊寅，大夫宗妇觌，用币，夫人若未朝庙，不得受臣觌礼。知明日乃朝庙，既朝，乃见大夫宗妇。杜言朝庙者，为“觌用币”发也。书“入”不书“至”者，《释例》曰：“庄公顾割臂之盟，崇宠孟任，故即位二十三年乃娶元妃。”虽丹楹刻桷，身自纳币，而有孟任之嫌，故与姜氏俱反而异入。经所以不以至礼书也。<br/><br/>　<br/><br/>　　戊寅，大夫宗妇觌，用币。宗妇，同姓大夫之妇。礼，小君至，大人执贽以见，明臣子之道。庄公欲奢夸夫人，故使大夫、宗妇同贽俱见。○觌，徒历反，见也。以见，贤遍反，下同。夸，苦瓜反。<br/><br/>　　[疏]注“宗妇”至“俱见”。<br/><br/>　　○正义曰：襄二年葬齐姜，传称齐侯使诸姜宗妇来送葬，诸姜是同姓之女，知宗妇是同姓大夫之妇也。礼，小君至，大夫执贽以见，明臣子之道。礼亦无此文。《士相见礼》称大夫始见於君，执贽。夫人尊与君同，臣始为臣，有见君之礼，明小君初至，亦当有礼以见也。且传唯讥妇贽不宜用币，不言觌之为非，知其礼当然也。大夫当用羔雁，用币亦为非礼也。庄公欲奢夸夫人，故使男女同贽。恶其男女无别，且讥僣为失礼，故书之。<br/><br/>　<br/><br/>　　大水。无传。<br/><br/>　　冬，戎侵曹。无传。<br/><br/>　　曹羁出奔陈。无传。羁盖曹世子也。先君既葬而不称爵者，微弱不能自定，曹人以名赴。<br/><br/>　　[疏]注“羁盖”至“名赴”。<br/><br/>　　○正义曰：此事《左氏》、《穀梁》并无传。《公羊》以曹羁为曹大夫，三谏不从而出奔。杜以此经书“曹羁出奔陈，赤归于曹”，与“郑忽出奔卫，突归于郑”，其文相类，故附彼为之说，称盖，为疑辞，微弱不能自定，曹人以名赴，亦如郑忽之出奔。<br/><br/>　<br/><br/>　　赤归于曹。无传。赤，曹僖公也。盖为戎所纳，故曰归。<br/><br/>　　[疏]注“赤曹”至“曰归”。<br/><br/>　　○正义曰：《史记·曹世家》与《年表》皆云“僖公名夷”，三家经传有五而皆言赤，杜以郑突类之，知赤是曹君，故以赤为僖公。书有舛误，何必《史记》是而杜说非也。传例曰“诸侯纳之曰归”，以戎侵曹而赤归，故云盖为戎所纳也。贾逵以为羁是曹君，赤是戎之外孙，故戎侵曹，逐羁而立赤，亦以意言之，无所据也。<br/><br/>　<br/><br/>　　郭公。无传。盖经阙误也。自曹羁以下，《公羊》、《穀梁》之说既不了，又不可通之於左氏，故不采用。<br/><br/>　　[疏]注“盖经”至“采用”。<br/><br/>　　○正义曰：《公羊》、《穀梁》并以“赤归于曹郭公”连文为句，言郭公名赤，失国而归于曹，是为说不了，故不采用。<br/><br/>　<br/><br/>　　【传】二十四年，春，刻其桷，皆非礼也。（并非丹楹，故言皆。）<br/><br/>　　[疏]注“并非丹楹故言皆”。<br/><br/>　　○正义曰：《穀梁传》曰：“礼，楹，天子诸侯黝垩，大夫苍，士黈。丹楹，非礼也。”注云：“黝垩，黑色。黈，黄色。”又曰：“礼，天子之桷，斫之砻之，加密石焉。诸侯之桷，斫之砻之。大夫斫之。士斫本。刻桷，非正也”。“加密石”，注云：“以细石磨之。”《晋语》云：“天子之室，斫其椽而砻之，加密石焉。诸侯砻之，大夫斫之，士首之。”言虽小异，要知正礼楹不丹，桷不刻，故云“皆非礼也”。<br/><br/>　<br/><br/>　　御孙谏曰：“臣闻之：‘俭，德之共也；侈，恶之大也。’御孙，鲁大夫。○御，鱼吕反，本亦作御。侈，昌纸反，又户氏反。先君有共德，而君纳诸大恶，无乃不可乎？”以不丹楹刻桷为共。<br/><br/>　　秋，哀姜至，公使宗妇觌，用币，非礼也。传不言大夫，唯举非常。<br/><br/>　　[疏]注“传不”至“非常”。<br/><br/>　　○正义曰：《士相见礼》云：“天下大夫相见以雁，上大夫相见以羔，如士相见之礼，始见於君，执挚。”郑玄云：“士、大夫一也。”如彼《礼》文，大夫始见於君用羔雁，始见夫人亦当然。然则大夫用币亦非常，而以大夫为常者，《礼》“孤执皮帛”，则诸侯之臣有执帛者矣。大夫执帛，唯上僣耳，其帛犹是男子所执。妇人执币，则全非常事，御孙唯谏妇人不宜执币，丘明为谏发传，故唯举非常也。《左传》诸为谏者，或言“谏曰”，或不言谏，意在载辞，不为例也。<br/><br/>　<br/><br/>　　御孙曰：“男贽，大者玉帛，公、侯、伯、子、男执玉，诸侯、世子、附庸、孤卿执帛。○贽，真二反。<br/><br/>　　[疏]注“公侯”至“执帛”。<br/><br/>　　○正义曰：《周礼·大宗伯职》云：“公执桓圭，侯执信圭，伯执躬圭，子执穀璧，男执蒲璧。”是公、侯、伯、子、男皆执玉也。《典命职》曰：“凡诸侯之適子，誓於天子，摄其君，则下其君之礼一等；未誓，则以皮帛继子男。公之孤四命，以皮帛视小国之君。”是诸侯世子与孤卿执帛也。附庸虽则无文，而为一国之主，来则谓之为朝，未有爵命，不合执玉，明与世子同执帛也。且哀七年传称：“禹合诸侯於涂山，执玉帛者万国。”附庸是国，明执帛者，附庸也。郑玄《周礼》注云：“皮帛者，束帛而表以皮，为之饰。皮，虎豹皮。帛，如今璧色缯也”。《周礼》以玉作六瑞，以禽作六挚，则瑞贽有异，而此传玉帛同言贽者，郑玄《曲礼》注云：“挚之言至也，当谓执之见人，以表至诚也。”《典瑞》注云：“瑞，节信也。”礼，天子执冒以见诸侯，诸侯执圭璧以朝天子，天子以冒，冒之以为信，故以瑞为名。皮帛以下无此合信之事，故以贽为名。其实皆以表至诚，故传通以贽言之。凡贽，皆以爵，不以命数也。<br/><br/>　<br/><br/>　　小者禽鸟，卿执羔，大夫执雁，士执雉。<br/><br/>　　[疏]注“卿执”至“执雉”。<br/><br/>　　○正义曰：《周礼·大宗伯职》文也。郑玄云：“羔取其群而不失其类，雁取其候时而行，雉取其守介而死，不失其节，鹜取其不飞迁，鸡取其守时而动。”《曲礼》曰：“饰羔雁者以缋。”言天子之臣饰羔雁以布，又画之，诸侯之臣饰以布，不画之，自雉以下无饰。<br/><br/>　<br/><br/>　　以章物也。章所执之物，别贵贱。○别，彼列反。女贽，不过榛、栗、枣、脩，以告虔也。榛，小栗。脩，脯。虔，敬也。皆取其名以示敬。○榛，侧巾反。脩，锻脯加姜桂曰脩。虔音乾。<br/><br/>　　[疏]注“榛小”至“示敬”。<br/><br/>　　○正义曰：《曲礼》云：“妇人之贽，椇、榛、脯、脩、枣、栗。”郑玄云：“妇人无外事，见以羞物也。椇、榛，木名。椇，枳也，有实，今邳郯之东食之。榛，实似栗而小。”郑又注《周礼·腊人》云：“薄析曰脯，捶之而施姜桂曰锻脩。”然则脩脯大同，故以脩为脯也。“虔，敬”，《释诂》文。皆取其名以示敬者，先儒以为栗取其战栗也，枣取其早起也，脩取其自脩也，唯榛无说，盖以榛声近虔，取其虔於事也。<br/><br/>　<br/><br/>　　今男女同贽，是无别也。男女之别，国之大节也，而由夫人乱之，无乃不可乎？”<br/><br/>　　晋士蒍又与群公子谋，使杀游氏之二子。游氏二子，亦桓、庄之族。士蒍告晋侯曰：“可矣。不过二年，君必无患。”<br/><br/>　　【经】二十有五年，春，陈侯使女叔来聘。（女叔，陈卿。女，氏；叔，字。○女音汝，陈大夫氏。）<br/><br/>　　夏，五月，癸丑，卫侯朔卒。无传。惠公也。书名，十六年与内大夫盟于幽。<br/><br/>　　六月，辛未，朔，日有食之。鼓，用牲于社。鼓，伐鼓也。用牲以祭社。传例曰：非常也。<br/><br/>　　[疏]二十五年注“鼓伐”至“常也”。<br/><br/>　　○正义曰：《尚书·召诰》云“用牲于郊，牛二”，如此之类言用牲者，皆用之以祭，知此用牲以祭社也。鼓之所用，必是伐之，伐理可见，故不言伐鼓。牲不言用，则牲无所施，於文不足，故言“用牲”。传称：“正月之朔，慝末作，日有食之，於是乎用币于社，伐鼓于朝。”正月，谓周六月也。此经虽书六月，杜以《长历》校之，此是七月，七月用鼓，非常月也。鼓当于朝，而此鼓于社，非其处也。社应用币，而於社用牲，非所用也。一举而有三失，故讥之。<br/><br/>　<br/><br/>　　伯姬归于杞。无传。不书逆女，逆者微。<br/><br/>　　秋，大水。鼓，用牲于社，于门。门，国门也。传例曰：亦非常也。<br/><br/>　　[疏]注“门国门也”。<br/><br/>　　○正义曰：《祭法》云：“天子立七祀，诸侯立五祀，其门皆曰国门。”知此门亦国门，国门谓城门也。传称天灾有币无牲，非日月之眚不鼓，则鼓与牲二事皆失，故讥之。<br/><br/>　<br/><br/>　　冬，公子友如陈。无传。报女叔之聘。诸鲁出朝聘，皆书如。不果彼国必成其礼，故不称朝聘，《春秋》之常也。公子友，庄公之母弟，称公子者，史策之通言。母弟至亲，异於他臣，其相杀害，则称弟以示义。至於嘉好之事，兄弟笃睦，非例所与。或称弟，或称公子，仍旧史之文也。母弟例在宣十七年。○好，呼报反，传同。<br/><br/>　　[疏]注“报女”至“七年”。<br/><br/>　　○正义曰：鲁出朝聘，多有在道复者，假令得到彼国，尚不知受之以否，故皆书“如”，如者，往也，直言往彼而已，不果彼国必成其礼，故不称朝聘，为《春秋》之常也。僖二十八年，公朝于王所，朝讫乃书，故即称为朝。此公子友，庄公之母弟也。於庄世称公子。昭元年陈公子招，陈哀公母弟也，於哀世称公子。故解之“称公子者，史策之通言”也。《释例》曰：“庶弟不得称弟，而母弟得称公子。秦伯之弟针適晋女，叔齐曰：‘秦公子必归。’此公子亦国之常言，得两通之证也。”是言公子母弟得通言之意也。《释例》又曰：“兄而害弟，则称弟以章兄罪；弟又害兄，则云弟以罪弟身。统论其义，兄弟二人，交相杀害，各有曲直，存弟则示兄曲也。”是言其相杀害，则称弟以示义也。《释例》又曰：“若夫朝聘盟会，嘉好之事，此乃兄弟之笃睦，非义例之所与，故仍旧史之策，或称弟，或称公子。践土之盟，叔武不称弟，此其义也。”案经桓三年“齐侯使其弟年来聘”，十四年“郑伯使其弟语来盟”，成十年“卫侯之弟黑背帅师侵郑”，彼皆称弟，季友、陈招并称公子，俱无褒贬，所称不同，知是史文之异，不为义例。仲尼无所见义，故仍旧史耳。<br/><br/>　<br/><br/>　　【传】二十五年，春，陈女叔来聘，始结陈好也。嘉之，故不名。（季友相鲁，原仲相陈，二人有旧，故女来聘，季友冬亦报聘。嘉好接备。卿以字为嘉，则称名，其常也。○相鲁，息亮反，下同。）<br/><br/>　　夏，六月，辛未，朔，日有食之。鼓，用牲于社，非常也。非常鼓之月，《长历》推之，辛未实七月朔，置闰失所，故致月错。<br/><br/>　　[疏]注“非常”至“月错”。<br/><br/>　　○正义曰：此及文十五年、昭十七年皆书“六月朔，日有食之”。昭十七年传称“祝史请所用币，昭子许之。平子御之，曰：‘止也。唯正月朔，慝未作，日有食之，於是乎有伐鼓用币，礼也。其馀则否。’大史曰：‘在此月也。’”经书“六月”，而史言“在此月”，则知传言“正月之朔，慝未作”者，谓此周之六月，夏之四月也。文十五年传直说天子诸侯鼓币异礼，不言“非常”，知彼言六月，直六月也。此亦六月而云“非常”，下句始言唯正月之朔有用币伐鼓之礼，明此经虽书六月，实非六月，故云“非常鼓之月”。《长历》推此辛未为七月之朔，由置闰失所，故致月错，不应置闰而置闰，误使七月为六月也。《释例》曰：“庄二十五年经书‘六月辛未朔，日有食之’，实是七月朔，非六月，故传云‘非常也’。唯正月之朔，有用币伐鼓，明此食非用币伐鼓常月，因变而起，历误也。文十五年经文皆同，而更复发传曰非礼者，明前传欲以审正阳之月，后传发例，欲以明诸侯之礼，此乃圣贤之微旨，而先儒所未喻也。”刘炫云：“知非五月朔者，昭二十四年五月日有食之，传云日过分而未至，此若是五月，亦应云过分而未至也。今言‘慝未作’，则是已作之辞，故知非五月。”案二十四年八月丁丑，夫人姜氏入，从彼推之，则六月辛未朔，非有差错。杜云置闰失所者，以二十四年八月以前误置一闰，非是八月以来始错也。<br/><br/>　<br/><br/>　　唯正月之朔，慝未作，正月，夏之四月，周之六月，谓正阳之月。今书六月而传云“唯”者，明此月非正阳月也。慝，阴气。○正音政。正月，建巳之月。慝，他得反。夏，户雅反。<br/><br/>　　[疏]注“正月”至“阴气”。<br/><br/>　　○正义曰：昭十七年传大史论正月之事，云：“当夏四月，是谓孟夏。”知正月是夏之四月，周之六月也。《诗》云“正月繁霜”，郑玄云：“夏之四月建巳，纯阳用事。”是谓正月为正阳之月。慝，恶也；人情爱阳而恶阴，故谓阴为恶，故云“慝，阴气也”。“未作”谓阴气未起也。<br/><br/>　<br/><br/>　　日有食之，於是乎用币于社，伐鼓于朝。日食，历之常也。然食於正阳之月，则诸侯用币于社，请救於上。公伐鼓于朝，退而自责，以明阴不宜侵阳，臣不宜掩君，以示大义。<br/><br/>　　[疏]注“日食”至“大义”。<br/><br/>　　○正义曰：古之历书亡矣，汉兴以来，草创其术，《三统》以为五月二十三分月之二十而日月交会。近世为历者，皆以为一百七十三日有馀而日一食。是日食者，历之常也。古之圣王因事设戒，夫以昭昭大明，照临下土，忽尔歼亡，俾昼作夜，其为怪异，莫斯之甚，故立求神请救之礼，责躬罪已之法。正阳之月，阳气尢盛，於此尢盛之月，而为弱阴所侵，故尢忌之，社是上公之神，尊於诸侯，故用币于社，请救於上公，伐鼓于朝，退而自攻责也。日食者，月揜之也。日者，阳之精；月者，阴之精。日，君道也；月，臣道也。以明阴不宜侵阳，臣不宜揜君，以示大义也。昭二十九年传曰：“故有五行之官，是谓五官，实列受氏姓，封为上公，祀为贵神。社稷五祀，是尊是奉。”故杜以社为上公之神。<br/><br/>　<br/><br/>　　“秋，大水。鼓，用牲于社、于门”，亦非常也。失常礼。○凡天灾，有币，无牲。天灾，日月食、大水也。祈请而已，不用牲也。<br/><br/>　　[疏]注“天灾”至“牲也”。<br/><br/>　　○正义曰：传言“亦非常”，亦上日食也，但日食之鼓非常月，伐鼓于社非常礼，大水用牲亦非常礼，俱是非常，故亦前也。传既亦前，即发凡例，知天灾之言，兼日食、大水也。天之见异，所以谴告人君，欲令改过脩善，非为求人饮食。既遇天灾，随时即告，唯当告请而已，是故有币无牲。若乃亢旱历时，霖雨不止，然后祷祀群神，求弭灾沴者，设礼以祭，祭必有牲。《诗·云汉》之篇美宣王为旱祷，请自郊徂宫，无所不祭，云：“靡神不举，靡爱斯牲。”是其为旱祷，祭皆用牲也。《祭法》曰：“埋少牢於泰昭，祭时也；相近於坎坛，祭寒暑也；王宫，祭日也；夜明，祭月也；幽禜，祭星也；雩禜，祭水旱也。”郑玄云：“凡此以下皆祭用少牢，寒暑不时，则或禳之，或祈之。”是说祈祷之祭皆用牲。<br/><br/>　<br/><br/>　　非日月之眚，不鼓。眚，犹灾也。月侵日为眚，阴阳逆顺之事，贤圣所重，故特鼓之。○眚，所景反。<br/><br/>　　[疏]注“眚犹”至“鼓之”。<br/><br/>　　○正义曰：《易》称“是谓灾眚”，《书》称“眚灾肆赦”，是眚灾相类，故云“眚犹灾也”。月侵日为眚，阴犯阳为逆，逆顺之事，贤圣所重，故见其逆事，而特鼓之。此据日食为说耳。传称“日月之眚”，日月并言，则月食亦有鼓。《周礼·大仆职》云：“凡军旅，田役，赞王鼓，救日月，亦如之。”是日食、月食皆有鼓也。《穀梁传》曰：“天子救日，置五麾，陈五兵五鼓，诸侯置三麾，陈三鼓三兵，大夫击门，士击柝。”左氏虽无传，义或然也。<br/><br/>　<br/><br/>　　晋士蒍使群公子尽杀游氏之族，乃城聚而处之。聚，晋邑。○聚，才喻反。冬，晋侯围聚，尽杀群公子。卒如士蒍之计。<br/><br/>　　【经】二十有六年，春，公伐戎。（无传。）<br/><br/>　　夏，公至自伐戎。无传。<br/><br/>　　曹杀其大夫。无传。不称名，非其罪，例在文七年。<br/><br/>　　[疏]二十六年注“不称”至“七年”。<br/><br/>　　○正义曰：文七年传称”书曰‘宋人杀其大夫’，不称名，众也。且言非其罪也”。是仲尼新意，变例也。<br/><br/>　<br/><br/>　　秋，公会宋人、齐人伐徐。无传。宋序齐上，主兵。<br/><br/>　　冬，十有二月，癸亥，朔，日有食之。无传。<br/><br/>　　【传】二十六年，春，晋士蒍为大司空。（大司空，卿官。）<br/><br/>　　[疏]注“大司空，卿官”。<br/><br/>　　○正义曰：传於比年以来说士蒍为献公设计，晋国以安。今又言大司空，明任以卿位也。直言司空者，是大夫即司空亚旅，皆受一命之服是也。晋自文公以后，世为盟主，征伐诸国，卿以军将为名，司空非复卿官，故文二年“司空士縠”非卿也。虽则非卿，职掌不异，成十八年传曰“右行辛为司空，使脩士蒍之法”，是其典事同也。<br/><br/>　<br/><br/>　　夏，士蒍城绛，以深其宫。绛，晋所都也，今平阳绛邑县。<br/><br/>　　秋，虢人侵晋。冬，虢人又侵晋。为传明年晋将伐虢张本。此年经、传各自言其事者，或经是直文，或策书虽存而简牍散落，不究其本末，故传不复申解，但言传事而已。○牍，徒木反。究音救。复，扶又反。解，居蟹反。<br/><br/>　　[疏]注“为传”至“而已”。<br/><br/>　　○正义曰：此年传不解经，经、传各自言事。伐戎、日食体例已举，或可经是直文，不须传说。曹杀大夫，宋、齐伐徐，或须说其所以，此去丘明已远，或是简牍散落，不复能知故耳。上二十年亦传不解经，彼经皆是直文，故就此一说，言下以明上。<br/><br/>　<br/><br/>　　【经】二十有七年，春，公会杞伯姬于洮。（伯姬，庄公女。洮，鲁地。○洮，徒刀反。）<br/><br/>　　[疏]二十七年注“伯姬庄公女”。<br/><br/>　　○正义曰：上二十五年始归于杞，庄公无母，而此来宁，知是庄公女也。会女非常，故於此言女以辩之。<br/><br/>　<br/><br/>　　夏，六月，公会齐侯、宋公、陈侯、郑伯同盟于幽。<br/><br/>　　秋，公子友如陈，葬原仲。原仲，陈大夫。原，氏；仲，字也。礼，臣既卒不名，故称字。季友违礼会外大夫葬，具见其事，亦所以知讥。○见，贤遍反。<br/><br/>　　[疏]注“原仲”至“知讥”。<br/><br/>　　○正义曰：《玉藻记》云：“士於君所言大夫，没矣则称谥若字。”桓二年《穀梁传》曰：“子既死，父不忍称其名。臣既死，君不忍称其名。”是礼臣卒不名，陈人不称其名，故鲁史亦书其字。<br/><br/>　<br/><br/>　　冬，杞伯姬来。传例曰：归宁。<br/><br/>　　莒庆来逆叔姬。无传。庆，莒大夫。叔姬，庄公女。卿自为逆则称字。例在宣五年。○为，于伪反。<br/><br/>　　杞伯来朝。无传。杞称伯者，盖为时王所黜。<br/><br/>　　黜，敕律反。<br/><br/>　　[疏]注“杞称”至“所黜”。<br/><br/>　　○正义曰：桓二年杞侯来朝，十二年公会杞侯、莒子盟于曲池，自尔以来不见经、传，从此称伯，终於《春秋》，故云盖为时王所黜。於时周王当桓、庄、僖、惠，不知何王黜之。<br/><br/>　<br/><br/>　　公会齐侯于城濮。无传。城濮，卫地，将讨卫也。○濮音卜。<br/><br/>　　【传】二十七年，春，“公会杞伯姬于洮”，非事也。（非诸侯之事。）○天子非展义不巡守，（天子巡守，所以宣布德义。）诸侯非民事不举，卿非君命不越竟。（○竟音境。）<br/><br/>　　夏，“同盟于幽”，陈、郑服也。二十二年，陈乱而齐纳敬仲；二十五年，郑文公之四年，获成於楚。皆有二心於齐，今始服也。<br/><br/>　　[疏]注“二十”至“服也”。<br/><br/>　　○正义曰：比年以来，陈、郑无不服之状。此言其服，故注者原之。二十一年，郑厉公卒，二十五年，是郑文公之四年也。文十七年传称郑子家与赵宣子书，云：“文公四年二月壬戌，为齐侵蔡，亦获成於楚。”是二十五年既与楚平，故至此始服也。<br/><br/>　<br/><br/>　　“秋，公子友如陈，葬原仲”，非礼也。原仲，季友之旧也。<br/><br/>　　“冬，杞伯姬来”，归宁也。宁，问父母安否。凡诸侯之女，归宁曰来，出曰来归。归，不反之辞。夫人归宁曰如某，出曰归于某。<br/><br/>　　[疏]“凡诸”至“于某”。<br/><br/>　　○正义曰：《释例》曰：归宁者，女子既嫁，有时而归，问父母之宁否。父母没，则使卿归问兄弟也。出者，谓犯七出而见绝者也。归者，有所往之称。来者，有所反之言。故嫁谓之归，而宁谓之来。见绝而出，则以来归为辞，来而不反也。如某者，非终安之称，归于某者，亦不反之辞，是解其文异之意也。此杞伯姬来，宁也。宣十六年郯伯姬来归，出也。文九年夫人姜氏如齐，归宁也。鲁之夫人无被出者，文十八年夫人姜氏归于齐，虽子死自去，归而不反，亦出之类，故与出同文。<br/><br/>　<br/><br/>　　晋侯将伐虢，士蒍曰：“不可！虢公骄，若骤得胜於我，必弃其民。弃民不养之。○无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。上之使民，以义让哀乐为本，言不可力强。○畜，敕六反，下及注皆同。哀乐，音洛，强，其丈反。<br/><br/>　　[疏]“夫礼”至“用也”。<br/><br/>　　○正义曰：礼、乐、慈、爱，谓国君教民，民间有此四者，畜聚此事，然后可与人战，故云“战所畜也”。士蒍既言其目，更以其义覆之：礼尚谦让，“让事”谓礼也；乐以和亲，“乐和”谓乐也；慈谓爱之深也，“爱亲”谓慈也。爱极然后哀丧，“哀丧”谓爱也。民间有此四事，然后可用以战。<br/><br/>　<br/><br/>　　虢弗畜也，亟战，将饥。”言虢不畜义让而力战。○亟，欺冀反。饥，居疑反，又音机。<br/><br/>　　王使召伯廖赐齐侯命，召伯廖，王卿士。赐，命为侯伯。○召音邵。廖，力彫反。<br/><br/>　　[疏]注“召伯”至“侯伯”。<br/><br/>　　○正义曰：召伯称爵，知是王之卿士。召康公之封召也，当在西都畿内。《释例》曰：“扶风雍县东南有召亭也，春秋时召伯犹是召公之后，西都既已赐秦，则东都别有召地，不复知其所在。”僖二十八年传称王命尹氏王子虎策命晋侯为侯伯，则知此赐齐侯命者，亦赐命为侯伯也。彼注云“《周礼》九命作伯”，则此亦九命之伯，谓九州之长，为二伯也。僖元年传曰：“凡侯伯救患分灾讨罪，礼也。”注云：“侯伯，州长也。”彼主说齐桓之事，亦谓九州之长，非州牧也。言州长者，兼见州牧之事耳。<br/><br/>　<br/><br/>　　且请伐卫，以其立子颓也。立子颓，在十九年。<br/><br/>　　【经】二十有八年，春，王三月，甲寅，齐人伐卫。卫人及齐人战，卫人败绩。（齐侯称人者，讳取赂而还，以贱者告。不地者，史失之。）<br/><br/>　　[疏]“二十八年注齐侯”至“失之”。<br/><br/>　　○正义曰：传称“齐侯”而经书“人”，知其讳取赂，以贱者告也。《诗》美僖公之伐淮夷，得其元龟、象齿、大赂南金。襄十一年传称晋侯伐郑，受郑之赂，告於诸侯。皆不以为讳。而此讳之者，彼服罪致赂，乃以得赂为荣，此舍罪受赂，故以受之为耻。会于稷，舍宋督，取郜鼎，亦此之类也。战皆书地，此独不地，知是史失之也。庄十年《公羊传》曰：“战不言伐，围不言战，入不言围，灭不言入，书其重者。”左无此义，而泓、韩、鞍、邲、令狐、河曲、鄢陵、城濮、大棘、彭衙、长岸、柏举之属，皆书战，不书伐。此书伐，又书战。襄十八年“诸侯同围齐”，言围不言伐。文十五年“晋郤缺伐蔡，戊申入蔡”，书伐，又书入，丘明无文，杜不为说，皆是从告而书，史有详略，无义例也。此经既言齐人伐卫，不言齐及卫战，而言卫人及齐人战者，《公羊》以为伐人者为客，被伐者为主，以主及客，故使卫人主齐。寻案经、传令狐、河曲、大棘、彭衙、长岸、泓、韩之属，皆以主及客也。乾时、升陉及鞍，皆鲁与人战，以鲁为主。城濮、鄢陵与邲，外楚而内晋也。柏举内蔡而外楚也。被伐为主，或如《公羊》之说。<br/><br/>　<br/><br/>　　夏，四月，丁未，邾子琐卒。无传。未同盟而赴以名。○琐，素果反。秋，荆伐郑，公会齐人、宋人救郑。<br/><br/>　　冬，筑郿。郿，鲁下邑。传例曰：“邑曰筑。”○郿，亡悲反。<br/><br/>　　[疏]注“郿鲁”至“曰筑”。<br/><br/>　　○正义曰：国都为上，邑为下，故云“鲁下邑”。成十八年筑鹿囿，传曰：“书不时也。”此传唯发城筑之例，不言时与不时者，《春秋》重土功，无备而兴作者，传每事各言时与不时，以别有所备御，如书早雩之别过雩也；其有所畏惧而兴作者，唯一发而已。襄十九年城西郛，传曰“惧齐也”，是其事也。此年大无麦禾，时岁饥虚，恐或侵伐，故筑之以备难，从西郛之例，故不发传也。<br/><br/>　<br/><br/>　　大无麦禾。书於冬者，五穀毕入，计食不足而后书也。<br/><br/>　　[疏]注“书於”至“书也”。<br/><br/>　　○正义曰：麦孰於夏，禾成在秋，而书於冬者，计食不足而后总书之。此年不言水旱，而得无麦禾者，服虔曰：“阴阳不和，土气不养，故禾麦不成也。”传言饥而经不书者，得齐之籴，救民之急，不至於饥也。传言饥者，指未籴之前，说告籴之意，故言饥也。<br/><br/>　<br/><br/>　　臧孙辰告籴于齐。臧孙辰，鲁大夫臧文仲。○籴，徒历反。<br/><br/>　　[疏]“臧孙”至“于齐”。<br/><br/>　　○正义曰：何休云：“买穀曰籴。”告籴者，将货财告齐以买穀。《鲁语》云：“文仲以鬯圭与玉磬如齐，告籴曰：‘不腆先君之敝器，敢告滞积以纾执事。’齐人归其玉而与之籴。”《公羊传》曰：“何以不称使？以为臧孙辰之私行也。君子之为国也，必有三年之委，一年不孰，告籴，饥也。”《穀梁》亦然。据经鲁臣出使，例不言使，何以当怪此也？传言告籴，礼也。必不得如二传之说。服虔云：“不言‘如’，重穀急辞，以其情急於籴，故不言‘如齐告籴’；乞师则情缓於穀，故云‘如楚乞师’。”<br/><br/>　　○注“臧孙”至“文仲”。<br/><br/>　　○正义曰：《世本》：孝公生僖伯彄，彄生哀伯达，达生伯氏瓶，瓶生文仲辰，辰是臧僖伯曾孙。<br/><br/>　<br/><br/>　　【传】二十八年，春，齐侯伐卫，战，败卫师，数之以王命，取赂而远。<br/><br/>　　晋献公娶于贾，无子。贾，姬姓国也。○烝於齐姜，齐姜，武公妾。○烝，之承反。生秦穆夫人及太子申生。又娶二女於戎，大戎狐姬生重耳，大戎，唐叔子孙别在戎狄者。○重，直龙反。<br/><br/>　　[疏]注“大戎”至“狄者”。<br/><br/>　　○正义曰：《晋语》云：“狐氏出自唐叔，狐伯行之子，实生重耳。”又曰：“狐偃，其舅也。”<br/><br/>　<br/><br/>　　小戎子生夷吾。小戎，允姓之戎。子，女也。<br/><br/>　　[疏]注“小戎”至“女也”。正义曰：昭九年传称晋率阴戎伐颍，王使辞於晋，曰：“先王居梼杌于四裔，故允姓之奸居于瓜州。”知戎为允姓也。凡言子者，通男女也，知子谓女也，二戎相对为大小也。<br/><br/>　<br/><br/>　　晋伐骊戎，骊戎男女以骊姬。骊戎在京兆新丰县。其君姬姓，其爵男也。纳女於人曰女。○骊，力知反。女以，昵据反，注“曰女”同。归，生奚齐。其娣生卓子。骊姬嬖，欲立其子，赂外嬖梁五与东关嬖五，姓梁名五。在闺闼之外者，东关嬖五，别在关塞者，亦名五。皆大夫，为献公所嬖幸，视听外事。○卓，敕角反。闺音圭。闼，吐达反。塞，素代反。使言於公曰：“曲沃，君之宗也。曲沃，桓叔所封，先君宗庙所在。蒲与二屈，君之疆也。蒲，今平阳蒲子县。二屈，今平阳北屈县。或云：二当为北。○屈，勿反，一音居勿反。疆，居良反，下同。不可以无主。宗邑无主，则民不威；疆埸无主，则启戎心。戎之生心，民慢其政，国之患也。若使大子主曲沃，而重耳、夷吾主蒲与屈，则可以威民而惧戎，且旌君伐。”旌，章也。伐，功也。○埸音亦。使俱曰：“狄之广莫，於晋为都。晋之启土，不亦宜乎？”广莫，狄地之旷绝也。即谓蒲于北屈也。言遗二公子出都之，则晋方当大开士界。献公未决，故复使二五俱说此美。○复，扶又反。晋侯说之。夏，使大子居曲沃，重耳居蒲城，夷吾居屈。群公子皆鄙，鄙，边邑。○说音悦。唯二姬之子在绛。二五卒与骊姬谮群公子而立奚齐，晋人谓之“二五耦”。二耜相耦，广一尺，共起一伐。言二人俱共垦伤晋室若此。○谮，责鸩反。耜音似。广，古旷反。垦，苦狠反。<br/><br/>　　楚令尹子元欲蛊文夫人，文王夫人，息妫也。子元，文王弟。蛊，惑以淫事。○蛊音古，惑也。<br/><br/>　　[疏]“蛊文夫人”。<br/><br/>　　○正义曰：昭元年传称《周易》“女惑男谓之蛊”，知蛊谓惑以淫事。<br/><br/>　<br/><br/>　　为馆於其宫侧，而振《万》焉。振，动也。《万》，舞也。夫人闻之，泣曰：“先君以是舞也，习戎备也。今令尹不寻诸仇雠，而於未亡人之侧，不亦异乎！”寻，用也。妇人既寡，自称未亡人。御人以告子元。御人，夫人之侍人子。元曰：“妇人不忘袭雠，我反忘之！”秋，子元以车六百乘伐郑，入于桔柣之门。桔柣，郑远郊之门也。○乘，绳证反。桔，户结反。柣，待结反。<br/><br/>　　[疏]注“桔柣”至“门也”。<br/><br/>　　○正义曰：此已入一门矣。又云“入自纯门”，又是入一门矣。复言“县门不发”，则更有一门矣。不发是城门，则知纯门，外郭门；桔柣，远郊门也。《尚书·费誓序》云“东郊弗开”，是郊有门也。<br/><br/>　<br/><br/>　　子元、斗御疆、斗梧、耿之不比为旆。子元自与三子特建旆以居前。缁广充幅，长寻曰旐，继旐曰旆。○御，鱼吕反，本亦作御。下注“反御”同。疆，其良反，又居良反。梧音吾。比，并里反。旆，蒲具反。长，直亮反。旐音兆。<br/><br/>　　[疏]注“子元”至“曰旆”。<br/><br/>　　○正义曰：军行之次，旆最在先。故宣十二年传称令尹南辕反旆，是旆居前而殿在后也。《释天》云：“缁广充幅，长寻曰旐，继旐曰旆。”郭璞云：“旐帛，全幅长八尺，旆帛，续旐末为燕尾者。”<br/><br/>　<br/><br/>　　斗班、之孙游、王孙喜殿。三子在后为反御。○殿，丁见反。众车入自纯门，及逵市。纯门，郑外郭门也。逵市，郭内道上市。○纯如字。逵，求龟反。县门不发。楚言而出，子元曰：“郑有人焉。”县门，施於内城门。郑示楚以閒暇，故不闭城门，出兵而效楚言，故子元畏之，不敢进。○县音玄，注同。诸侯救郑，楚师夜遁。郑人将奔桐丘，许昌县东北有桐丘城。○遁，徒困反。谍告曰：“楚幕有乌。”乃止。谍，间也。幕，帐也。○谍音牒。幕音莫。间，间厕之间。<br/><br/>　　冬，饥。“臧孙辰告籴于齐”，礼也。经书“大无麦禾”，传言“饥”。传又先书“饥”在“筑郿”上者，说始籴。经在下，须得籴。嫌或讳饥，故曰礼。<br/><br/>　　“筑郿”，非都也。凡邑，有宗庙先君之主曰都，无曰邑。邑曰筑，都曰城。《周礼》：四县为都，四井为邑。然宗庙所在，则虽邑曰都，尊之也。言凡邑，则他筑非例。<br/><br/>　　[疏]注“周礼”至“非例”。<br/><br/>　　○正义曰：《周礼·小司徒职》云：“九夫为井，四井为邑，四邑为丘，四丘为甸，四甸为县，四县为都。”注引此者，以证都大邑小耳。经、传之言都邑者，非是都则四县，邑皆四井。此传所发，乃为小邑发例。大者皆名都，都则悉书曰城。小邑有宗庙，则虽小曰都，无乃为邑。邑则曰筑，都则曰城。为尊宗庙，故小邑与大都同名。《释例》曰：“若邑有先君宗庙，虽小曰都，尊其所居而大之也。”然则都而无庙，固宜称城，“城漆”是也。而颍氏唯系於有无君之庙，患漆本非鲁邑，因说曰漆有邾之旧庙。是使鲁人尊邾之废庙，与先君同。非经、传意也。又解传言“凡邑”，则主为邑言，则他筑非例也。若筑台、筑囿、筑王姬之馆，则皆称为筑，无大小之异。<br/><br/>　<br/><br/>　　【经】二十有九年，春，新延厩。（传例曰：书，不时。言新者，皆旧物不可用，更造之辞。○厩，居又反。）<br/><br/>　　[疏]二十九年注“传例”至“之辞”。<br/><br/>　　○正义曰：马之所处谓之厩。延是厩之名，名之曰延，其义不可知也。《公羊传》曰：“新延厩者何？脩旧也。谓旧厩敝坏不可，因而补治，故言‘新’，为更造之辞也。”传言“新作延厩”，而经无“作”字。僖二十年“新作南门”，定二年“新作雉门及两观”，皆言“新作”，而此独无作，是作传之后转写阙文也。《释例》曰：“言‘新’，意所起；言‘作’，以兴事，通谓兴起功役之事也。总而言之，不复分别，因旧而与造新也。经书“延厩”称“新”而不言“作”，传言“新作延厩，书，不时也”，此称经文，而以“不时”为讥，义不在作也。然寻传足以知经阙“作”字也。而刘、贾云：“言‘新’有故木，言‘作’有新木，言‘厩’不书‘作’，所用之木非公命也。”凡诸兴造，固当有新，固当有因。今为《春秋》微义，直记别此门此观有新木故木，既已鄙近，且材木者，立厩之具也，公命立厩，则众用皆随之矣，焉有所用之木非公命也？此为匠人受命立厩，而盗共其用，岂然乎哉？<br/><br/>　<br/><br/>　　夏，郑人侵许。传例曰：无锺鼓曰侵。<br/><br/>　　秋，有蜚。传例曰：为灾。○蜚，扶味反。<br/><br/>　　冬，十有二月，纪叔姬卒。无传。纪国虽灭，叔姬执节守义，故系之纪，贤而录之。<br/><br/>　　城诸及防。诸、防，皆鲁邑。传例曰：书，时也。诸非备难而兴作，传皆重云时以释之。他皆放此，诸，今城阳诸县。○难，乃旦反。重，直用反。<br/><br/>　　[疏]“城诸及防”。<br/><br/>　　○正义曰：此言“城诸及防”，文十二年“城诸及郓”，定十四年“城莒父及宵”，襄十年传“晋师城梧及制”，同时城二邑者，皆言“及”。《穀梁传》曰：“以及小也。”何休云：“诸君邑防臣邑言‘及’，别君臣之义。”贾逵云：“言‘及’，先后之辞。”杜不为注，先后之辞是也。<br/><br/>　<br/><br/>　　【传】二十九年，春，新作延厩，书，不时也。（经无“作”字，盖阙。）凡马日中而出，日中而入。（日中，春秋分也。治厩当以秋分，因马向入而脩之，今以春作，故曰不时。○向，许亮反，本或作响。）<br/><br/>　　[疏]注“日中”至“不时”。<br/><br/>　　○正义曰：中者，谓日之长短与夜中分。故春秋二节，谓之春分、秋分也。《释例》曰：“春秋分而昼夜等，谓之日中。凡马，春分百草始繁，则牧於坰野；秋分农功始藏，水寒草枯，则皆还厩。此周典之制也。今春而作厩，已失民务，又违马节，故曰‘书，不时也’。”<br/><br/>　<br/><br/>　　“夏，郑人侵许”。凡师，有锺鼓曰伐，声其罪。无曰侵，锺鼓无声。轻曰袭。掩其不备。○轻，遣政反。<br/><br/>　　[疏]“凡师”至“曰袭”。<br/><br/>　　○正义曰：《释例》曰：“侵、伐、袭者，师旅讨罪之名也。鸣钟鼓以声其过曰‘伐’，寝钟鼓以入其竟曰‘侵’，掩其不备曰‘袭’，此所以别兴师用兵之状也。”然则春秋之世，兵加於人，唯此三名。击鼓、斩木俱名为伐，鸣钟鼓声其罪，往讨伐之，若击鼓斩木然。侵者，加陵之意，寝其钟鼓，潜入其竟，往侵陵之，袭者，重衣之名，倍道轻行，掩其不备，忽然而至，若披衣然。立此三名，制讨罪之等级也。《周礼》大司马掌九伐之法，贼贤害民，则伐之；负固不服，则侵之。天子讨罪，无掩袭之事，唯侵伐二名，名与礼合。而礼更有七名：冯弱犯寡，则眚之；暴内陵外，则坛之；野荒民散，则削之；贼杀其亲，则正之；放弑其君，则残之；犯令陵政，则杜之；内外乱、鸟兽行，则灭之。彼谓王者行兵，此据当时实事，时无其事，则传不为例。其灭与入为例，故不列於此。<br/><br/>　<br/><br/>　　“秋，有蜚”，为灾也。凡物不为灾，不书。<br/><br/>　　冬，十二月，“城诸及防”，书，时也。凡土功，龙见而毕务，戒事也。谓今九月，周十一月，龙星角、亢晨见东方，三务始毕，戒民以土功事。○见，贤遍反，注下皆同。亢，苦浪反，又音刚。<br/><br/>　　[疏]“凡土”至“而毕”。<br/><br/>　　○正义曰：《释例》曰：“都邑者，人之聚也，国家之藩卫，百姓之保障，不固则败，不脩则坏，故虽不临寇，必於农隙备其守御，无妨民务。传曰‘龙见而毕，务戒事也’，谓夏之九月，周之十一月，龙星角、亢晨见东方，於是纳其禾稼，三务始毕，而戒民以土功事也。‘火见而致用’，大火星次角、亢而晨见，於是致其用也。‘水昏正而栽’，谓夏之十月，定星昏而中，於是树板榦而兴作焉。‘日至而毕’，谓日既南至，微阳始动，故土功息。传既显称凡例，而书时书不时各重发者，皆以别无备而兴作，如书旱雩之别过雩也。若城西郛，传特曰‘惧齐’，此其意也。”然则此发例者，止谓预脩备御，非有当时之急，故择閒月而为之。若当时有急，则不拘此制。毕者，竟也。毕务，谓农务竟而民閒也。日至而毕，谓土功竟也。冬至之后，当更脩来年农事，不得复兴土功也。<br/><br/>　　○注谓今”至“功事”。<br/><br/>　　○正义曰：今之九月，则季秋也。《月令》：“季秋之月，日在房。”《汉书·律历志》论星之度数，云：“角十二，亢九，氐十五，自角之初至房初三十六度。”晨谓夜之将旦，於晨之时，日体在房，故角、亢见在东方也。东方之宿尽为龙星，角即苍龙角也，故角、亢专得龙名。戒谓令语之也。春、夏、秋三时之务始毕，民将閒暇，故预令语民，将有土功之事，使自备也。<br/><br/>　<br/><br/>　　火见而致用，大火，心星，次角亢。见者，致筑作之物。<br/><br/>　　[疏]注“大火”至“之物”。<br/><br/>　　○正义曰：襄九年传曰：心为大火星，度心五，尾十八。《月令》：“孟冬之月，日在尾。”自心初至於尾末二十三度。十月之初，心星次角、亢之后而晨见东方也。致筑作之物，谓板榦畚梮，诸是城之所用，皆致之於作所也。<br/><br/>　<br/><br/>　　水昏正而栽，谓今十月，定星昏而中，於是树板榦而兴作。○栽，《字林》才代反，一音再。《说文》云：“筑墙长板。”定，多佞反。<br/><br/>　　[疏]注“谓今”至“兴作”。<br/><br/>　　○正义曰：五行，北方水。故北方之宿为水星。言“水昏正”者，夜之初昏，水星有正中者耳，非北方七宿皆正中也。《诗》云：“定之方中，作于楚宫。”《释文》云：“营室谓之定。”孙炎云：“定，正也。天下作宫室者，皆以营室为正。”《周语》云：“营室之中，土功其始。”是定星昏而正，为土功之大候，故知“水昏正”谓十月定星昏而正中时也。郑玄《诗》笺云：“定星昏中而正，谓小雪时。”小雪，十月之中气。《月令》：“仲冬之月，昏东壁中。”室十六度，日行一度，是十月半而室中，十一月初而壁中。《礼记·中庸》云：“栽者培之。”栽者，树立之语。故知树板榦而起首兴作也。《释诂》云：“桢，翰，榦也”。舍人曰：“桢，正也。筑墙所立两木也。翰，所以当墙之两边鄣土者也。”然则榦在墙之两端，树立之，即桢是也。榦则在两边鄣土，即板是也。板榦既异，而云“树板榦”者，因类连言耳。<br/><br/>　<br/><br/>　　日至而毕。日南至，微阳始动，故土功息。<br/><br/>　　樊皮叛王。樊皮，周大夫。樊，其采地。皮，名。<br/><br/>　　【经】三十年，春，王正月。<br/><br/>　　夏，次于成。无传。将卑师少，故直言次。齐将降鄣，故设备。○将卑，子匠反。降，户江反，下文注同。鄣音章，下同。<br/><br/>　　[疏]三十年注“将卑”至“设备”。<br/><br/>　　○正义曰：於例，将卑师少称人，人谓大夫身也。大夫卑，名氏不见，故称人。他国可言某人，鲁事不得自称鲁人，故鲁之大夫使出者，皆言其所为之事而已。此大夫帅师而次于成，故直言次也。《穀梁传》曰：“次，止也。有畏也，欲救鄣而不能。”是为降鄣，故设备也。<br/><br/>　<br/><br/>　　秋，七月，齐人降鄣。无传。鄣，纪附庸国。东平无盐县东北有鄣城。小国孤危，不能自固，盖齐遥以兵威胁使降附。<br/><br/>　　[疏]注“鄣纪”至“降附”。<br/><br/>　　○正义曰：《公羊》、《穀梁传》并云：鄣，纪之遗邑也。《释例》曰：“刘、贾依二传，以为‘鄣，纪之遗邑’。计纪侯去国，至此二十七年，纪侯犹不堪齐而去，则邑不得独存。此盖附庸小国，若邿、鄟者也。”是言鄣为附庸之意。不言鄣降于齐，而云“齐人降鄣”，又不言侵伐，故云盖以兵威胁使降附。<br/><br/>　<br/><br/>　　八月，癸亥，葬纪叔姬。无传。以贤录也。无臣子，故不作谥。<br/><br/>　　九月，庚午，朔，日有食之，鼓，用牲于社。无传。<br/><br/>　　冬，公及齐侯遇于鲁济。济水历齐、鲁界，在齐界为齐济，在鲁界为鲁济，盖鲁地。○济，子礼反。<br/><br/>　　[疏]注“济水”至“鲁地”。<br/><br/>　　○正义曰：《释例》曰：“济水自荥阳卷县东经陈留至济阴，北经高平、东平至济北，东北经济南至乐安博昌县入海。”案高平、东平，鲁西界也。济南、乐安，齐竟内也。指言鲁济，故疑鲁地，遇于鲁地济水之边。<br/><br/>　<br/><br/>　　齐人伐山戎。山戎，北狄。<br/><br/>　　【传】三十年，春，王命虢公讨樊皮。夏，四月，丙辰，虢公入樊，执樊仲皮，归于京师。<br/><br/>　　楚公子元归自伐郑，而处王宫。欲逐蛊文夫人。斗射师谏，则执而梏之。射师，斗廉也。足曰桎，手曰梏。○射，食亦反，又食夜反。梏，古毒反。桎，之实反。<br/><br/>　　[疏]注“射师”至“曰梏”。正义曰：杜此注与《谱》并以射师与斗廉为一人，不知何据也。服虔云：“射师，若敖子斗班也。”射师被梏，不言舍之，何以得杀子元也？知射师与班必非一人也。杜《谱》以为斗射师，若敖子，斗班若敖孙。《周礼·掌囚》：“上罪梏{共手}而桎，中罪桎梏，下罪梏。梏、{共手}共文，{共手}施於手，知梏亦手也。”郑玄亦云：“在手曰梏，在足曰桎。”是先儒同此说也。《易·大畜》：“六四，童牛之梏。”牛云“梏”者，牛虽无手，谓梏前足也。<br/><br/>　<br/><br/>　　秋，申公斗班杀子元。申，楚县。楚僣号，县尹皆称公。○僣，子念反。斗穀於菟为令尹，自毁其家，以纾楚国之难。斗穀於菟，令尹子文也。毁，减。纾，缓也。○穀，奴走反；楚人谓“乳”曰“穀”。《汉书》作“彀”，音同。於音乌。菟音徒。纾音舒，一音直汝反。难，乃旦反，下注同。<br/><br/>　　冬，遇于鲁济，谋山戎也。以其病燕故也。齐桓行霸，故欲为燕谋难。燕国，今蓟县。○为，于伪反。蓟音计。<br/><br/>　　【经】三十有一年，春，筑台于郎。（无传。刺奢，且非土功之时。○刺，七赐反。）<br/><br/>　　夏，四月，薛伯卒。无传。未同盟。<br/><br/>　　筑台于薛。无传。薛，鲁地。<br/><br/>　　六月，齐侯来献戎捷。传例曰：诸侯不相遗俘。捷，获也。献，奉上之辞。齐侯以献捷礼来，故书以示过。○捷，在妾反。遗，唯季反，传同。俘音孚。<br/><br/>　　[疏]三十一年注“传例”至“示过”。<br/><br/>　　○正义曰：捷，胜也。战胜而有获，献其获，故以捷为获也。《释例》曰：“归者，遗也。献者，自下奉上之称。遗者，敌体相与之辞。传曰：‘诸侯不相遗俘。’齐侯、楚人失辞称献，失礼遗俘，故因其来辞，见自卑也，以其大卑，故书以示过。”此经言献捷，传言遗俘，则是献捷，献囚俘也。襄八年邢丘之会，传称“郑伯献捷于会”，又曰“获司马燮，献于邢丘”，是献俘谓之捷也。襄二十五年郑公孙舍之帅师入陈，传称“司空致地，司徒致民”，是不以俘囚归也，亦云“子产献捷于晋”，然则无囚而献其功，空有器物亦称捷也。<br/><br/>　<br/><br/>　　秋，筑台于秦。无传，东平范县西北有秦亭。<br/><br/>　　冬，不雨。无传。不书旱，不为灾，例在僖三年。<br/><br/>　　【传】三十一年，夏，六月，“齐侯来献戎捷”，非礼也。凡诸侯有四夷之功，则献于王，王以警于夷，（以警惧夷狄。○警音景。惧，戒惧也。）中国则否。诸侯不相遗俘。（虽夷狄俘，犹不以相遗。）<br/><br/>　　【经】三十有二年，春，城小穀。（小穀，齐邑，济地穀城县城中有管仲井。大都以名通者，则不系国。）<br/><br/>　　[疏]三十二年注“小穀”至“系国”。<br/><br/>　　○正义曰：传称“为管仲”，知是齐邑，管仲所食采邑也。吴灭州来，晋灭下阳，如此之类，皆不系国，知大都以名通者，则不系国也。华亥、向宁人于宋南里以叛，南里非大都，不得以名通，故系之宋耳。贾逵云：“不系齐者，世其禄。”然则彼不系者，岂皆世其禄乎？<br/><br/>　<br/><br/>　　夏，宋公、齐侯遇于梁丘。齐善宋之请见，故进其班。梁丘，在高平昌邑县西南。<br/><br/>　　秋，七月，癸已，公子牙卒。牙，庆父同母弟僖叔也。饮酖而死，不以罪告，故得书卒。书日者，公有疾，不责公不与小敛。○酖音鸩，本亦作鸩。与音预。敛，力艳反。<br/><br/>　　八月，癸亥，公薨于路寝。路寝，正寝也。公薨皆书其所，详凶变。<br/><br/>　　[疏]注“路寝”至“凶变”。<br/><br/>　　○正义曰：《公羊传》曰：“路寝者何？正寝也。”《丧大记》曰：“男子不死於妇人之手，妇人不死於男子之手，君夫人卒于路寝。”郑玄云：“言死必於正处也。”是薨于路寝，得其正也。言详凶变者，《释例》云：“详内事，谨凶变。”<br/><br/>　<br/><br/>　　冬，十月，已末，子般卒。子般，庄公大子。先君未葬，故不称爵。不书杀，讳之也。○般音班。杀音试，一音如字，下同。<br/><br/>　　[疏]注“子般”至“讳之也”。<br/><br/>　　○正义曰：传称“公疾，问后於叔牙”，若已有大子，则不应须问。当问之时，似未有大子也。季友以死奉般，酖杀叔牙，盖於尔时始命为大子。公薨而般立，知其为大子也。子恶之死也，直书子卒，不书名。此子般及子野皆书名者，《释例》曰：“公子恶，鲁之正適嗣位，免丧则鲁君也。襄仲倚齐而弑之，国以为讳，故不称君，若言君之子也。及子般、子野，或见杀，或不胜丧，言罪则不足成贬，为孝而灭性，故直略而书卒也。”又曰：“未成君而卒，若君未葬，则嗣子书名，在丧之礼也。既葬，则嗣君谅闇，群臣复吉，免丧，则成君也。文公既葬，襄仲杀恶及视，书曰‘子卒’，与未成君同文，所以为讳也。”如杜此言，未葬之前，生则直称为子，死则书曰“子某卒”，犹外诸侯生称其爵，死书其名，以为礼之常也。既葬，则嗣子成君，以理而卒，当称“公薨”，全成君也。子恶父既葬，鲁人讳其弑，不得称君。其实已葬，不得从子般、子野未葬之例，故书“子卒而不称名，以示似未成君，其实已成为君，上不得同闵公，下不得同般、野，故直书为子，系之於父，若言君之子也。《公羊》以为君存称世子，君薨称子某，既葬称子，逾年称公。据子般、子野卒，似欲当然。但《左氏》称“宋桓公卒，未葬，而襄公会诸侯，故曰子”，即发例曰：“凡在丧，公侯曰子。”是未葬称子，传之明文，不得如《公羊》说也。<br/><br/>　<br/><br/>　　公子庆父如齐，无传，庆父既杀子般，季友出奔，国人不与，故惧而適齐，欲以求援。时无君，假赴告之礼而行。○狄伐邢。无传。邢国在广平襄国县。<br/><br/>　　[疏]“狄伐邢”注“无传”。<br/><br/>　　○正义曰：明年有传，而言无者，明年自为管仲之言发端耳，非说此年伐邢之事，故言“无传”。<br/><br/>　<br/><br/>　　【传】三十二年，春，城小穀，为管仲也。（公感齐桓之德，故为管仲城私邑。○为，于伪反，注及下同。）<br/><br/>　　齐侯为楚伐郑之故，请会于诸侯。楚伐郑在二十八年，谋为郑报楚。宋公请先见于齐侯。夏，遇于梁丘。○见，贤遍反，又如字。<br/><br/>　　秋，七月，有神降于莘。有神声以接人，莘，虢地。○莘，所巾反。<br/><br/>　　[疏]注“有神”至“虢地”。<br/><br/>　　○正义曰：《易》称：“神也者，妙万物而为言者也。”虽复鬼神之神，亦无形象可见。今言神降，则人皆闻知，故知有神谓有神声以接人也。吴孙权时，有神自称王表，言语与人无异，而形不可见。今此神降于莘，盖亦王表之类。神者，气也，当在人上，今下接人，故称降也。《国语》说此事，称内史过对王云：“昔昭王娶於房曰房后，实有爽德，协於丹朱。丹朱冯身以仪之，生穆王焉。”若由是观之，其丹朱之神乎？下说神居莘而虢公请土，内史过往，闻虢请命，知莘是虢地。<br/><br/>　<br/><br/>　　惠王问诸内史过曰：“是何故也？”内史过，周大夫。○过，古禾反。对曰：“国之将兴，明神降之，监其德也；将亡，神又降之，观其恶也。故有得神以兴，亦有以亡，虞、夏、商、周皆有之。”亦有神异。○监，本又作鉴，古暂反。<br/><br/>　　[疏]“虞、夏、商、周皆有之”。<br/><br/>　　○正义曰：《国语》：“内史过曰：‘夏之兴也，祝融降於崇山；其亡也，回禄信於黔隧。商之兴也，梼杌次於丕山；其亡也，夷羊在牧。周之兴也，鸑鷟鸣於岐山；其衰也，杜伯射宣王於镐。’”是夏、商、周之所有也。其虞则《国语》不言焉，未知其所谓也。服虔云：“虞舜：祖考来格，凤皇来仪，百兽率舞。”案《虞书》，夔说舜乐所致，非神降也。必其傅会《尚书》，以为得神以兴，则虞舜得神以亡者，又安在也？<br/><br/>　<br/><br/>　　王曰：“若之何？”对曰：“以其物享焉。其至之日，亦其物也。”享，祭也。若以甲、乙日至，祭先脾，玉用苍，服上青，以此类祭之。○脾，婢支反。<br/><br/>　　[疏]注“享祭”至“祭之”。<br/><br/>　　○正义曰：此降莘之神，非祀典所载。神必须祭，故内史过令以其物享之。其物不知所谓，更以至日释之，谓此神初降之日，以其至日之物也。《月令》：春，其日甲、乙。夏，其日丙、丁。中央土，其日戊、己。秋，其日庚、辛。冬，其日壬、癸。所用之物，《月令》具有其文。注引甲、乙所用，举一隅也。丙、丁日至，祭用肺，玉、服皆赤也。戊、己日至，祭用心，玉、服皆黄也。庚、辛日至，祭用肝，玉、服皆白也。壬、癸日至，祭用肾，玉、服皆玄也。<br/><br/>　<br/><br/>　　王从之。内史过往，闻虢请命，闻虢请於神，求赐土田之命。反曰：“虢必亡矣。虐而听於神。”神居莘六月，<br/><br/>　　[疏]“神居莘六月”。<br/><br/>　　○正义曰：《国语》称惠王十五年神降于莘，《年表》惠王五年是鲁庄公之十八年，则此年惠王十五年也。上云七月神降，则今年七月降也。居莘六月，虢公使祝、史享焉，则今年十二月也。内史过往，巳闻虢请命，则过至虢亦十二月也。传先说王事，使了后论虢事，以终内史之言，故文倒耳。<br/><br/>　<br/><br/>　　虢公使祝应、宗区、史嚚享焉。神赐之土田。祝，大祝。宗，宗人。史，大史。应、区、嚚皆名。○区，丘于反。嚚，五巾反。大祝，音泰，下同。史嚚曰：“虢其亡乎！吾闻之：国将兴，听於民；政顺民心。将亡，听於神。求福於神。神，聪明正直而壹者也，依人而行。唯德是与。虢多凉德，其何土之能得？”凉，薄也。为僖二年晋灭下阳传。○凉音良。<br/><br/>　　[疏]“神聪”至“能得”。<br/><br/>　　○正义曰：《国语》曰：“耳目，心之枢机也，故必听和而视正。听和则聪，视正则明。”然则所谓丘明者，不听淫辞、不视邪人之谓也。襄七年传曰：“正直为正，正曲为直。”言正者，能自正；直者，能正人。曲而壹者，言其一心不二意也。依人而行，谓善则就之，恶则去之。虢多薄德，神所不依，其何土之能得？言赐之土田，必虚妄也。若神所不依，则不应赐土，而言“神赐之土田”者，神厌其人，不告以实，犹晋献公筮以骊姬为夫人，亦云吉耳。<br/><br/>　<br/><br/>　　初，公筑台，临党氏，党氏，鲁大夫。筑台不书，不告庙。○党音掌。见孟任，从之。閟，孟任，党氏女。閟，不从公。○閟音秘。<br/><br/>　　[疏]“从之閟”。<br/><br/>　　○正义曰：服虔云：“从之，言欲与通也。”<br/><br/>　<br/><br/>　　而以夫人言许之，许以为夫人。割臂盟公。生子般焉。雩，讲于梁氏，女公子观之。雩，祭天也。讲，肆也。梁氏，鲁大夫。女公子，子般妹。○肆音四，又以二反。<br/><br/>　　[疏]注“雩祭”至“肄也”。<br/><br/>　　○正义曰：鲁以周公之故，得郊祀上天，故雩亦祭天也。文四年传曰“臣以为肄业及之也”，肄谓习业，故讲为肄。<br/><br/>　<br/><br/>　　圉人荦自墙外与之戏。圉人，掌养马者，以慢言戏之。○荦音洛，又力角反。<br/><br/>　　[疏]注“圉人掌养马者”。<br/><br/>　　○正义曰：《周礼》：圉人掌养马刍牧之事。昭七年传曰：“马有圉，牛有牧。”<br/><br/>　<br/><br/>　　子般怒，使鞭之。公曰：“不如杀之，是不可鞭。荦有力焉，能投盖于稷门。”盖，覆也。稷门，鲁南城门。走而自投，接其屋之桷，反覆门上。○覆，芳服反。<br/><br/>　　[疏]注“盖覆”至“门上”。<br/><br/>　　○正义曰：稷门，为鲁南城门，盖时人犹以名之，故知也。投盖者，谓自投其身以盖物，故以为走而自投，反覆门上。刘炫《规过》云：“公言‘荦有力焉’，如杜此说，劲捷耳，非有力也。当谓投车盖过於稷门。”今知不然者，《周礼》车盖以物帛为之，轻而帆风，非可投之物。且传直云“投盖于稷门”，不云“过稷门”，明知自投反覆稷门之上，今时犹然。且游楚超乘而出，女曰：“子南，夫也。”则劲捷之人，亦是勇力之事，刘君以劲捷非力，而规杜氏，非也。<br/><br/>　<br/><br/>　　公疾，问后於叔牙，对曰：“庆父材。”盖欲进其同母兄。问於季友，对曰：“臣以死奉般。”季友，庄公母弟，故欲立般。公曰：“乡者牙曰‘庆父材’。成季使以君命命僖叔，待于针巫氏，成季，季友也。针巫氏，鲁大夫。○乡，许亮反。针，其廉反。使针季酖之。酖，鸟名，其羽有毒，以画酒，饮之则死。○画音获。<br/><br/>　　[疏]注“酖鸟”至“则死”。<br/><br/>　　○正义曰：《说文》云：“酖，毒鸟也，一名运日。”《广雅》云：“鸩鸟，雄曰运日，雌曰阴谐。”《广志》曰：“鸩鸟，形似鹰，大如鹗，毛黑，喙长七八寸，黄赤如金，食蛇及橡实，常居高山巅。《晋语》诸公赞云：‘鸩鸟食蝮，以羽翮擽酒水中，饮之则杀人。’旧制，鸩不得渡江，有重法。石崇为南中郎，得鸩，以与王恺，养之，大如鹅，喙长尺馀，纯食蛇虺。司隶傅祗於恺家得此鸟，奏之，宣示百官，烧於都街。”是说鸩鸟之状也。以其因酒毒人，故字或为“酖”。<br/><br/>　<br/><br/>　　曰：“饮此，则有后於鲁国；不然，死且无后。”饮之，归，及逵泉而卒。立叔孙氏。逵泉，鲁地。不以罪诛，故得立后，世其禄。<br/><br/>　　八月，癸亥，公薨于路寝。子般即位，次于党氏。即丧位。次，舍也。<br/><br/>　　冬，十月，己未，共仲使圉人荦贼子般于党氏。共仲，庆父。○共音恭。成季奔陈。出奔不书，国乱，史失之。立闵公。闵公，庄公庶子，於是年八岁。○闵，亡谨反。<br/><br/>　　[疏]注“闵公”至“八岁”。<br/><br/>　　○正义曰：传称闵公，哀姜之娣叔姜之子。哀姜以二十四年八月始人，娣必与適俱行，当以二十五年生子，故云八岁。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10158.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10160.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

