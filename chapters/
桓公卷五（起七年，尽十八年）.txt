<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_桓公卷五（起七年，尽十八年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,桓公卷五（起七年，尽十八年）全文,何休、徐彦作品" />
<meta name="description" content="春秋公羊传注疏原文阅读,桓公卷五（起七年，尽十八年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10182.html";
var nextpage="novel-read-1019-10184.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>桓公卷五（起七年，尽十八年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10182.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>桓公卷五（起七年，尽十八年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:01:21<span class="divide">|</span></p>
<div class="page-body">
<div class="page-content">
<p>　　七年，春，二月，己亥，焚咸丘。焚之者何？樵之也。樵，薪也。以樵烧之故，因谓之樵之。樵之，齐人语。○樵，似遥反，薪也。<br/><br/>　　[疏]“焚之者何”。<br/><br/>　　○解云：咸丘是邑，而反焚之，故执不知问。<br/><br/>　<br/><br/>　　樵之者何？以火攻也。何言乎以火攻？据战伐不道所用兵。○攻，音贡，又如字，下同。<br/><br/>　　[疏]“樵之者何”。<br/><br/>　　○解云：虽言焚言樵，仍非攻邑之义，故执不知问。<br/><br/>　<br/><br/>　　疾始以火攻也。征伐之道，不过用兵，服则可以退，不服则可以进。火之盛炎，水之盛冲，虽欲服罪，不可复禁，故疾其暴而不仁也。传不讬始者，前此未有，无所讬也。○复，扶又反。咸丘者何？邾娄之邑也。曷为不系乎邾娄？据郱、鄑、郚系纪。○郱，步丁反。鄑，子斯反，一音晋。郚，音吾。<br/><br/>　　[疏]“咸丘者何”。<br/><br/>　　○解云：欲言是国，经典未有；欲言非国，文无所系，故执不知问。<br/><br/>　　○注“据郱鄑郚系纪”。<br/><br/>　　○解云：庄元年冬，“齐师迁纪郱、鄑、郚”是。<br/><br/>　<br/><br/>　　国之也。欲使如国，故无所系。加之者，辟实国也。曷为国之？据郱、鄑、郚不国。君存焉尔。所以起邾娄君在咸丘邑，明臣子当赴其难，与在国等也。日者，重录以火攻也。○难，乃旦反。<br/><br/>　　[疏]注“日者”至“攻也”。<br/><br/>　　○解云：正以侵伐例时，即隐七年“秋，公伐邾娄”之属是也，故决之。<br/><br/>　<br/><br/>　　夏，穀伯绥来朝，邓侯吾离来朝。皆何以名？据滕，薛不名也。<br/><br/>　　[疏]注“据滕、薛不名也”。<br/><br/>　　○解云：即隐十一年“春，滕侯、薛侯来朝”是也。<br/><br/>　<br/><br/>　　失地之君也。其称侯朝何？据以贱也。<br/><br/>　　[疏]“失地之君也”。<br/><br/>　　○解云：即《曲礼下》云“诸侯失地名”是。<br/><br/>　<br/><br/>　　贵者无后，待之以初也。穀、邓本与鲁同贵为诸侯，今失爵亡土来朝，讬寄也，义不可卑，故明当待之如初，所谓“故旧不遗，则民不偷”。无后者，施於所奔国也。独妻得配夫，讬衣食於公家，子孙当受田而耕，故云尔。下去二时者，桓公以火攻人君，故贬，明大恶。不月者，失地君朝恶人，轻也。名者，见不世也。○不偷，他侯反，本又作“媮”。去，起吕反。见，贤遍反。<br/><br/>　　[疏]注“无后”至“大恶”。<br/><br/>　　○解云：知如此者，正以《郊特牲》云“诸侯不臣寓公，故古者寓公不继世”，彼注云“寓，寄也。寄公之子，非贤者世不足尊也”，是其义；又云“继世以立诸侯，象贤也”，注云“贤者，子孙恒能法其先父德行”。<br/><br/>　　○注“不月”至“轻也”。<br/><br/>　　○解云：朝例时，春秋常典，即文十五年“夏，曹伯来朝”是也。而此责其月者，以文十二年“春，王正月，盛伯来奔”，传云“盛伯者何？失地之君”。彼书月见其奔重，宜厚遇之，此不月者，朝恶人轻故也。僖二十年“夏，郜子来朝”，僖公非恶人而不月者，正以朝轻于奔故也。然则此注因桓恶人，故言此。若其不然，正宜直云失地之君来朝轻矣。<br/><br/>　　○注“名者，见不世也”。<br/><br/>　　○解云：郜子、盛伯皆不名者，兄弟故也。<br/><br/>　<br/><br/>　　八年，春，正月，己卯，烝。烝者何？冬祭也。春曰祠，荐尚韭卵。祠，犹食也，犹继嗣也。春物始生，孝子思亲继嗣而食之，故曰祠，因以别死生。○烝，之承反，冬祭也。祠，嗣丝反。卵，力管反。犹食，音饲，下同。别，彼列反。夏曰礿，荐尚麦苗。麦始熟可礿，故曰礿。○礿，音予若反，本又作“禴”，同。<br/><br/>　　[疏]“烝者何”。<br/><br/>　　○解云：欲言宗庙之祭，而文无所系；欲言祭天，天无烝名，故执不知问。<br/><br/>　　○注“荐尚韭卵”，又注“荐尚麦”至“曰礿”。<br/><br/>　　○解云：《王制》云：“春荐韭，夏荐麦，秋荐黍，冬荐稻。韭以卵，麦以鱼，黍以肫，稻以雁。”<br/><br/>　<br/><br/>　　秋曰尝，荐尚黍肫。尝者，先辞也。秋穀成者非一，黍先熟可得荐，故曰尝。冬曰烝。荐尚稻雁。烝，众也，气盛貌。冬万物毕成，所荐众多，芬芳备具，故曰烝。无牲而祭谓之荐。天子四祭四荐，诸侯三祭三荐，大夫、士再祭再荐。祭於室，求之於幽；祭於堂，求之於明；祭於祊，求之於远：皆孝子博求之意也。大夫求诸明，士求诸幽，尊卑之差也。殷人先求诸明，周人先求诸幽，质文之义也。礼，天子、诸侯、卿大夫牛羊豕凡三牲，曰大牢；天子元士、诸侯之卿大夫羊豕凡二牲，曰少牢；诸侯之士特豕。天子之牲、角握，诸侯角尺，卿大夫索牛。○祊，必庚反。少，诗照反。索，所百反。<br/><br/>　　[疏]注“无牲”至“之荐”。<br/><br/>　　○解云：谓无牛羊豕之牲也。而中霤礼云祭五祀于庙，用牲有尸，皆荐于奥。何以荐用牲？彼谓正祭之时，先荐于奥，仍自无牲；其正祭五祀，乃用牲有尸耳。<br/><br/>　　○注“天子”至“差也”。<br/><br/>　　○解云：皆时王之礼，中霤礼亦然。<br/><br/>　　○注“殷人”至“义也”。<br/><br/>　　○解云：即《郊特牲》云“殷人先求诸阳，周人先求诸阴”是也。<br/><br/>　　○注“礼天”至“大牢”。<br/><br/>　　○解云：皆时王之礼也。<br/><br/>　　○注“天子”至“索牛”。<br/><br/>　　○解云：皆指祭宗庙之牲也，仍不妨《王制》云“祭天地之牛角茧栗，宾客之牛角尺”之文也。<br/><br/>　<br/><br/>　　常事不书，此何以书？讥。何讥尔？讥亟也。亟，数也。属十二月巳烝，今复烝也。不异烝祭名而言烝者，取冬祭所荐众多，可以包四时之物。○亟，去冀反，数也，注及下同。数，所角反。属十，音烛，下同。今复，扶又反，下同。<br/><br/>　　[疏]注“属十”至“烝也”。解云：烝者，冬祭之名。明去年十二月巳有烝，但得常不书，今正月复作烝，故言亟。<br/><br/>　　○注“不异”至“之物”。<br/><br/>　　○解云：烝者，冬时祭名。前已作讫，今宜易名，而犹言烝，故说之也。<br/><br/>　<br/><br/>　　亟则黩，黩则不敬。黩，渫黩也。○黩，徒木反。渫，息列反。君子之祭也，敬而不黩。君子生则敬养，死则敬享，故将祭，宫室既脩，墙屋既缮，百物既备，序其礼乐，具其百官，散齐七日，致齐三日，夫妇齐戒沐浴，盛服，君牵牲，夫人奠酒；君亲献尸，夫人荐豆。卿大夫相君，命妇相夫人，洞洞乎，属属乎如弗胜，如将失之，济济乎致其敬也，愉愉乎尽其忠也，勿勿乎其欲飨之也。文王之祭，事死如事生，孝子之至也。○养，馀亮反。散齐，素旦反；下侧皆反。相君，息亮反，下同。洞洞，大董反。胜，音升。济济；子礼反，又似兮反。愉愉，羊朱反。勿勿，如字。<br/><br/>　　[疏]注“君子”至“敬享”。<br/><br/>　　○解云：《祭义》文也。彼郑注云“享，犹祭也”。<br/><br/>　　○注“故将祭”至“百官”。<br/><br/>　　○解云：皆出《祭义》，何氏差约言之也。<br/><br/>　　○注“散齐七日”。<br/><br/>　　○解云：即《祭统》云“故散齐七日以定之”，注云“定者，定其志意也”。定其志意者，谓齐之日不御不乐不吊是也。<br/><br/>　　○注“致齐三日”。<br/><br/>　　○解云：即《祭统》云“致齐三日以齐之”，是致齐者，即郑氏云“致之言至，致谓深也、审也”之属是也。<br/><br/>　　○注“夫妇”至“奠酒”。<br/><br/>　　○解云：案今《祭义》酒作“盎”字。郑注云“奠盎，设盎齐之樽”，盖所见异，或何休以义引之，不取正文。<br/><br/>　　○注“君亲”至“如事生”。<br/><br/>　　○解云：皆出《祭义》，唯孝子之至一句，注者之言也。注礼本下为士制者，即《士丧礼》、《士虞》、《士相见》之属是也。言此者，欲道庶人无礼篇，故传家偏举言之。即《曲礼》上篇“礼不下庶人”郑注云：“为其遽於事，且不能备物。”义亦通于此。<br/><br/>　<br/><br/>　　疏则怠，怠则忘。怠，解。○疏，音疏，下注同。解，古卖反。士不及兹四者，则冬不裘，夏不葛。礼本下为士制。兹，此也。四者，四时祭也。疏数之节，靡所折中，是故君子合诸天道，感四时物而思亲也。祭必於夏之孟月者，取其见新物之月也。裘葛者，御寒暑之美服。士有公事，不得及此四时祭者，则不敢美其衣服，盖思念亲之至也。故孔子曰：“吾不与祭，如不祭”。○折中，之设反；下丁仲反。御寒，鱼吕反，又如字。不与，音预。<br/><br/>　　[疏]注“礼本下为士制”。<br/><br/>　　○解云：即《士丧礼》、《士虞》、《士相见》之属是也。言此者欲道庶人无礼篇，故传家偏举言之，即《曲礼上》篇“礼不下庶人”，郑注云“为其遽于事，且不能备物”，义亦通于此。<br/><br/>　<br/><br/>　　天王使家父来聘。家，采地。父，字也。天子中大夫氏采，故称字，不称伯仲也。<br/><br/>　　[疏]注“天子”至“仲也”。<br/><br/>　　○解云：上大夫称伯仲者，即祭伯、南季之属是也。次大夫不称伯仲者，即此是也。下大夫称官氏名且字者，即宰渠伯纠是也。<br/><br/>　<br/><br/>　　夏，五月，丁丑，烝。○何以书？讥亟也。与上祀同为亟也。<br/><br/>　　[疏]注“与上”至“亟也”。<br/><br/>　　○解云：周之三月，乃是夏之孟月，自有春祠之礼。今周之五月，乃夏之三月也，犹与上祠同在一时而复为烝，故曰与上祀同为亟也。<br/><br/>　<br/><br/>　　秋，伐邾娄。<br/><br/>　　冬，十月，雨雪。何以书？记异也。何异尔？不时也。周之十月，夏之八月，未当雨雪，此阴气大盛，兵象也。是后有郎师、龙门之战，氵不血尢深。○雨雪，于付反。氵不，古流字。<br/><br/>　　[疏]注“是后”至“尤深”。<br/><br/>　　○解云：郎师，即下十年“齐侯、卫侯、郑伯来战于郎”是也。其龙门之战者，即下十三年“公会纪侯、郑伯。已巳，及齐侯、宋公、卫侯、燕人战”云云是也。《春秋说》云“龙门之战，民死伤者满沟”，故此注云“氵不血尢深”也。<br/><br/>　<br/><br/>　　祭公来，遂逆王后于纪。祭公者何？天子之三公也。天子置三公、九卿、二十七大夫、八十一元士，凡百二十官，下应十二子。祭者，采也。天子三公氏采称爵。○祭公，侧介反，后“祭仲”、“祭叔”放此。应，应对之应。<br/><br/>　　[疏]“祭公者何”。<br/><br/>　　○解云：欲言诸侯，而逆王后；欲言大夫，而经文言公，故执不知问。<br/><br/>　　○注“天子”至“采也”。<br/><br/>　　○解云：《春秋说》云：“立三台以为三公，北斗九星为九卿，二十七大夫内宿部卫之列，八十一纪以为元士，凡百二十官焉。下应十二子。”宋氏云：“十二次，上为星，下为山川也。”此言天子立百二十官者，非直上纪星数，亦下应十二辰，故曰下应十二子也。<br/><br/>　　○注“三公氏采称爵”者。解云：即祭公、周公是也。上大夫即例称五十字，即祭伯、南季、荣叔之属是也。次大夫例称二十字，即家父之属是也。下大夫系官氏名且字，即宰渠伯纠是也。上士名氏通，石尚是也。次士以官录，即宰咺是。下士略称人，“公会王人于洮”是也。其刘子、单子之属，不称字而称子者，谓诸侯入为天子大夫，故设文，非王臣之常称。若然，祭公、周公官爵適等，而僖九年“夏，公会宰周公”，特加“宰”者，彼传云“宰周公者何？天子之为政者也”，注云“宰，犹治也。三公之职号，尊名以加宰，知其职大尊重，当与天子参听万机，而下为诸侯所会，恶不胜任，故加宰”，仍非常称也。<br/><br/>　<br/><br/>　　何以不称使？据宰周公称使。<br/><br/>　　[疏]注“据宰周公称使”者。<br/><br/>　　○解云：即僖三十年“天王使宰周公来聘”是也。而称宰者，义与九年同。婚礼不称主人。时王者有母也。遂者何？生事也。生，犹造也。专事之辞。大夫无遂事，此其言遂何？据待君命，然后卒大夫也。<br/><br/>　<br/><br/>　　[疏]注“据待”至“夫也”。<br/><br/>　　○解云：成十七年十一月，“壬申，公孙婴齐卒于貍轸”，传云“非此月日也，曷为以此月日卒之？待君命然后卒大夫。曷为待君命然后卒大夫？曷为待君命然后卒大夫？前此者，婴齐走之晋。公会晋侯，将执公，婴齐为公请。公许之反为大夫，归至於貍轸而卒，无君命不敢卒大夫。公至，曰：‘吾固许之反为大夫。’然后卒之”者是也。<br/><br/>　<br/><br/>　　成使乎我也。以上来无事，知遂成使于我。○成使，所吏反，注及下“成使”同。其成使乎我奈何？使我为媒，可则因用是往逆矣。婚礼成於五：先纳采、问名、纳吉、纳徵、请期，然后亲迎。时王者遣祭公来，使鲁为媒，可则因用鲁往迎之，不复成礼，疾王者不重妃匹，逆天下之母若逆婢妾，将谓海内何哉？故讥之。不言如纪者，辟有外文。○媒，亡杯反。请期，音情，又七并反。迎，鱼敬反。妃匹，音配，绝句。<br/><br/>　　[疏]注“不言”至“外文”。<br/><br/>　　○解云：外相如者，例所不录，言如纪即外相如，故曰辟有外文也。<br/><br/>　<br/><br/>　　女在其国称女，此其称王后何？王者无外，其辞成矣。<br/><br/>　　[疏]“女在其国称女”者。<br/><br/>　　○解云：即隐二年“纪履緰来逆女”，上三年“公子翚如齐逆女”之属是也。<br/><br/>　<br/><br/>　　九年，春，纪季姜归于京师。其辞成矣，则其称纪季姜何？自我言纪。父母之於子，虽为天王后，犹曰吾季姜。明子尊不加於父母。京师者何？天子之居也。以季姜言归。<br/><br/>　　[疏]“京师者何”。<br/><br/>　　○解云：欲言天子之居，而文不言王；欲言凡国，而为王后所归，故执不知问。<br/><br/>　<br/><br/>　　京者何？大也。师者何？众也。天子之居，必以众大之辞言之。地方千里，周城千雉，宫室官府，制度广大，四方各以其职来贡，莫不备具，所以必自有地者，治自近始，故据士，与诸侯分职而听其政焉，即《春秋》所谓内治其国也。书季姜归者，明鲁为媒，当有送迎之礼。○治自，直吏反。<br/><br/>　　[疏]“京者”至“言之”。<br/><br/>　　○解云：京师之名，理须训解，故分而问之。<br/><br/>　　○注“地方千里”。<br/><br/>　　○解云：即《诗》云“邦圻千里”是也。<br/><br/>　　○注“周城千雉”。<br/><br/>　　○解云：在定十二年。<br/><br/>　　○注“即春”至“之礼”。<br/><br/>　　○解云：《春秋》据鲁为王，故内鲁，若周公制礼，内京师然也。<br/><br/>　<br/><br/>　　夏，四月。<br/><br/>　　秋，七月。<br/><br/>　　冬，曹伯使其世子射姑来朝。诸侯来曰朝，此世子也，其言朝何？据臣子一例当言聘。○射，音亦。<br/><br/>　　[疏]“诸侯来曰朝”。<br/><br/>　　○解云：隐十一年师解云尔，故此弟子执而难之。<br/><br/>　　○注“据臣”至“言聘”。<br/><br/>　　○解云：僖元年传文。<br/><br/>　<br/><br/>　　《春秋》有讥父老子代从政者，则未知其在齐与？曹与？在齐者，世子光也。时曹伯年老有疾，使世子行聘礼，恐卑，故使自代朝，虽非礼，有尊厚鲁之心，传见下卒葬详录，故序经意依违之也。小国无大夫，所以书者，重恶世子之不孝甚。○齐与，音馀，绝句，下同。恶，或乌路反。<br/><br/>　　[疏]注“在齐”至“光也”。<br/><br/>　　○解云：即襄九年“冬，公会晋侯”已下“滕子、薛伯、小邾娄子、齐世子光伐郑”，十一年“公会晋侯”已下“齐世子光、莒子、邾娄子”云云“伐郑”是也。<br/><br/>　　○注“时曹”至“之心”。<br/><br/>　　○解云：正以十年春卒，今又世子代其朝，故知其疾也。<br/><br/>　　○注“传见”至“详录”。<br/><br/>　　○解云：即十年“王正月，庚申，曹伯终生卒。夏，五月，葬曹桓公”是也。<br/><br/>　　○注“故序”至“孝甚”。<br/><br/>　　○解云：世子代朝，明亦合讥；世子序诸侯之上，明亦合讥，而传云未知在齐曹者，正以其卒葬详录，故依违之不信言耳。<br/><br/>　<br/><br/>　　十年，春，王正月，庚申，曹伯终生卒。<br/><br/>　　夏，五月，葬曹桓公。小国始卒，当卒月葬时，而卒日葬月者，曹伯年老，使世子来朝，《春秋》敬老重恩，故为鲁恩录之尢深。<br/><br/>　　[疏]注“小国”至“尤深”。<br/><br/>　　○解云：所传闻之世，未录小国卒葬，所闻之世乃始书之。其书之也，卒月葬时，文九年“秋，八月，曹伯襄卒”；冬，“葬曹共公”者是也。今卒日葬月者，正以敬老重恩故也。云云之说，当文皆自有解。<br/><br/>　<br/><br/>　　秋，公会卫侯于桃丘，弗遇。会者何？期辞也。其言弗遇何？公不见要也。时实桓公欲要见卫侯，卫侯不肯见公，以非礼动，见拒有耻，故讳使若会而不相遇。言弗遇者，起公要之也。弗者，不之深也。起公见拒深。传言公不要见者，顺经讳文。○见要，一遥反，注同。<br/><br/>　　[疏]“会者何”。<br/><br/>　　○解云：经既书会，作聚集之名；寻言弗遇，是未见之称，故执不知问。<br/><br/>　<br/><br/>　　冬，十有二月，丙午，齐侯、卫侯、郑伯来战于郎。郎者何？吾近邑也。以言来也。<br/><br/>　　[疏]“郎者何”。<br/><br/>　　○解云：欲言是邑，战於其内；欲言非邑，经有城郎之文，故执不知问。<br/><br/>　　○注“以言来也”。<br/><br/>　　○解云：凡言来者，乡内之辞，今经言来，故知近邑也。而僖四年“楚屈完来盟于师”，是时在召陵，而言来者，据师道楚，故得言来。吾近邑，则其言来战于郎何？据齐师、宋师次于郎不言来，公败宋师不言战，龙门之战不举地也。<br/><br/>　<br/><br/>　　[疏]注“据齐师”至“不言来”。<br/><br/>　　○解云：在庄十年。<br/><br/>　　○注“公败”至“不言战”。<br/><br/>　　○解云：隐十年“公败宋师于菅”，庄十年“公败宋师于乘丘”，庄十一年“公败宋师于鄑”，凡有三经，宜隐十年以当之。<br/><br/>　　○注“龙门”至“地也”。解云：即下十三年春，“公会纪侯、郑伯。己巳，及齐侯、宋公、卫侯、燕人战”云云，依《春秋说》云是龙门之战，而不言战于龙门是也。<br/><br/>　<br/><br/>　　近也。恶乎近？近乎围也。地而言来者，明近都城，几与围无异。不解战者，从下说可知。○恶，音乌。明近，附近之近。几，音祈。<br/><br/>　　[疏]“近也”至“围也”。<br/><br/>　　○解云：近，读如附近之近。国，读如围。言兵围都城相似，故言近乎围也。考诸古本，围皆作“国”字，而旧解以国为围。<br/><br/>　<br/><br/>　　此偏战也。何以不言师败绩？据十三年师败绩。偏，一面也。结日定地，各居一面，鸣鼓而战，不相诈。<br/><br/>　　[疏]注“据十”至“相诈”。<br/><br/>　　○解云：即龙门之战，“齐师、宋师、卫师、燕师败绩”是也。<br/><br/>　<br/><br/>　　内不言战，言战乃败矣。《春秋》讬正於鲁。战者，敌文也。王者兵不与诸侯敌，战乃其已败之文，故不复言师败绩。鲁不复出主名者，兵近都城，明举国无大小，当戮力拒之。○不复，扶又反，下同。戮，音六，又力彫反，字亦作勠。<br/><br/>　　十有一年，春，正月，齐人、卫人、郑人盟于恶曹。月者，桓公行恶，诸侯所当诛，上三国来战于郎。今复使微者盟，故为鲁惧，危录之。○行，下孟反。属，音烛。今复，扶又反，下“故复”同。为，于伪反。<br/><br/>　　[疏]注“月者”至“录之”。<br/><br/>　　○解云：正以微者盟例合时，今而书月，故须解之。<br/><br/>　<br/><br/>　　夏，五月，癸未，郑伯寤生卒。○寤，吾故反。<br/><br/>　　秋，七月，葬郑庄公。庄公杀段，所以书葬者，段当国，本当从讨贼辞，不得与杀大夫同例。<br/><br/>　　[疏]注“庄公”至“同例”。解云：《春秋》之例，君杀无罪大夫，皆去其葬，即成十年“晋侯孺卒”，注云“不书葬者，杀大夫赵同”等是。今段有罪，故庄公书葬也。然则此言不得与杀大夫同例者，谓不得与杀无罪大夫同例耳。<br/><br/>　<br/><br/>　　九月，宋人执郑祭仲。祭仲者何？郑相也。不言大夫者，欲见持国重。○相，息亮反。见，贤遍反，下同。<br/><br/>　　[疏]“祭仲者何”。解云：欲言无罪，听胁立篡；欲言有罪，褒而称字，故执不知问。<br/><br/>　<br/><br/>　　何以不名？贤也。何贤乎祭仲？据身执君出，不能防难。○防难，乃旦反，下同。以为知权也。权者，称也。所以别轻重，喻祭仲知国重君轻。君子以存国，除逐君之罪，虽不能防其难，罪不足而功有馀，故得为贤也。不引度量者，取其平实以无私。○称，尺证反。别，彼列反。其为知权奈何？古者郑国处于留，先郑伯有善于郐公者，通乎夫人，以取其国而迁郑焉。迁郑都于郐也。○郐，古外反。而野留野，鄙也。传本上事者，解宋所以得执祭仲，因以为戒。庄公死已葬，祭仲将往省于留，涂出于宋、宋人执之。宋人，宋庄公也。谓之曰：“为我出忽而立突。”突，宋外甥。○为，于伪反，下注“为突”、“非能为突”、“为赂”、“为突归”、“为承”同。祭仲不从其言，则君必死，国必亡。祭仲死，而忽为突所驱逐而出奔，经不书忽奔，见微弱甚。是时宋强而郑弱，祭仲探宋庄公本弑君而立，非能为突，将以为赂动，守死不听，令自入，见国无拒难者，必乘便将灭郑，故深虑其大者也。○令自，力呈反，下同。便，婢面反。<br/><br/>　　[疏]注“祭仲死”至“者也”。<br/><br/>　　○解云：下十五年“秋，九月，郑伯突入于栎”，传云“栎者何？郑之邑。曷为不言入于郑？未言尔。曷为末言尔？祭仲亡矣。然则曷为不言忽之出奔？言忽为君之微也。祭仲存则存矣，祭仲亡则亡矣”者是。注“祭仲探宋庄公本弑君而立”者。在桓二年。<br/><br/>　<br/><br/>　　从其言，则君可以生易死，国可以存易亡，少辽缓之。宋当从突求赂，郑守正不与，则突外乖於宋，内不行於臣下，辽假缓之。<br/><br/>　　[疏]“君可以生易死”。<br/><br/>　　○解云：谓易去死也。○“国可以存易亡”。<br/><br/>　　○解云：易去亡也。<br/><br/>　<br/><br/>　　则突可故出，而忽可故反，是不可得则病，使突有贤才，是计不可得行，则己病逐君之罪。<br/><br/>　　[疏]“则突可故出”。<br/><br/>　　○解云：突可以此之故出之也。○“而忽可故反”。<br/><br/>　　○解云：言忽可以此之故而反之也。○“是不可得则病”。<br/><br/>　　○解云：言己终能出突而反忽，则为权之成；若不能如是，乃为其病矣。<br/><br/>　<br/><br/>　　然后有郑国。己虽病逐君之罪，讨出突，然后能保有郑国，犹愈於国之亡。<br/><br/>　　[疏]“然后有郑国”。<br/><br/>　　○解云：言突有贤才，己计不行，虽然，仍须勉力讨之。令忽有国虽费功力，犹愈於国之亡也。<br/><br/>　<br/><br/>　　古人之有权者，祭仲之权是也。古人，谓伊尹也。汤孙大甲骄蹇乱德，诸侯有叛志，伊尹放之桐宫，令自思过，三年而复成汤之道。前虽有逐君之负，后有安天下之功，犹祭仲逐君存郑之权是也。○大，音泰。<br/><br/>　　[疏]注“古人”至“之道”。<br/><br/>　　○解云：出《书序》。《长义》云“若令臣子得行，则闭君臣之道，启篡弑之路”。解云：权之设，所以扶危济溺，舍死亡无所设也。若使君父临溺河井，宁不执其发乎？是其义也。<br/><br/>　<br/><br/>　　权者何？权者反於经，然后有善者也。权之所设，舍死亡无所设。设，施也。舍，置也。如置死亡之事不得施。<br/><br/>　　[疏]“权者何”。<br/><br/>　　○解云：欲言正，逐君立庶；欲言不正，今又言权，故执不知问<br/><br/>　<br/><br/>　　。行权有道：自贬损以行权，身蒙逐君之恶，以存郑是也。不害人以行权。己纳突，不害忽是也。杀人以自生，亡人以自存，君子不为也。祭仲死则忽死，忽死则郑亡。生者，乃所以生忽存郑，非苟杀忽以自生，亡郑以自存。反覆道此者，皆所以解上死亡不施於己。宋不称公者，胁郑之篡，首恶当诛，非伯执也。祭仲不称行人者，时不衔君命出使，但往省留耳。执例时，此月者，为突归郑夺正，郑伯出奔。○覆，芳服反。使，所吏反。<br/><br/>　　[疏]注“皆所”至“於己”。<br/><br/>　　○解云：言上辟死辟亡，皆为忽故也。<br/><br/>　　○注“宋不”至“执也”。<br/><br/>　　○解云：决成十五年“晋侯执曹伯归于京师”称爵也。即僖四年传云“称侯而执者，伯讨也。称人而执者，非伯讨”是也。<br/><br/>　　○注“祭仲”至“留耳”。<br/><br/>　　○解云：决定六年“秋，晋人执宋行人乐祁犁”之属称行人也。<br/><br/>　　○注“执例时”者。<br/><br/>　　○解云：即祁犁言秋是也。而僖十九年六月，“己酉，邾娄人执鄫子用之”而书日者，彼注云“日者，鲁不能防正其女，以至於此，明当痛其女祸而自责之”。然则凡执例时，而在日月下者，皆当文有解。<br/><br/>　<br/><br/>　　突归于郑。突何以名？据忽复归于郑，俱祭仲所纳，系国称世子，不但名也。<br/><br/>　　[疏]注“据忽”至“名也”。<br/><br/>　　○解云：即十五年“郑世子忽复归于郑”是。<br/><br/>　<br/><br/>　　挈乎祭仲也。挈，犹提挈也。突当国，本常言郑突，欲明祭仲从宋人命，提挈而纳之，故上系於祭仲。不系国者，使与外纳同也。时祭仲势可杀突，以除忽害而立之者，忽内未能怀保其民，外未能结款诸侯，如杀之，则宋军强乘其弱，灭郑不可救，故少辽缓之。○挈，苦结反，提挈也。<br/><br/>　　[疏]注“欲明”至“同也”。<br/><br/>　　○解云：言与外纳同者，即系祭仲言于郑是也。言似僖二十五年“楚人围陈，纳顿子于顿”，文十四年“晋人纳接菑于邾娄”之属是也。<br/><br/>　<br/><br/>　　其言归何？据小白言入。<br/><br/>　　[疏]注“据小白言入”。<br/><br/>　　○解云：即庄九年“齐小白入于齐”是也。<br/><br/>　<br/><br/>　　顺祭仲也。顺其计策，与使行权，故使无恶。<br/><br/>　　[疏]注“顺其”至“无恶”。<br/><br/>　　○解云：下十五年传例云“归者出入无恶”，故言此。<br/><br/>　<br/><br/>　　郑忽出奔卫。忽何以名？据宋子既葬称子。<br/><br/>　　[疏]注“据宋”至“称子”。解云：僖九年三月，“宋公御说卒”，“夏，公会宰周公、齐侯、宋子”巳下。“盟于葵丘”是也。若然，案彼经文，宋公御说三月卒，夏则公会宋子于葵丘，计应未葬，故注云“宋未葬不称子某者，出会诸侯，非居尸柩前，故不名也”。此云“宋子既葬称子者，谓以其非居尸柩之前，故作已葬之称。而单言子，况此郑忽之父，久巳葬讫而反名，故难之。<br/><br/>　<br/><br/>　　《春秋》伯子男一也，辞无所贬。《春秋》改周之文，从殷之质，合伯子男为一，一辞无所贬，皆从子，夷狄进爵称子是也。忽称子，则与《春秋》改伯从子辞同，於成君无所贬损，故名也。名者，缘君薨有降既葬名义也，此非罪贬也。君子不夺人之亲，故使不离子行也。王者起所以必改质文者，为承衰乱救人之失也。天道本下，亲亲而质省；地道敬上，尊尊而文烦。故王者始起，先本天道以治天下，质而亲亲，及其衰敝，其失也亲亲而不尊；故后王起，法地道以治天下，文而尊尊，及其衰敝，其失也尊尊而不亲，故复反之於质也。质家爵三等者，法天之有三光也。文家爵五等者，法地之有五行也。合三从子者，制由中也。○省，所景反。<br/><br/>　　[疏]注“夷狄”至“名也”。<br/><br/>　　○解云：襄二十九年“吴子使札来聘”，哀十三年“公会晋侯及吴子于黄池”之属是也。<br/><br/>　　○注“名者”至“义也”。<br/><br/>　　○解云：言君薨称子某，既葬称子者，正以既葬稍杀，故不得名也。然则初薨所以名者，降於既葬也。今郑忽书名者，缘君薨而名之义也。<br/><br/>　　○注“天道本下，亲亲而质省”者巳下至“反之於质”。皆出於《乐说》文。<br/><br/>　　○注“质家爵三等，法天之有三光也”巳下。皆《春秋说》文也。<br/><br/>　<br/><br/>　　柔会宋公、陈侯、蔡叔盟于折。柔者何？吾大夫之未命者也。以侠卒也。辄发传者，无氏嫌贬也。所以不卒柔者，深薄桓公，不与有恩礼於大夫也。盟不日者，未命大夫盟会用兵，上不及大夫，下重於士，罚疑从轻，故责之略。蔡侯称叔者，不能防正其姑姊妹，使淫於陈佗，故贬在字例。○折，之设反，又时设反；一本作“析”，思历反。<br/><br/>　　[疏]“柔者何”。<br/><br/>　　○解云：欲言大夫，经不言氏；欲言微者，而书其名，故执不知问。<br/><br/>　　○注“以侠卒也”。<br/><br/>　　○解云：隐九年春“侠卒”，传云：“侠者何？吾大夫之未命者也”，彼注云“以无氏而卒之也”。然则此亦无氏而书见，故知未命之大夫也。<br/><br/>　　○注“辄发”至“贬也”。<br/><br/>　　○解云：凡内大夫不书氏有二义；若未命大夫亦无氏，而此与侠是也；贬者亦无氏，即无骇与翚之是也，故此注云“无氏嫌贬也”。<br/><br/>　　○注“所以”至“夫也”。<br/><br/>　　○解云：欲道侠之卒当隐公之世，故得书之。<br/><br/>　　○注“盟不”至“之略”。<br/><br/>　　○解云：《春秋》之例，不信者日，下十二年“及郑师伐宋。丁未，战于宋”，是其违信矣。不日者，正以未命大夫，故责之略也。<br/><br/>　　○注“蔡称”至“字例”。<br/><br/>　　○解云：正以隐八年“蔡侯考父卒”，故有其姑姊妹淫於陈侯佗之事。在上六年。<br/><br/>　<br/><br/>　　公会宋公于夫童。○夫童，音扶；下音锺，又如字，《左氏》作“夫锺”。<br/><br/>　　冬，十有二月，公会宋公于阚。○阚，口暂反。<br/><br/>　　十有二年，春，正月。<br/><br/>　　夏，六月，壬寅，公会纪侯、莒子盟于殴蛇。○殴蛇，丘于反，又音曲侯反。蛇，音移，又音池。《左氏》作“曲池”。<br/><br/>　　秋，七月，丁亥，公会宋公、燕人盟于穀丘。○燕，音胭。<br/><br/>　　八月，壬辰，陈侯跃卒。不书葬者，佗子也。佗不称侯者，嫌贬在名例，不当绝，故复去跃葬也。○跃，予若反。佗子，大何反。故复，扶又反，下同。去，起吕反。<br/><br/>　　公会宋公于郯。○郯，音谈，二传作“虚”。<br/><br/>　　冬，十有一月，公会宋公于龟。○丙戌，公会郑伯盟于武父。○父，音甫。<br/><br/>　　丙戌，卫侯晋卒。不蒙上日者，《春秋》独晋书立记卒耳。当蒙上日，与不嫌异於篡例，故复出日明同。<br/><br/>　　[疏]注“不蒙”至“明同”。<br/><br/>　　○解云：《春秋》之例，篡不明者，至卒时合去日以略之，即僖二十四年冬，“晋侯夷吾卒”；襄十八年冬十月，“曹伯负刍卒于师”之属是也。若其篡明，有立、入之文者，不嫌非篡，故不劳去日，即僖十七年冬十二月，“乙亥，齐侯小白卒”；庄二十一年“夏，五月，辛酉，郑伯突卒”之属是也。今此卫侯晋亦隐四年有立文，不嫌非篡，当日。若不重言丙戌，则嫌不蒙上日，以其篡故略之，是以重言丙戌以明嫌也。而言独晋书立者，郑突、齐小白皆上有人文，不言立，故言独。<br/><br/>　<br/><br/>　　十有二月，及郑师伐宋。丁未，战于宋。战不言伐，此其言伐何？辟嫌也。恶乎嫌？嫌与郑人战也。时宋主名不出，不言伐，则嫌内微者与郑人战于宋地，故举伐以明之。宋不出主名者，兵攻都城，与郎同义。○恶乎，音乌，十三年传同。<br/><br/>　　[疏]注“宋不”至“同义”。解云：上十年“来战于郎”，注云“鲁不复出主名者，兵近都城，明举国无大小，当戮力拒之”是也。<br/><br/>　<br/><br/>　　此偏战也。何以不言师败绩？内不言战，言战乃败矣。<br/><br/>　　[疏]“此偏”至“败矣”。<br/><br/>　　○解云：上十年郎战之下巳有此传，今复发之者，上经来战于鲁，此则往战于宋，嫌其异，故明之。<br/><br/>　<br/><br/>　　十有三年，春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。曷为后日？据鞍之战先书日。○鞍，音安。<br/><br/>　　[疏]注“据鞍”至“书日”。<br/><br/>　　○解云：成二年六月癸酉云云，“及齐侯战于鞍”是也。<br/><br/>　<br/><br/>　　恃外也。其恃外柰何？得纪侯、郑伯，然后能为日也。得纪侯、郑伯之助，然后乃能结战日以胜。君子不掩人之功，不蔽人之善，故后日以明之。○胜，诗证反。蔽，必婢反。内不言战，此其言战何？据公败宋师于菅。○菅，古颜反。<br/><br/>　　[疏]注“据公”至“于菅”。解云：在隐十年。<br/><br/>　<br/><br/>　　从外也。从外诸侯相与战例。曷为从外？据战于宋，不从外言败绩。<br/><br/>　　[疏]注“据战”至“败绩”。<br/><br/>　　○解云：即上十二年也，于时有郑人不书败绩之文矣。<br/><br/>　<br/><br/>　　恃外，故从外也。明当归功於纪、郑，故从纪、郑言战。何以不地？据在下句。<br/><br/>　　[疏]注“据在下句”。<br/><br/>　　○解云：即下云“郎亦近矣，郎何以地”。<br/><br/>　<br/><br/>　　近也。恶乎近？近乎围。郎亦近矣，郎何以地？郎犹可以地也。郎虽近，犹尚可言其处。今亲战龙门，兵攻城池，尢危，故耻之。绩，功也。非义不战，故以功言之。不言功者，取其积聚师众，有尊卑上下次第行伍，必出万死而不奔此，故以自败为文，明当坐也。燕战称人，败绩称师者，重败也，战少而败多。言及者，明见我为主，故得汲汲败胜之文。○处，昌虑反。行，户郎反。<br/><br/>　　[疏]“郎犹可以地也”。<br/><br/>　　○解云：即上十年“齐侯、卫侯、郑伯来战于郎”是也。。<br/><br/>　　○注“郎虽”至“其处”。<br/><br/>　　○解云：谓郎虽在郊内，仍非攻城，犹可以举其地。<br/><br/>　　○注“今亲”至“耻之”。<br/><br/>　　○解云：《春秋说》云“龙门之战，民死伤者，满沟也”者，主说此经，故知之。<br/><br/>　　○注“绩功”至“不战”。<br/><br/>　　○解云：凡书兵者，正得奉王命伐无礼，乃有战事，故言非义不战。<br/><br/>　　○注“必出万死”。<br/><br/>　　○解云：若武王万民致死而定天下之类。<br/><br/>　　○注“燕战”至“败也”。<br/><br/>　　○解云：盖师不尽战，故言战少；败时悉走，故言败多。而庄二十八年“齐人伐卫，卫人及齐人战，卫人败绩”，传即据此经云“败者称师，卫何以不称师？未得乎师也”，彼注云“未得成列为师也。诈战不言战，言战者，卫未有罪，方欲使卫主齐见直文也”者是。<br/><br/>　<br/><br/>　　三月，葬卫宣公。背殡用兵而月，不危之者，卫弱於齐、宋，不从亦有危，故量力不责也。○背殡，音佩，后“背殡”皆放此。<br/><br/>　　[疏]注“背殡”至“责也”。<br/><br/>　　○解云：隐三年传云“当时而不日，正也。当时而日，危不得葬也”。然则卫宣公去年十一月卒，至今年三月，正当五月之际，而又背殡用兵，宜书日以见危，而不日者，正以量力不责故也。<br/><br/>　<br/><br/>　　夏，大水。为龙门之战，死伤者众，民悲哀之所致。○为，于伪反。<br/><br/>　　秋，七月。<br/><br/>　　冬，十月。<br/><br/>　　十有四年，春，正月，公会郑伯于曹。<br/><br/>　　无冰。何以书？记异也。周之正月，夏之十一月，法当坚冰。无冰者，温也。此夫人淫泆，阴而阳行之所致。○泆，音逸。行，下孟反。<br/><br/>　　夏，五。郑伯使其弟语来盟。“夏，五”者何？无闻焉尔。来盟者，聘而盟也。不言聘者，举重也。内不出主名者，主国也，莅盟可知。莅盟、来盟例皆时。时者，从内为王义，明王者当以至信先天下。○莅盟，音利，又音类，下同。<br/><br/>　　[疏]“夏五者何”。<br/><br/>　　○解云：正以文异常例，故执不知问。<br/><br/>　　○注“莅盟”至“天下”。<br/><br/>　　○解云：其莅盟书时者，僖三年“冬，公子友如齐莅盟”；定十一年冬，“叔还如郑莅盟”之属是也。其来盟书时者，宣七年“春卫侯使孙良夫来盟”之属是也。而文十五年春，“三月，宋司马华孙来盟”书月，彼注云“月者，文公微弱，大夫秉政，宋亦蔽于三世之党，二乱结盟，故不与信辞”是也。然则来盟之例，例不言月，而此言夏五，师所不说，何氏以“五”字或衍文，故如此解。<br/><br/>　<br/><br/>　　秋，八月，壬申，御廪灾。御廪者何？粢盛委之所藏也。黍稷曰粢，在器曰盛。委，积也。御者，谓御用于宗庙。廪者，释治穀名。礼，天子亲耕，东田千亩，诸侯百亩。后夫人亲西郊采桑，以共粢盛祭服，躬行孝道以先天下。○廪，力甚反。粢盛，音咨；下音成。委，于鬼反，注同。积，子赐反。共，音恭。<br/><br/>　　[疏]“御廪者何”。<br/><br/>　　○解云：欲言宫室，而文言御廪；欲言仓库，今被灾之，於义不强，故执不知问。<br/><br/>　　○注“廪者，释治穀名”。<br/><br/>　　○解云：谓廪之言藻之义故也。<br/><br/>　　○注“礼天”至“天下”。<br/><br/>　　○解云：皆出《祭义》之文。御廪灾，何以书？<br/><br/>　<br/><br/>　　记灾也。火自出烧之曰灾。先是龙门之战，死伤者众，桓无恻痛於民之心，不重宗庙之尊，逆天危先祖，鬼神不飨，故天应以灾御廪。○应，应对之应。<br/><br/>　　[疏]“御廪灾，何以书”。<br/><br/>　　○解云：嫌覆问上粢盛委之所藏，故不但言何以书。<br/><br/>　<br/><br/>　　[疏]注“火自”至“曰灾”。<br/><br/>　　○解云：《公羊》之例，内悉言灾，而复言火自出烧之者，入《春秋》始有此灾，欲通人火不书之义也。<br/><br/>　<br/><br/>　　乙亥，尝。常事不书，此何以书？讥，何讥尔？讥尝也。讥新有御廪灾而尝之。曰：“犹尝乎？难曰四时之祭不可废，则无犹尝乎？○难，乃旦反。御廪灾，不如勿尝而巳矣。当废一时祭，自责以奉天灾也。知不以不时者，书本不当尝也。<br/><br/>　　[疏]注“知不”至“尝也”。<br/><br/>　　○解云：周之八月，非夏之孟秋，而反为尝，故以不时言之。<br/><br/>　<br/><br/>　　冬，十有二月，丁巳，齐侯禄父卒。<br/><br/>　　宋人以齐人、卫人、蔡人、陈人伐郑。以者何？行其意也。以己从人曰行。言四国行宋意也。宋前纳突求赂，突背恩伐宋，故宋结四国伐之。四国本不起兵，当分别之，故加以也。宋恃四国乃伐郑，四国当与宋同罪，非为四国见轻重。○背，音佩。别，彼列反。见，贤遍反。<br/><br/>　　[疏]“以者何”。<br/><br/>　　○解云：正以宋非强国而以齐、卫，故执不知问。<br/><br/>　　○注“宋前纳突求赂”。<br/><br/>　　○解云：上十一年宋人执郑祭仲，“突归于郑”是。<br/><br/>　　○注“突背恩伐宋”者。<br/><br/>　　○解云：上十二年“及郑师伐宋。丁未，战于宋”是也。<br/><br/>　<br/><br/>　　十有五年，春，二月，天王使家父来求车。何以书？讥。何讥尔？王者无求，求车非礼也。王者千里，几内租税，足以共费；四方各以其职来贡，足以尊荣，当以至廉无为率先天下，不当求。求则诸侯贪，大夫鄙，士庶盗窃。求例时，此月者，桓行恶不能诛，反从求之，故独月。○共费，音恭；下芳味反。行，下孟反，下“行恶”同。<br/><br/>　　[疏]“何以书”至“礼也”。<br/><br/>　　○解云：隐三年“武氏子来求赙”之下，传云“何以书？讥。何讥尔？丧事无求，求赙非礼也”。然则彼已有传，而重发之者，正以彼云“丧事无求”，恐此吉时得求，故明之。<br/><br/>　　○注“诸侯”至“盗窃”。<br/><br/>　　○解云：相对为优劣之称也。<br/><br/>　　○注“求例时”。<br/><br/>　　○解云：隐三年“秋，武氏子求赙”，文九年“春，毛伯来求金”之属是也。<br/><br/>　<br/><br/>　　三月，乙未，天王崩。桓王也。<br/><br/>　　夏，四月，己巳，葬齐僖公。当时而日者，背殡伐郑，危之。<br/><br/>　　[疏]注“当时”至“危之”。<br/><br/>　　○解云：去年十二月齐侯卒，至今年四月，是为当时隐三年传云“当时而不日，正也；当时而日，危不得葬”。今此书日，故曰危也。其背殡伐郑者，即去年冬十二月“宋人以齐人”巳下“伐郑”是。<br/><br/>　<br/><br/>　　五月，郑伯突出奔蔡。突何以名？据卫侯出奔楚不名。不连爵问之者，并问。上已名，今复名，故使文相顾。○复，扶又反，下注“故复”，及传文“复入”并注下“不复”皆同。<br/><br/>　　[疏]注“据卫”至“不名”。<br/><br/>　　○解云：在僖二十八年夏。<br/><br/>　　○注“不连”至“并问”。<br/><br/>　　○解云：正以下十六年传云“卫侯朔何以名”，哀八年传云“曹伯阳何以名”，故决之。<br/><br/>　　○注“上巳”至“相顾”。<br/><br/>　　○解云：欲言十一年已书名，故言复也。<br/><br/>　<br/><br/>　　夺正也。明祭仲得出之，故复於此名，著其夺正，不以失众录也。月者，大国奔例月，重乖离之祸，小国例时。<br/><br/>　　[疏]注“著其”至“录也”。<br/><br/>　　○解云：决襄十四年夏四月，“己未，卫侯衎出奔齐”之属，书其名者，为失众录之故也。<br/><br/>　　○注“月者”至“之祸”。<br/><br/>　　○解云：下十六年十一月，“卫侯朔出奔齐”，及此书五月之属皆是。<br/><br/>　　○注“小国例时”。<br/><br/>　　○解云：昭三年冬，“北燕伯款出奔齐”之属是也。<br/><br/>　<br/><br/>　　郑世子忽复归于郑。其称世子何？据上出奔不称世子。<br/><br/>　　[疏]注“据上”至“世子”。<br/><br/>　　○解云：上十一年“郑忽出奔卫”是也。<br/><br/>　<br/><br/>　　复正也。欲言郑忽，则嫌其出奔还入，与当国同文，反更成上郑忽为当国，故使称世子明复正，以效祭仲之权，亦所以解上非当国也。<br/><br/>　　[疏]注“欲言”至“复正”。<br/><br/>　　○解云：庄九年夏，“齐小白入干齐”，传云“曷为以国氏？当国也”者是也。<br/><br/>　　○注“以效祭仲之权”。<br/><br/>　　○解云：即上十一年传云“而忽可故反”是也。<br/><br/>　<br/><br/>　　曷为或言归，或言复归？复归者，出恶，归无恶；复入者，出无恶，入有恶。入者，出入恶；归者，出入无恶。皆於还入乃别之者，入国犯命，祸重也。忽未成君出奔，不应绝。出恶者，不如死之荣也。入无恶者，出不应绝，则还入不应盗国。○别，彼列反。<br/><br/>　　[疏]“曷为或言归”。<br/><br/>　　○解云：僖三十年“卫侯郑归于卫”之属是。○“或言复归”。<br/><br/>　　○解云：此经是也。○“复入者”至“有恶”。<br/><br/>　　○解云：襄二十三年“晋栾盈复入于晋”之属是也。○“入者，出入恶”。<br/><br/>　　○解云：下文“许叔入于许”，“郑伯突入于栎”之属是也。<br/><br/>　<br/><br/>　　许叔入于许。称叔者，春秋前失爵，在字例也。入者，出入恶，明当诛也。不书出时者，略小国。<br/><br/>　　[疏]注“称叔”至“字例”。<br/><br/>　　○解云：正以庄十六年“同盟于幽”，经书许男故也。<br/><br/>　　○注“不书”至“小国”。<br/><br/>　　○解云：正以上文忽与突出入并书故。<br/><br/>　<br/><br/>　　公会齐侯于鄗。○鄗，户老反，又火各反，《左传》作“艾”，《穀梁》作“蒿”。<br/><br/>　　邾娄人、牟人、葛人来朝。皆何以称人？据言朝也。<br/><br/>　　[疏]注“据言朝也”。<br/><br/>　　○解云：正以隐十一年传云“诸侯来曰朝”。<br/><br/>　<br/><br/>　　夷狄之也。桓公行恶，而三人俱朝事之。三人为众，众足责，故夷狄之。<br/><br/>　　秋，九月，郑伯突入于栎。栎者何？郑之邑。曷为不言入于郑？据齐阳生立陈乞家，言入于齐。○栎，力狄反，一音匹沃反。<br/><br/>　　[疏]“栎者何”。<br/><br/>　　○解云：欲言国都，不言郑；欲言入于郑，复言栎邑，故执不知问。<br/><br/>　　○注“据齐”至“于齐”。<br/><br/>　　○解云：在哀六年。彼传云“景公死而舍立，陈乞迎阳生于诸其家”，“诸大夫不得巳，皆逡巡北面，再拜稽首而君之尔”。然则阳生实入于陈乞家，而言入于齐。今突入于栎，而不言于郑，故难之。<br/><br/>　<br/><br/>　　末言尔。末者，浅也。解不言入国意。曷为末言尔？据俱篡也。祭仲亡矣。亡，死亡也。祭仲亡则郑国易得，故明入邑则忽危矣，不须乃入国也，所以效君必死，国必亡矣。○易，以豉反。然则曷为不言忽之出奔？据上言出奔也。言忽为君之微也。祭仲存则存矣，祭仲亡则亡矣。言忽微弱甚於鸿毛，仅若匹夫之出耳，故不复录，皆所以终祭仲之言，解不虚设危险之嫌。<br/><br/>　　[疏]注“皆所”至“之言”。解云：上云祭仲亡则亡矣者，所以效十一年“君必死，国必亡”之文。今此传云“言忽为君之微也”已下者，可以终十一年“国可以存易亡”之文，故言皆所以终祭仲之言也。十一年虽不出祭仲之口，但传家为祭仲而为此辞，故得云祭仲之言也。<br/><br/>　　○注“解不”至“之嫌”。<br/><br/>　　○解云：权者，危险之事，祭仲比来欲为君存国，非徒然也。但国内凡人嫌其虚设，故作经传以解之，故曰解不虚设危险之嫌。<br/><br/>　<br/><br/>　　冬，十有一月，公会齐侯、宋公、卫侯、陈侯于侈，伐郑。月者，善诸侯征突，善录义兵也。不举伐为重者，用兵重於会，嫌月为桓伐有危举，不为义兵录，故复录会。○侈，昌氏反，二传作“袲”。为桓，于伪反，下同。<br/><br/>　　[疏]注“月者”至“录会”。<br/><br/>　　○解云：正以隐七年“秋，公伐邾娄”之属，则言征伐例时，而此书月，故决之。<br/><br/>　<br/><br/>　　十有六年，春，正月，公会宋公、蔡侯、卫侯于曹。<br/><br/>　　夏，四月，公会宋公、卫侯、陈侯、蔡侯伐郑。<br/><br/>　　秋，七月，公至自伐郑。致者，善桓公能疾恶同类，比与诸侯行义兵伐郑。致例时，此月者，善其比与善行义，故以致，复加月也。○复，扶又反。<br/><br/>　　[疏]注“致者”至“伐郑”。<br/><br/>　　○解云：桓是篡贼，动作有危，今能疾篡脱危而至，故致之。<br/><br/>　　○注“致例时”。<br/><br/>　　○解云：即上二年“冬，公至自唐”之属是。<br/><br/>　<br/><br/>　　冬，城向。○向，式亮反。<br/><br/>　　十有一月，卫侯朔出奔齐。卫侯朔何以名？据卫侯出奔楚不名。<br/><br/>　　[疏]“卫侯朔何以名”。<br/><br/>　　○解云：嫌问出奔之属何以名，故复连句问之。<br/><br/>　　○注“据卫”至“不名”。<br/><br/>　　○解云：在僖二十八年。<br/><br/>　<br/><br/>　　绝。曷为绝之？据俱奔也。得罪于天子也。其得罪于天子奈何？见使守卫朔，朔，十二月朔政事也。月所以朝庙告朔是也。而不能使卫小众。时天子使发小众，不能使行。越在岱阴齐，越，犹走也。岱，岱宗，泰山也。山北曰阴。先言岱阴，后言齐者，明名山大泽不以封诸侯，以为天地自然之利，非人力所能加，故当与百姓共之。传著朔在岱阴者，明天子当及是时未能交连五国之兵早诛之。<br/><br/>　　[疏]注“明天子”至“诛之”。<br/><br/>　　○解云：其五国者，庄五年“冬，公会齐人、宋人、陈人、蔡人伐卫”是。<br/><br/>　<br/><br/>　　属负兹舍，不即罪尔。属，讬也。天子有疾称不豫，诸侯称负兹，大夫称犬马，士称负薪。舍，止也。讬疾止不就罪。○属负兹，音烛，注同。属，讬也。诸侯有疾称负兹，言朔讬有疾。<br/><br/>　　[疏]注“天子”至“负薪”者。<br/><br/>　　○解云：皆汉礼之名。豫，诂为乐。诸侯言负兹者，谓负事繁多，故致疾。大夫言犬马者，代人劳苦，行役远方，故致疾。士称负薪者，禄薄不足代耕，故致疾。<br/><br/>　<br/><br/>　　十有七年，春，正月，丙辰，公会齐侯、纪侯盟于黄。<br/><br/>　　二月，丙午，公及邾娄仪父盟于趡。本失爵在名例，中朝桓公称人。今此不名者，盖以为仪父最先与隐公盟，明元功之臣，有诛而无绝。○趡，翠癸反。<br/><br/>　　[疏]注“本失”至“在名例”。<br/><br/>　　○解云：正以隐元年得褒，乃书字故也。<br/><br/>　　○注“中朝”至“名者”。<br/><br/>　　○解云：即上十五年“邾娄人、牟人、葛人来朝”是。<br/><br/>　　○注“盖以”至“之臣”。<br/><br/>　　○解云：隐元年“公及邾娄仪父盟于昧”是也。<br/><br/>　　○注“有诛而无绝”。<br/><br/>　　○解云：有诛者，十五年称人，是责之。无绝者，今还其字，无绝其功故也。<br/><br/>　<br/><br/>　　五月，丙午，及齐师战于奚。夏者，阳也。月者，阴也。去夏者，明夫人不系於公也。此战盖由桓公曰“同非吾子”云尔。○去，起吕反，下同。<br/><br/>　　[疏]注“此战”至“云尔”。<br/><br/>　　○解云：庄元年传云“公曰‘同非吾子’”是。然则夫人姜氏三年至鲁，六年九月庄公乃生，桓公何云同非吾子？盖夫人谮之也。或云盖在齐之日已共私通，鲁侯知之，悼恨之言耳。<br/><br/>　<br/><br/>　　六月，丁丑，蔡侯封人卒。<br/><br/>　　秋，八月，蔡季自陈归于蔡。称字者，蔡侯封人无子，季次当立，封人欲立献舞而疾害季，季辟之陈。封人死，归反奔丧，思慕三年，卒无怨心，故贤而字之。出奔不书者，方以起季奔丧归，故使若非出奔归。不称弟者，见季不受父兄之尊，起宜为天子大夫。天子大夫不得与诸侯亲通，故鲁季子、纪季皆去其氏，唯卒以恩录亲，季友、叔肸卒是也。<br/><br/>　　[疏]注“鲁季”至“其氏”。<br/><br/>　　○解云：即闵元年“季子来归”，庄三年“纪季以酅入于齐”是也。○“唯卒”至“是也”。<br/><br/>　　○解云：即僖十六年“公子季友卒”，宣十七年“公弟叔肸卒”是也。<br/><br/>　<br/><br/>　　癸巳，葬蔡桓侯。称侯者，亦夺臣子辞也。有贤弟而不能任用，反疾害之而立献舞，国几并於蛮荆，故贤季抑桓称侯，所以起其事。○几，音祁。并，必政反，又如字。<br/><br/>　　[疏]注“称侯”至“其事”。<br/><br/>　　○解云：正以诸侯之葬皆称公，故决之。<br/><br/>　<br/><br/>　　及宋人、卫人伐邾娄。<br/><br/>　　冬，十月，朔，日有食之。是后夫人谮公，为齐侯所诱杀。去日者，著桓行恶，故深为内惧其将见杀无日。○行，下孟反。为，于伪反。<br/><br/>　　[疏]注“去日”至“无日”。<br/><br/>　　○解云：若以隐三年传言之，即某月某日朔日有食之者，食正朔。若言某月某日日有食之者，谓二日食也。若言某月日有食之者，谓食在晦也。今此言朔而不书日，故此解之。<br/><br/>　<br/><br/>　　十有八年，春，王正月，公会齐侯于泺。○泺，郎沃反，又音洛，《说文》云匹沃反。公夫人姜氏遂如齐。公何以不言及夫人？据公及夫人会齐侯于阳穀。<br/><br/>　　[疏]注“据公”至“阳穀”。<br/><br/>　　○解云：在僖十一年。<br/><br/>　<br/><br/>　　夫人外也。若言夫人，巳为公所绝外也。<br/><br/>　　[疏]注“若言”至“外也”。<br/><br/>　　○解云：欲言不假言及，是外之意。<br/><br/>　<br/><br/>　　夫人外者何？内辞也。内为公讳辞。○为，于伪反。其实夫人外公也。时夫人淫於齐侯而谮公，故云尔。言遂者，起夫人本与公出会齐侯于泺，故得并言遂如齐。不书夫人会，书夫人遂者，明遂在夫人。齐侯诱公使遂如齐，以夫人谮公故。○谮公，侧鸩反，下同。<br/><br/>　　夏，四月，丙子，公薨于齐。不书齐诱杀公者，深讳耻也。地者，在外为大国所杀，於国尤危。国重，故不暇隐也。<br/><br/>　　[疏]注“不书”至“耻也”。解云：如此注者，正决昭十一年“楚子虔诱蔡侯般杀之于申”之文也。<br/><br/>　　○注“地者”至“隐也”。<br/><br/>　　○解云：鲁侯被杀，例不举地，故隐公、闵公直言薨而巳。今此言齐，故如此解。<br/><br/>　<br/><br/>　　丁酉，公之丧至自齐。凡公薨外致日者，危痛之。外多穷厄伐丧，内多乘便而起，不可不戒慎。加之者，丧者死之通辞也，本以别死生，不以明贵贱，非配公之称，故加之以绝。○便，婢面反。别，彼列反。称，尺证反。<br/><br/>　　[疏]注“凡公”至“痛之”。○即此及定元年“夏，六月，癸亥公之丧至自乾侯”之属是也。<br/><br/>　<br/><br/>　　秋，七月。<br/><br/>　　冬，十有二月，已丑，葬我君桓公。贼未讨，何以书葬？据隐公也。雠在外也。雠在外，则何以书葬？据俱雠也。君子辞也。时齐强鲁弱，不可立得报，故君子量力，且假使书葬。於可复雠而不复，乃责之，讳与齐狩是也。桓者，谥。礼，生有爵，死有谥，所以劝善惩恶也。礼，诸侯薨，天子谥之。卿大夫受谥於君，唯天子称天以诔之。盖以为祖祭乃谥，可酉公之丧至自齐；丁巳葬我君定公，雨不克葬，戊午日下昃乃克葬是也。以公配谥者，终有臣子之辞。上葬日者，起生者之事也，且明王者当遣使者与诸侯共会之。加我君者，录内也，犹君薨地也。○惩，直升反。使，所吏反。<br/><br/>　　[疏]注“讳与齐狩是也”。<br/><br/>　　○解云：庄四年“冬，公及齐人狩于郜。公曷为与微者狩？齐侯也。齐侯则其称人何？讳与雠狩”是也。<br/><br/>　　○注“礼诸”至“诔之”。解云：即《曾子问》曰“贱不诔贵，幼不诔长，礼也”，郑注云“诔，累也。累列生时行迹，读之以作谥。谥当由尊者成”；又云“唯天子称天以诔之”，注云“以其无尊焉”；又云“诸侯相累，非礼也”是也。○“盖以”至“是也”。<br/><br/>　　○解云：所以知祖祭乃谥者，正以公之丧至自齐，未有谥。丁巳葬我君定公，欲葬遇雨不得葬。经书定公，故知宜是作祖祭时为之也。《礼记·檀弓下》篇云：“公叔文子卒，其子戍请谥於君云：‘日月有时，将葬矣。请所以《易》其名者。’”义亦通於此。<br/><br/>　　○注“上葬”至“地也”。<br/><br/>　　○解云：考诸古本，皆无“上”字，衍文。隐三年传“过时而日，隐之”，注云“隐痛贤君不得以时葬，‘丁亥，葬齐桓公’是也”。然则此君四月薨，至于今十二月，亦是过时而日者，亦是痛其贤君不得以时葬，非其辞贞，故曰起生者之事，言其非为臣子矣。或者上葬为此上文之葬，若昭三年“葬滕成公”之下，注云“月者，襄公上葬，诸侯莫肯加礼，独滕子来会葬，故恩录之”之类也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10182.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10184.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

