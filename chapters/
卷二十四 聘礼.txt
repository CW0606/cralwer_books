<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷二十四 聘礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷二十四 聘礼全文,郑玄作品" />
<meta name="description" content="仪礼注疏原文阅读,卷二十四 聘礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4529.html";
var nextpage="novel-read-266-4531.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷二十四 聘礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4529.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十四 聘礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:22:15<span class="divide">|</span></p>
<div class="page-body">
<div class="page-content">
<p>宾入竟而死，遂也。主人为之具，而殡。具，谓始死至殡所当用。<br/>　　[疏]“宾入”至“而殡”。○注“具谓”至“当用”。○释曰：自此尽“卒殡乃归”，论宾介死之事。云“宾入境而死，遂也”者，若未入境即反来。云“主人为之具而殡”者，谓从始死至殡所当用者，主人皆供之。郑云“具，谓始死至殡所当用”，直云至殡所当用，明不殡於馆，取其至殡节，主人供丧具，以其大敛讫即殡，故连言殡。故下文“归介复命”之时，柩止门外，明敛於棺而已。<br/>　　介摄其命。为致聘享之礼也。初时，上介接闻命。<br/>　　[疏]“介摄其命”。○注“为致”至“闻命”。○释曰：云“初时，上介接闻命”者，郑解介得代宾致命之意，以其命出於君。初，宾受命於君之时，宾介同北面，上介接闻君命矣，以是今宾死，得摄其命。<br/>　　君吊，介为主人。虽有臣子亲因，犹不为主人，以介与宾并命於君，尊也。<br/>　　[疏]“君吊介为主人”。○注“虽有”至“尊也”。○释曰：古者宾聘，家臣適子皆从行，是以延陵季子聘於齐，其子死葬於嬴搏之閒。故郑云“虽有臣子亲因，犹不为主人”，以其介尊故也。<br/>　　主人归礼币，必以用。当中奠赠诸丧具之用，不必如宾礼。<br/>　　[疏]“主人”至“以用”。○注“当中”至“宾礼”。○释曰：宾既死，主人所归礼与币，必以当丧者之用。云“当中奠赠”者，解经中小敛、大敛之用。云“当中奠赠，诸丧具之用”者，具谓袭与小敛、大敛，解经“币”，云“不必如宾礼”者，不必如致飧饔之礼，束纺、皮帛之类，不堪丧者之用故也。<br/>　　介受宾礼，无辞也。介受主国宾己之礼，无所辞也。以其当陈之以反命也。有宾丧，嫌其辞之。<br/>　　[疏]“介受宾礼无辞也”。○注“介受”至“辞之”。○释曰：云“介受主国宾己之礼”者，谓公币、私币之属，故郑云“当陈之以反命也”。言“无辞”者，虽无三辞，以其殡受饔饩之时礼辞，受食三辞，明介亦有礼辞。云“无所辞也”者，以有宾丧，嫌介有三辞，故云介受宾礼无辞也。<br/>　　不飨食。<br/>　　[疏]“不飨食”。○释曰：案上遭君丧，受饔饩不受飨食。郑云“受正不受加”，此云“不飨食”，介不就君受飨食，明受饔饩正礼也。<br/>　　归，介复命，柩止于门外。门外，大门外也。必以柩造朝，达其忠心。<br/>　　[疏]“归介”至“门外”。○注“门外”至“忠心”。○释曰：知“门外，是大门外”者，国君有三门：皋、应、路；又有三朝：内朝在路寝庭，正朝在路门外，应门外无朝，外朝当在皋门外。经直云“止於门外”，无入门之言，明知止於大门外，外朝之上。是以上宾拜赐，皆云“於门外”，亦在外朝矣。故郑云“必以柩造朝，达其忠心”也。<br/>　　介卒复命，出，奉柩送之。君吊，卒殡。卒殡，成节乃去。<br/>　　[疏]“介卒”至“卒殡”。○注“卒殡成节乃去”。○释曰：当介复命之时，宾之尸柩在外朝，上介卒复命，谓复命讫，出君大门，奉宾之柩，送至宾之家。尸柩入殡於两楹之閒，君往就吊。“卒殡”者，谓殡讫，殡是丧之大节。故云“卒殡，成节乃”去，谓君与大夫尽去。<br/>　　若大夫介卒，亦如之。不言上介者，小聘，上介，士也。<br/>　　[疏]“若大”至“如之”。○注“不言”至“士也”。○释曰：云“不言上介者，小聘，上介，士也”者，案经大夫介卒，据大聘上介是大夫而言。今郑以经不言上介，则大夫介卒，中兼有聘使大夫，其卒亦如之。故郑云不言上介小聘上介士也，欲兼见小聘之法也。若小聘，上介、末介皆士，则入下文“士介死”中，以其下文更不见小聘宾介死法，故此兼言之也。<br/>　　士介死，为之棺敛之，不具佗衣物也，自以时服也。<br/>　　[疏]注“不具”至“服也”。○释曰：以其士介卑，其礼降於宾与上介，非直具棺，他衣物亦具之。此士介直具棺，不具他物也。其士介从者，自用时服敛之。<br/>　　君不吊焉。主国君使人吊，不亲往。<br/>　　[疏]“君不吊焉”。○注“主国”至“亲往”。○释曰：云“主国君使人吊，不亲往”者，对上经宾死，“君吊，介为主人”。此士，云“不吊”者，明不亲吊，使人吊之可知也。<br/>　　若宾死，未将命，则既敛于棺，造于朝，介将命。未将命，谓俟閒之后也。以柩造朝，以已至朝，志在达君命。<br/>　　[疏]“若宾”至“将命”。○注“未将”至“君命”。○释曰：前云“宾入境而死”，谓在路死，未至国。此经更说宾至朝俟閒之后，使大夫致馆，未行聘享，而宾在馆死之事，故郑云“俟閒之后”。是以郑云“以柩造朝”，以其既至朝，志在达君命，则知上国外死，不以柩造朝可知。<br/>　　若介死，归复命，唯上介造于朝。若介死，虽士介，宾既复命，往，卒殡乃归。往，谓送柩。<br/>　　小聘曰问。不享，有献，不及夫人。主人不筵几，不礼。面不升，不郊劳。记贬於聘，所以为小也。献，私献也。面犹觌也。<br/>　　[疏]“小聘”至“郊劳”。○注“记贬”至“觌也”。○释曰：自此尽“三介”，论侯伯行小聘之事。云“不享”者，谓不以束帛加璧，献国所有。云“不礼”者，聘讫，不以齐酒礼宾。“面不升”者，谓私觌庭中受之，不升堂，此对大聘升堂受。若然，不言私觌而言面者，对大聘言觌，故辟之而言面也。<br/>　　其礼，如为介，三介。如为介，如为大聘上介。<br/>　　[疏]“其礼”至“三介”。○注“如为”至“上介”。○释曰：云“其礼如为介”者，谓特问使大夫得主国之礼多少，如大聘卿。此大夫为上介之时，即上文介之礼，飧饔饩及食燕之等。三介者，大夫降於卿二等故也。举此侯伯之小聘，则公之臣，子男之臣，小聘礼数，其义可知也。<br/>　　记。久无事，则聘焉。事，谓盟会之属。<br/>　　[疏]“记久”至“聘焉”。○注“事谓盟会之属”。○释曰：此云“久无事，则聘焉”者，则《周礼》殷聘也。是以《周礼·大行人》云：“凡诸侯之邦交，岁相问也，殷相聘也，世相朝也。”注云：“小聘曰问。殷，中也。久无事，又於殷朝者，及而相聘也。”云“事，谓盟会之属”者，案《春秋》有事而会，不协而盟。是以《春秋》有会而不盟，盟必因会，若有盟会相见，故云久无事则聘焉。<br/>　　若有故，则卒聘。束帛加书将命，百名以上书於策，不及百名书於方。故，谓灾患及时事相告请也。将犹致也。名，书文也，今谓之字。策，简也。方，板也。<br/>　　[疏]“若有”至“於方”。○注“故谓”至“板也”。○释曰：云“故，谓灾患及时相告请”者，此即上经云“若有言”一也。言灾患，上注引《春秋》臧孙辰告籴于齐、公子遂如楚乞师。此云“及时事”者，即上注引《春秋》晋侯使韩穿来言汶阳之田是也。云“名，书文，今谓之字”者，郑注《论语》亦云：“古者曰名，今世曰字。”许氏《说文》亦然。言此者，欲见经云“名”，名者即今之文字也。云“策，简方。板也”者，简谓据一片而言，策是编连之称，是以《左传》云南史氏“执简以往”，是简者未编之称。此经云“百名以上书之於策”，是其众简相连之名。郑作《论语序》云：“《易》、《诗》、《书》、《礼》、《乐》、《春秋》，策皆尺二寸，《孝经》谦，半之，《论语》八寸策者，三分居一，又谦焉。”是其策之长短。郑注《尚书》：“三十字，一简之文。”服虔注《左氏》云：“古文篆书，一简八分字。”是一简容字多少者。云“方，板”者，以其百名以下书之於方，若今之祝板，不假连编之策。一板书尽，故言方板也。<br/>　　主人使人与客读诸门外。受其意，既聘享，宾出而读之。读之不於内者，人稠处严，不得审悉。主人，主国君也。人，内史也。书必玺之。<br/>　　[疏]“主人”至“门外”。○注“受其”至“玺之”。○释曰：云“既聘享，宾出而读之”者，上经云：“若有言，则以束帛如享礼。”文承聘享之后，故知此读诸门外，故云既聘享也。郑知人是内史者，案《内史职》云：“凡四方之事书，内史读之。”此云“使人与客读诸门外”者，亦是四方事书，故知人是内史也。知书必玺之者，案襄二十九年《左传》云：公如楚，“还，及方城，季武子取卞，使公冶问，玺书追而与之”。故知此书亦玺之也。<br/>　　客将归，使大夫以其束帛反命于馆。为书报也。<br/>　　[疏]“客将”至“于馆”。○注“为书报”也。○释曰：此为书报上有故之事，彼以束帛加书将命，此亦以束帛加书反命于馆。<br/>　　明日君馆之。既报，馆之，书问尚疾也。<br/>　　[疏]“明日君馆之”。○注“既报”至“疾也”。○释曰：为昨日为书报之，今日君始就馆送客者，书问之道尚疾故也。必须尚疾者，以其所报告请，多是密事，是以郑云“既报，馆之，书问尚疾也”。<br/>　　既受行，出，遂见宰，问几月之资。资，行用也。古者君臣谋密草创，未知所之远近，问行用，当知多少而已。古文资作赍。<br/>　　[疏]“既受”至“之资”。○注“资行”至“作赍”。○释曰：使者受命於君，但知出聘，不知远近，故云“古者君臣谋密草创，未知所之远近”，故问宰行粮多少，即知远近也，故知须问之。<br/>　　使者既受行日，朝同位。谓前夕币之閒，同位者，使者北面，介立于左少退，别其处臣也。<br/>　　[疏]“使者”至“同位”。○注“谓前”至“臣也”。○释曰：云“既受行日”者，谓已受命日，夕币之前，使者及介朝君之时，皆同位，北面，东上；在朝处，臣东方，西面，北上，故郑云“同位者，使者北面，介立于左，少退，以别处臣也。”<br/>　　出祖，释軷，祭酒脯，乃饮酒于其侧。祖，始也。既受聘享之礼，行出国门，止陈车骑，释酒脯之奠於軷，为行始也。《诗传》曰：軷，道祭也。谓祭道路之神。《春秋传》曰：軷涉山川。然则軷，山行之名也。道路以险阻为难，是以委土为山，或伏牲其上，使者为軷，祭酒脯祈告也。卿大夫处者，於是饯之，饮酒於其侧。礼毕，乘车轹之而遂行，舍於近郊矣。其牲，犬羊可也。古文軷作祓。<br/>　　[疏]“出祖”至“其侧”。○注“祖始”至“作祓”。○释曰：云“既受聘享之礼，行出国门，止陈车骑，释酒脯之奠於軷”者，凡道路之神有二：在国内释币於行者，谓平適道路之神；出国门释奠於軷者，谓山行道路之神；是以委土为山象，国中不得軷名，国外即得軷称。引《诗传》曰者，证軷祭道路之神也。引《春秋传》曰者，案襄二十八年《左氏传》子大叔云：“軷涉山川，蒙犯霜露。”引之者，证軷是山行之名，涉者水行之称。故《鄘》诗云：“大夫軷涉，我心则忧。”《毛传》云：“草行曰軷，水行曰涉。”云“是以委土为山”者，案《月令》冬祀行，郑注：“行庙门外之西，为軷壤，厚二寸，广五尺，轮四尺。祀行之礼，北面设主於軷上。国外祀山行之神为軷壤，大小与之同。”郑注《夏官·大驭》云：“封土为山象，以菩刍棘柏为神主，既祭之，以车轹之而去，喻无险难也。”云“或伏牲其上”者，案《周礼·犬人》云：“掌犬牲，凡祭祀供犬牲，用牷物，伏瘗亦如之。”郑注云：“伏，谓伏犬，以王车轹之。”故知有伏牲其上。云“使者为軷祭酒脯祈告也”者，案《周礼·大驭》：“掌驭玉路以祀。及犯軷，王自左驭，驭下祝，登，受辔。”彼天子礼，使驭祭。此大夫礼，故使者自祭，犯軷而去。云“卿大夫处者，於是饯之”者，案《诗》云“饮饯于祢”，是处者送行人而饮酒，名曰饯也。云“遂行，舍于郊”者，即上经云舍于近郊是也。云“其有牲，犬羊可”者，《犬人职》云：“伏、瘗亦如之。”是用犬也。《诗》云“取羝以軷”，是用羊也。是犬羊各用其一，未必并用之。言可者，人君有牲，大夫无牲，直用酒脯。若然，此见出行时祭軷，案《韩奕》诗云：“韩侯出祖，出宿于屠。显父饯之，清酒百壶。”是韩侯入觐天子，出京城为祖道。又《左氏传》：“郑忽逆妇妫于陈，先配而后祖，陈钅咸子曰：是不为夫妇，诬其祖矣。”《郑志》以祖为祭道神，是亦将还而后祖道，此聘使还亦宜有祖，但文不具。<br/>　　所以朝天子，圭与缫皆九寸，剡上寸半，厚半寸，博三寸，缫三采六等，朱白仓。圭，所执以为瑞节也。剡上，象天圜地方也。杂采曰缫，以韦衣木板，饰以三色。再就，所以荐玉，重慎也。九寸，上公之圭也。古文缫或作藻，今文作璪。<br/>　　[疏]“所以”至“白仓”。○注“圭所”至“作璪”。○释曰：云“圭，所执以为瑞节”者，案《周礼·大宗伯》云：“以玉作六瑞，以等邦国。”又云：“王执镇圭，公执桓圭，侯执信圭，伯执躬圭，子执穀璧，男执蒲璧。”是以其圭为瑞。又案《周礼·掌节》有玉节之节，即是节与瑞别矣。今此云瑞节，但连言节者，案节不得言瑞，瑞亦是节信，故连言节也。云“剡上，象天圜地方也”者，下不剡象地方，上剡象天圜。案《杂记》赞大行曰：博三寸，厚半寸，剡上，左右各寸半。此经直剡上寸半，不言左右，文不具也。凡圭，天子镇圭，公桓圭，侯信圭，皆博三寸，厚半寸，剡上，左右各寸半，唯长短依命数不同。云“杂采曰缫”者，凡言缫者，皆象水草之文。天子五采，公侯伯三采，子男二采，皆是杂采也。云“以韦衣木板，饰以三色。再就”者，依《汉礼器制度》而知也。但木板大小，一如玉制，然后以韦衣之，大小一如其板，经云“三采六等”，注云：“三色再就者，就即等也。”是一采为再就，三采即六等也，是以郑注《典瑞》云一匝为一就。《典瑞》云侯伯“三采三就”者，以一采虽有再匝，并为一就。《觐礼》注云朱白仓为六色者，亦是一采一匝为二色，三采故六色。三采，据公侯伯子男则二采，故《典瑞》云子男“皆二采再就”是也。所以荐玉重慎者，玉者宝而脆，今以缫藉荐之，是其重慎也。<br/>　　问诸侯，朱绿缫，八寸。二采再就，降於天子也。於天子曰朝，於诸侯曰问，记之於聘，文互相备。<br/>　　[疏]“问诸”至“八寸”。○注“二采”至“相备”。○释曰：此诸侯使臣聘，缫藉之等云“二采再就”者，上云三采六等，此二采不云四就者，此臣礼与君礼异。此二采虽与子男同，子男即一采为一匝，二采为再匝，为四等。今臣一采为一就，二采共为再就，是二采当君一采之处，是以《典瑞》云：“瑑圭璋璧琮，缫皆二采一就，以覜聘。”亦是臣二采共当君一采一匝之处。云“降於天子”者，案《典瑞》王“执镇圭，缫藉五采五就”，言五就者，据一采为一等，若据一采一匝而言，即五采十等，此二采二等，是降於天子也。此亦降於诸侯，而言降於天子者，此郑君指上文朝天子而言，故言聘诸侯降於朝天子也。云“於天子曰朝”者，据上文所以朝天子是也。则诸侯自相朝亦同圭与缫九寸，侯伯以下亦依命数。云“於诸侯曰问”者，诗侯遣臣自问。若遣臣问天子，圭与缫亦八寸，是以云“记之於聘，文互相备”。案《玉人》云：“瑑圭璋八寸，璧琮八寸，以覜聘。”无所依据，则於天子诸侯同言八寸者，据上公之臣。侯伯之臣则六寸，子男之臣则四寸，各降其君二等。若然，经言八寸者，据上公之臣也。<br/>　　皆玄纁系，长尺，绚组。采成文曰绚。系，无事则以系玉，因以为饰，皆用五采组，上以玄，下以绛为地。今文绚作纟匀。<br/>　　[疏]“皆玄”至“绚组”。○注“采成”至“作纟匀”。○释曰：上文缫藉，尊卑不同，此之组系，尊卑一等。云“采成文曰绚”，郑注《论语》文成章曰绚，与此语异义同。云“系，无事则以系玉，因以为饰”者，无事谓在椟之时，亦以系玉，因以为饰。此组系亦名缫藉，即上文反命之时，使者执圭垂缫，上介执璋屈缫。又《曲礼下》云：“执玉，其有藉者则裼，无藉者则袭。”郑注亦云：“藉，缫也。”裼、袭皆据有缫无缫之时，是其因以为饰。云“皆用五采组”者，以其言绚，绚是文章之名，经又言皆，复无尊卑之别，故知皆用五采组也。云“上以玄，下以绛为地”者，以其皆用五采，而经直云玄纁为地，上加五采，上下皆据垂之为上下，必知上玄下绛者，上玄以法天，下绛以法地故也。经云“纁”，注云“绛”者，《尔雅》三入赤汁为纁，绛则赤也，故本绛以解纁。<br/>　　问大夫之币，俟于郊，为肆，又赍皮马。肆犹陈列也。赍犹付也。使者既受命，宰夫载问大夫之礼待於郊，陈之为行列，至则以付之也。使者初行，舍于近郊。币云肆，马云赍，因其宜，亦互文也。不於朝付之者，辟君礼也。必陈列之者，不夕也。古文肆为肄。<br/>　　[疏]“问大夫”至“皮马”。○注“肆犹”至“为肄”。○释曰：知载大夫币是宰夫者，以其初，宰众官具币，故知载币於郊，付使者亦是宰夫可知。云“币云肆，马云赍，因其宜，亦互文也”者，以其币是财贿易可陈列，故言肆，不言赍，亦付使者矣。马是难陈之物，故直言赍，亦付使者亦陈之，是因其宜，互文也。<br/>　　辞无常，孙而说。孙，顺也。大夫使，受命不受辞，辞必顺且说。<br/>　　[疏]注“受命不受辞”。○释曰：受命，谓受君命，聘於邻国，不受宾主对答之辞。必不受辞者，以其口及则言辞无定准，以辞无常，故不受之也。<br/>　　辞多则史，少则不达。史，谓策祝。<br/>　　[疏]注“史谓策祝”。○释曰：案《周礼》大史、内史皆掌策书。《尚书·金縢》云“史乃策祝”，是策书祝辞，故辞多为文史。<br/>　　辞苟足以达，义之至也。至，极也。今文至为砥。<br/>　　辞曰：“非礼也，敢。”对曰：“非礼也，敢辞。”辞，不受也。对，答问也。二者皆卒曰敢，言不敢。<br/>　　[疏]“辞曰”至“敢辞”。○注“辞不”至“不敢”。○释曰：辞谓宾辞主人，答谓宾答主人，介则在旁。曰非礼也敢，故《易·旅卦·初六》云“琐琐，斯其所取灾”，郑云：琐琐，犹小小。爻互体艮，艮小石，小小之象。三为聘客，初与二其介也。介当以笃实之人为之，而用小人琐琐，然客主人为言，不能辞曰非礼，不能对曰非礼。每者不能以礼行之，则其所以得罪是其义也。<br/>　　卿馆於大夫，大夫馆於士，士馆於工商。馆者必於庙，不馆於敌者之庙，为大尊也。自官师以上，有庙有寝，工商则寝而已。<br/>　　[疏]“卿馆”至“工商”。○注“馆者”至“而已”。○释曰：云“馆者必於庙”，案上归饔饩云於庙，明其礼皆在庙可知。云“不馆於敌者之庙，为大尊也”者，以其在庙尊，则尊矣，故就降等而已。若又在敌者之庙，以上是其大尊。云“自官师以上，有庙有寝”者，案《祭法》云：“適士二庙，官师一庙。”郑云：“官师谓中士、下士。”是其官师有庙。知庙有寝，案《周礼·隶仆》云：“掌五寝之扫除。”郑注云：“五寝，五庙之寝。天子七庙，唯祧无寝。”《诗》云“寝庙奕奕”，相连之貌。故《左传》云：“大叔之庙在道南，其寝在道北。”是其前曰庙，后曰寝。“工商则寝而已”者，案《尔雅·释宫》云：“室有东西厢曰庙。”注云：“夹室前堂。”又云：“无东西厢有室曰寝。”注云：“但有大室。”是其自士以上有庙者必有寝，庶人在官者、工商之等有寝者则无庙，故《祭法》云“庶士庶人无庙，祭於寝”是也。<br/>　　管人为客，三日具沐，五日具浴。管人，掌客馆者也。客，谓使者下及士介也。<br/>　　飧不致。不以束帛致命，草次馔，飧具轻。<br/>　　[疏]“飧不致”。○注“不以”至“具轻”。○释曰：“君不以束帛致命”者，对饔饩以束帛致之，此不以束帛致，草次馔具轻者，以其客始至则致之，故言“草次”也。对聘日致饔饩，生死俱有礼物，又多为重，故以此物为轻而不致。<br/>　　宾不拜，以不致命。<br/>　　[疏]“宾不拜”。○注“以不致命”。○释曰：云“不拜”者，宰夫朝服设食，宾无拜受之文，以其不以束帛致故也。<br/>　　沐浴而食之。自絜清，尊主国君赐也。记此，重者沐浴可知。<br/>　　[疏]“沐浴而食之”。○注“自絜”至“可知”。○释曰：云“记此，重者沐浴可知”者，以其食礼轻，尚沐浴而食，饔饩食重者，沐浴而食可知。<br/>　　卿，大夫讶。大夫，士讶。士皆有讶。卿，使者。大夫，上介也。士，众介也。讶，主国君所使迎待宾者，如今使者护客。<br/>　　[疏]“卿大”至“有讶”。○注“卿使”至“护客”。○释曰：云“卿，大夫讶”者，谓大聘使卿，主人使大夫迎。士讶者，小聘使大夫，主人使士迎。言“皆有讶”者，自介已下皆迎之。云“卿，使者。大夫，上介。士，众介也”者，据此篇是侯伯之卿大聘而言，其实小聘使大夫，亦使士迎之。所迎者，谓初行聘及飨食燕皆迎之，故郑君无所止定。<br/>　　宾即馆，讶将公命。使已迎待之命。<br/>　　[疏]“宾即馆讶将公命”。○注“使已迎待之命”。○释曰：案《秋官·掌讶职》云：“宾入馆，次于舍门外，待事于客。”注云：“次，如今宫府门外更衣处。待事于客，通其所求索。”彼谓天子有掌讶之官，共承客礼。此诸侯使，无掌讶，是以还遣所使大夫士讶，将公命有事，通传于君。<br/>　　又见之以其挚。又，复也。复以私礼见者，讶将舍於宾馆之外，宜相亲也。大夫讶者执雁，士讶者执雉。<br/>　　[疏]“又见之以其挚”。○注“又复”至“执雉”。○释曰：云“复以私礼见”者，讶将舍於宾馆之外，宜相亲也者。礼，掌讶舍於宾之馆门外。此大夫士，君使为讶，虽非掌讶之官，亦为次舍于宾之馆外，宜相亲，故执挚以相见。“大夫讶者执雁，士讶者执雉”，案《士相见》及《大宗伯》文也。<br/>　　宾既将公事，复见之以其挚。既，已也。公事，聘享问大夫。复，报也。使者及上介执雁，群介执雉，各以见其讶。<br/>　　[疏]“宾既”至“其挚”。○注“既已”至“其讶”。○释曰：云以“公事，聘享问大夫”者，此并行君物享主国君，及问大夫，故云公事也。云“复，报也”者，有报讶者以挚私见己，今还以挚私报之。知“使者及上介同执雁”，不执羔者，见上文主国卿大夫劳宾同执雁，则知此使者及上介同执雁可知。“各以见其讶”者，谓使者见大夫之讶者，上介见士之讶者，士介亦见士讶者。<br/>　　凡四器者，唯其所宝，以聘可也。言国独以此为宝也。四器，谓圭、璋、璧、琮。<br/>　　[疏]“凡四”至“可也”。○注“言国”至“璧琮”。○释曰：案以公事，《宗伯》云“以玉作六瑞”，王执镇圭，公执桓圭，以下人执之曰瑞。又云“以玉作六器，以礼天地四方”，谓礼神曰器。此四者，人所执。不言“瑞”而言“器”者，对文，执之曰瑞，礼神曰器。散文则通，虽执之亦曰器。是以《尚书》云“五器卒乃复”，与此文皆称器。云“言四国独此以为宝”者，案《周礼·天府职》：“凡邦国之玉镇、大宝器藏焉。”注云：“玉镇大宝器，玉瑞、玉器之美者。”是其玉称宝。云“四器，谓圭、璋、璧、琮”者，是据上经圭璋以行聘，璧琮以行享而言。此据公侯伯之使者用圭、璋、璧、琮；若子男使者，聘用璧、琮，享用琥、璜。<br/>　　宗人授次。次以帷。少退于君之次。主国之门外，诸侯及卿大夫之所使者，次位皆有常处。<br/>　　[疏]“宗人”至“之次”。○注“主国”至“常处”。○释曰：“主国门外”，以其行朝聘、陈宾介皆在大门外，故次亦在大门外可知。云“诸侯及卿大夫之使者，次位皆有常处”者，以其上公九十步，侯伯七十步，子男五十步，使其臣聘使，大聘、小聘又各降二等。其次皆依其步数，就西方而置之。未行礼之时，止於次中，至将行礼，宾乃出次。凡为次，君次在前，臣次在后，故云“少退於君之次”，故云“皆有常处”。<br/>　　上介执圭，如重，授宾。慎之也。《曲礼》曰：“凡执主器，执轻如不克。”<br/>　　[疏]“上介”至“授宾”。○注“慎之”至“不克”。○释曰：此谓当将聘於主君庙门外，上介屈缫以授宾，宾袭受之节。引《曲礼》者，彼器即此玉，欲证执玉如重之义也。<br/>　　宾入门，皇；升堂，让；将授，志趋。皇，自庄盛也。让，谓举手平衡也。志犹念也。念趋，谓审行步也。孔子之执圭，鞠躬如也，如不胜。上如揖，下如授，勃如战色，足蹜蹜如有循。古文皇皆作王。<br/>　　[疏]“宾入”至“志趋”。○注“皇自”至“作王”。○释曰：宾入门皇，谓未至堂时。升堂让，谓升堂东面向主君之时。将授志趋，谓宾执玉向楹，将授玉之时。念乡入门在庭时，执玉徐趋，今亦然。若降堂后趋进翼如，则疾趋也。云“让，谓举手平衡也”者，谓若《曲礼》云“凡奉者当心”，下又云“执天子之器则上衡”，注云：“谓高於心。”“国君则平衡”，注云：“谓与心平。”则此亦执国君器也，故引之为证。引“孔子之执圭”者，《乡党》论孔子为君聘使法。彼“足蹜蹜如有循”，谓徐趋，据入彼国庙门，执玉行步之时，以足容重退之，在降堂之下，与此趋同，故为证也。<br/>　　授如争承，下如送；君还，而后退。重失队也。而后犹然后也。<br/>　　[疏]“授如”至“后退”。○注“重失”至“后也”。○释曰：授，谓就东楹授玉於主君时，如与人争承取物，恐失坠。云“下如送，君还而后退”者，以上文次言之，此下如送者，止谓聘享每讫，君实不送，而宾之敬如君送然，故云下如送也。君回还，宾则退出庙门，更行后事，非谓宾出大门也。<br/>　　下阶，发气，怡焉；再三举足，又趋。发气，舍息也。再三举足，自安定，乃复趋也。至此云举足，则志趋卷遯而行也。孔子之升堂，鞠躬如也，屏气似不息者，出降一等，逞颜色，怡怡如也。没阶，趋进，翼如也。<br/>　　[疏]“下阶”至“又趋”。○注“发气”至“如也”。○释曰：云“下阶，发气怡焉”者，即《论语》云“出降一等，逞颜色，怡怡如也”。云“再三举足，自安定，乃复趋也”者，谓降时再三举足，故又趋进翼如也。云“发气，舍息”者，以将授玉，屏气似不息，今既授玉，降阶，纵舍其气，怡然和悦也。云“至此举足，则志趋卷遯而行也”者，是释志趋为徐趋，此举足为疾趋也。<br/>　　及门，正焉。容色复故，此皆心变见於威仪。<br/>　　[疏]“及门正焉”。○注“容色”至“威仪”。○释曰：此谓聘讫，将更有享而出门时。云“心变见於威仪”者，以其貌从心起，观威仪，省祸福，睹貌可以知心故也。<br/>　　执圭，入门，鞠躬焉，如恐失之。记异说也。<br/>　　[疏]“执圭”至“失之”。○注“记异说也”。○释曰：亦谓将聘，执圭入庙门时。云“鞠躬焉”，则鞠躬如也，如恐失之者，即执轻如不克也。云“记异说”者，以上文已记执圭此，又记执圭之仪，以同记事而言有差，异人记事，说有不同也。<br/>　　及享，发气焉，盈容。发，舍气也。孔子之於享礼，有容色。<br/>　　[疏]“及享”至“盈容”。○注“发舍”至“容色”。○释曰：云“及享发气焉盈容”者，即孔子行享礼有容色，一也，故注引为证也。此发气，即上注云“舍息”，一也。<br/>　　众介北面，跄焉。容貌舒扬。<br/>　　[疏]“众介北面跄焉”。○注“容貌舒扬”。○释曰：此谓宾行聘，众介从，入门左，北面。《曲礼》云：“大夫济济，士跄跄。”郑云：“皆行容止之貌。”故此注亦云“容貌舒扬”也。但彼大夫云济济，诸侯云皇皇，上文宾入门皇，得与诸侯同者，以其执君圭璋，志在重玉，故行容得与君同。若寻常行，则大夫济济也。<br/>　　私觌，愉愉焉。容貌和敬。<br/>　　[疏]“私觌愉愉焉”。○注“容貌和敬”。○释曰：上文享时盈容，对聘时仪貌战色，颜舒缓。此私觌，对享时又愉愉和敬，舒於盈容也。<br/>　　出，如舒雁。威仪自然而有行列。舒雁，鹅。<br/>　　[疏]“出如舒雁”。○注“威仪”至“雁鹅”。○释曰：此出庙门之外，行步如鹅，又纾缓於愉愉也。云“舒雁，鹅”者，《尔雅·释鸟》文。<br/>　　皇，且行；人门主敬，升堂主慎。复记执玉异说。<br/>　　[疏]“皇且”至“主慎”。○注“复记执玉异说”。○释曰：上已二度记执玉行步之法。今又云“皇且行”，是别有人更记此执玉行法，故云“复记执玉异说”也。<br/>　　凡庭实，随入，左先，皮马相閒可也。随入，不并行也。閒，犹代也。士物有宜，君子不以所无为礼，畜兽同类可以相代。古文閒作干。<br/>　　[疏]“凡庭”至“可也”。○注“随入”至“作干”。○释曰：云“左先”者，以皮马以四为礼，北面以西头为上，故左先入陈也。云“君子不以所无为礼”者，案《礼器》云：“天不生，地不养，君子不以为礼。”言当国有马而无虎豹皮，则用马；或有虎豹皮并有马，则以皮为主而用皮也。云“畜兽同类可以相代”者，畜谓马，兽谓虎豹，《尔雅》释云：“在家曰畜，在野曰兽。”云“同类”者，《尔雅》又云：“二足而羽谓之禽，四足而毛谓之兽。”若然，则马畜亦是四足之类，故云同类可以相代也。<br/>　　宾之币，唯马出，其馀皆东。马出，当从厩也。馀物皆东，藏之内府。<br/>　　[疏]“宾之”至“皆东”。○注“马出”至“内府”。○释曰：云“马出，当从厩也”者，若有皮之国，用皮则不出，亦从馀物东藏也。知“东藏之内府”者，案《天官·内府职》云：“凡四方之币献之，金玉、齿革、兵器，凡良货贿入焉。”注云：“诸侯朝聘所献国珍。”彼天子礼诸侯，亦当有内府。诸侯自朝聘，其货献珍异，亦人内府，故注依之也。<br/>　　多货，则伤于德。货，天地所化生，谓玉也。君子於玉比德焉。朝聘之礼，以为瑞节，重礼也。多之则是主於货，伤败其为德。<br/>　　[疏]“多货则伤于德”。○注“货天”至“为德”。○释曰：此经主论聘享所用圭璋璧琮不得过多之事也。云“货，天地所化生，谓玉也”者，郑注《周礼·九职》亦云：“金玉曰货，布帛曰贿。”故此注云货天地所化生谓玉也。下注云“币人所造成”，币则布帛曰贿，对金玉是自然之物也。云“君子於玉比德焉”者，《聘义》文。云“重礼”也，亦《聘义》文。云“多之则是主於货，伤败其为德”者，以玉比德，故朝聘用之，相厉以德，不取重宝珍美之意。若多之，则是主於货物，不取相厉以德，是伤败其为德。是以圭璧聘享主国君，璋琮聘享主国夫人，各用一而已也。<br/>　　币美，则没礼。币，人所造成，以自覆币，谓束帛也。爱之斯欲衣食之，君子之情也，是以享用币，所以副忠信，美之，则是主於币，而礼之本意不见也。<br/>　　[疏]“币美则没礼”。○注“币人”至“见也”。○释曰：此主论享时用束帛。故享君用束帛，享夫人用束锦，皆不得过美。云“币，人所造成，以自覆币，谓束帛也”者，案《礼记·檀弓》：“伯高之丧，孔氏之使者未至，冉子摄束帛乘马而将之。孔子曰：异哉！徒使我不诚於伯高。”郑注云：“礼所以副忠信也。忠信而无礼，何传乎！”是知自覆者，覆忠信而已。若更美，则主意於财美而礼不见，故没礼也。云“爱之斯欲衣食之，君子之情也”者，《礼记·檀弓》云：“爱之斯录之矣。”彼据爱父母而作重，此亦微取彼文。但此云爱之斯欲衣食之，兼言食，谓以币欲之，君子之情则忠信。<br/>　　贿，在聘于贿。贿，财也。于，读曰为。言主国礼宾，当视宾之聘礼，而为之财也。宾客者，主人所欲丰也。若苟丰之，是又伤财也。《周礼》曰：“凡诸侯之交，各称其邦而为之币，以其币为之礼。”古文贿皆作悔。<br/>　　[疏]“贿在聘于贿”。○注“贿财”至“作侮”。○释曰：郑转“于”作“为”者，欲就《司仪》之文为解故也。云“言主国礼宾”者，释经贿是主国礼宾也。云“当视宾之聘礼”者，释经在聘，谓在宾聘财多少。云“而为之财也”者，释经于贿也，谓主人视宾多少，为财贿报宾。云“若苟丰之，是又伤财也”者，凡行礼用财者，取不丰不俭，取於折中。若句且丰多，则伤於贪财。引《周礼》者，《秋官·司仪职》文。案彼注云：“币谓享币也。於大国则丰，於小国则杀。”解经各称其邦而为之币。彼又注云：“主国礼之如其丰杀之礼。”解经以其币为之礼，“谓贿用束纺，礼玉束帛、乘皮，及赠之属”是也。<br/>　　凡执玉，无藉者袭。藉，谓缫也。缫所以缊藉玉。<br/>　　[疏]“凡执玉无藉者袭”。○注“藉谓”至“藉玉”。○释曰：凡缫藉有二种，若以木为中幹，施五采三采者，此缫常有，不得云无藉。今此云“无藉者袭”，据绚组尺缫藉而言。若庙门外贾人启椟取玉，垂缫以授上介，上介裼受，上介屈缫以授宾，宾即袭受，即此执玉无藉者是也。此文与《曲礼》同，故《曲礼》凡执玉，“其有藉者则裼，无藉者则袭”是也。<br/>　　礼，不拜至。以宾不於是始至。今文礼为醴。<br/>　　[疏]“礼不拜至”。○注“以宾”至“为醴”。○释曰：此文承执玉帛之下聘臣事，据《乡饮酒》宾主升堂，主人有拜至之礼。此宾昨日初至之时，主人请宾行礼，宾言俟閒，此时宾已至矣，故聘时不拜至，是以郑云“以宾不於是始至”。<br/>　　醴尊于东箱，瓦大一，有丰。瓦大，瓦尊。丰，承尊器，如豆而卑。<br/>　　荐脯五胑，祭半胑，横之。胑，脯如版然者，或谓之脡，皆取直貌焉。<br/>　　[疏]注“胑脯”至“貌焉”。○释曰：此脯礼宾时所用荐脯是也。案《乡饮酒礼》云荐脯“五脡”，故云“或谓之脡，皆取直貌”。<br/>　　祭醴，再扱，始扱一祭，卒再祭。卒，谓后扱。<br/>　　主人之庭实，则主人遂以出，宾之士讶受之。此谓馀三马也，左马，宾执以出矣。士，士介从者。<br/>　　[疏]“主人”至“受之”。○注“此谓”至“从者”。○释曰：此“主人之庭实”者，谓主人礼宾时设乘马也。经云“宾执左马以出”，三马在后，主人从者牵之，遂从宾以出於门外，宾之士介迎受之，故郑云“此谓馀三马也”。知“士，是士介从”者，以其经云“从者讶受马”，此既云士，故知士介从者也。<br/>　　既觌，宾若私献，奉献，将命。时有珍异之物，或宾奉之，所以自序尊敬也，犹以君命致之。<br/>　　[疏]“既觌”至“将命”。○注“时有”至“致之”。○释曰：云“犹以君命致之”者，以经云“将命”，是以知虽是私献己物，与君物同，皆云君命致之，臣统於君故。<br/>　　摈者入告，出礼辞。辞其献也。<br/>　　宾东面坐奠献，再拜稽首。送献不入者，奉物礼轻。<br/>　　[疏]注“送献”至“礼轻”。○释曰：云“奉物礼轻”者，谓以奉私献入，则是主於货，伤败於享觌，故不入。<br/>　　摈者东面坐取献，举以入告，出，礼请受。东面坐取献者，以宜并受也。其取之，由宾南而自后右客也。<br/>　　[疏]“摈者”至“请受”。○注“东面”至“客也”。○释曰：“摈者东面坐取献，举以入告”者，谓摈者从门东適南方，西行於宾北，举币入告於君，及出，一请於宾而受之，故云“出礼请受”。云“东面坐取献者”，以宜并受也者。献物在门外，摈者出受之，摈者与宾敌并受，故云“宜并受也”。云“其取之，由宾南而自后右客也”者，案上受享之时，受皮者自后右客。郑注云：“自，由也。”从东方来，由客后西居其左受皮也。此宾门西东面奠献摈者，从东由宾南，自客后居宾左，取献物，故云自后右客也。<br/>　　宾固辞，公答再拜。拜受於宾也，固亦衍字。<br/>　　[疏]注“拜受”至“衍字”。○释曰：知“固是衍字”者，以其上摈者礼请受，不云“固”，明知宾不固辞，故云固衍字。云“亦”者，亦士介私觌时，“宾固辞”，郑注云：“固衍字，当如面大夫也。”<br/>　　摈者立于阈外以相拜，宾辟。相，赞也。古文阈为蹙。摈者授宰夫于中庭。东藏之，既乃介觌。<br/>　　若兄弟之国，则问夫人。兄弟，谓同姓若昏姻甥舅有亲者。问犹遗也，谓献也。不言献者，变於君也。非兄弟，献不及夫人。<br/>　　[疏]注“兄弟”至“夫人”。○释曰：云“兄弟，谓同姓”者，若鲁於晋郑之等，同姓也。云“若昏姻甥舅有亲”者，若鲁取齐女以为舅，齐则以鲁为甥，是有亲者也。云“非兄弟，献不及夫人”者，以其经云“兄弟之国则问”，夫人则非兄弟，问不及夫人可知。<br/>　　若君不见。君有疾若他故，不见使者。<br/>　　[疏]“若君不见”。○注“君有”至“使者”。○释曰：云“他故”者，病之外，或新有哀惨也。<br/>　　使大夫受。受聘享也，大夫，上卿也。<br/>　　[疏]“使大夫受”。○注“受聘”至“卿也”。○释曰：知“受聘享”者，以其在后虽有觌献之法，聘享在前，是以据在先者而言。云“大夫，上卿也”者，以其卿上大夫，故以卿为大夫。必知使卿，不使下大夫者，以其君无故，君亲受，今既有故，明使上卿代君受之。<br/>　　自下听命，自西阶升受，负右房而立。宾降亦降。此仪如还圭然，而宾大夫易处耳。今文无而。<br/>　　[疏]注“此仪”至“处耳”。○释曰：案上使大夫还玉於馆，“大夫升自西阶钩楹，宾自碑内听命，升自西阶，自左南面受圭，退负右房而立，大夫降中庭，宾降自碑内东面，授上介于阼阶东”。此中与彼还玉，皆升自西阶，此非易处也。但还玉时，宾自大夫左受之，此中大夫於宾左受之，其宾主之位，皆易处於还玉时，故云“易”处也。<br/>　　不礼。辟正主也。古文礼作醴。<br/>　　[疏]“不礼”。○注“辟正主也”。○释曰：案上聘享及私觌讫，主君礼宾。此大夫代君，不礼，故云“辟正主也”。<br/>　　币之所及，皆劳，不释服。以与宾接於君所，宾又请有事于己，不可以不速也。所不及者，下大夫未尝使者也。不劳者，以先是宾请有事於己同类，既闻彼为礼所及，则己往有嫌也。所以知及不及者，宾请有事，固曰某子某子。<br/>　　[疏]“币之”至“释服”。○注“以与”至“某子”。○释曰：云“不可以不速也”者，释经“不释服”，即注云：“所不及者，下大夫未尝使者。”以其经云：“下大夫尝使至者，币及之。”故知所不及者，是下大夫未尝使者也。云“不劳者，以先是宾请有事於己同类，既闻彼为礼所及，则已往有嫌也”者，此劳宾在后，宾请有事於大夫在聘日。云“先是宾请有事於己同类”，同类谓币所及者，故郑云既闻彼为礼所及。云“则已往有嫌”者，彼国币及己，是以礼加於己，今劳宾者，是以礼报之，若币不及己，若往劳宾，则是己有礼於宾，是讥宾无礼於己之嫌，是以不往劳之，故云已往有嫌也。云“所以知及不及者，宾请有事，固曰某子某子”者，当宾请事於大夫之时，显此张子、李子之等，使受礼者预知，尔时不道己姓，则知己乃币所不及。<br/>　　赐饔，唯羹饪。筮一尸，若昭若穆。羹饪，谓饪一牢也。肉谓之羹。唯是祭其先，大礼之盛者也。筮尸若昭若穆，容父在，父在则祭祖，父卒则祭祢。腥饩不祭，则士介不祭也。士之初行，不释币于祢，不祭可也。古文羹为羔，饪作腍。<br/>　　[疏]“赐饔”至“若穆”。○注“羹饪”至“作腍”。○释曰：古者天子诸侯行，载庙木主。大夫虽无木主，亦以币帛主其神，是以受主国饔饩，故筮尸祭，然后食之，尊神以求福故也。昭穆言“若”者，以其昭穆不定，故云若也。云“腥饩不祭，则士介不祭也”者，上致饔饩之时，云“上介饔饩三牢”，则饪、腥、饩三者皆有，故云士介四人皆饩，大牢无饪可祭，故知士介不祭也。<br/>　　仆为祝。祝曰：“孝孙某，孝子某，荐嘉礼于皇祖某甫，皇考某子。”仆为祝者，大夫之臣摄官也。<br/>　　[疏]“仆为”至“某子”。○注“仆为”至“官也”。○释曰：经并云孝孙孝子、皇祖皇考，以其不定，故两言，谓上经若昭若穆，亦两言之。云“仆为祝者，大夫之臣摄官也”者，若然，诸侯不摄官使祝，祝，策矣。案定四年祝佗云：“嘉好之事，君行师从，卿行旅从，则臣无事。”若君到主国祭饔之时，得不摄官乎？诸侯不使人摄，是以《觐礼》云：“侯氏裨冕，释币于祢。”注云：“释币于祢之礼，既则祝藏其币，归乃埋之於祧，西阶之东。”大夫使仆摄祝，则是本无祝官，与诸侯异矣。其诸侯礼，大祝不行，知不使小祝行者，以其《掌客》云“群介行人宰史”，是诸侯从官不言祝，明大、小祝俱不行矣。<br/>　　如馈食之礼。如少牢馈食之礼，不言少牢，今以大牢也。今文无之。<br/>　　[疏]“如馈食之礼”。○注“如少牢”至“无之”。○释曰：云“如少牢馈食之礼”者，案少牢礼有尊俎笾豆鼎敦之数，陈设之仪，阴厌阳厌之礼，九饭三献之法，上大夫又有正祭於室，傧尸於堂，此等皆宜有之。至於致爵、加爵，及献兄弟弟子等，固当略之矣。<br/>　　假器於大夫。不敢以君之器为祭器。<br/>　　[疏]“假器於大夫”。○注“不敢”至“祭器”。○释曰：案《曲礼》云：“大夫士去国，大夫寓祭器於大夫，士寓祭器於士。”注云：“与得用者言寄觊己后还。”若然，卑者不得用尊者之器，是以此大夫聘使，不得将己之祭器而行致饔饩，虽是祭器，人臣不敢以君之器为祭器。是以聘使是大夫，还於主国，大夫假祭器而行之。<br/>　　朌肉及廋、车。朌犹赋也。廋，廋人也。车，巾车也。二人掌视车马之官也。赋及之，明辩也。古文朌作纷。<br/>　　[疏]“朌肉及廋车”。○注“朌犹”至“作纷”。○释曰：此谓怒讫归胙在下。云“廋，廋人也。车，巾车也”者，案《周礼》天子夏官有廋人职掌养马，春官有巾车职。诸侯虽兼官，亦当有廋人、巾车，是故引《周礼》为证。<br/>　　聘日致饔。急归大礼。明日，问大夫。不以残日问人，崇敬也。古文曰问夫人也。夕，夫人归礼。与君异日，下之也。今文归作馈。<br/>　　既致饔，旬而稍，宰夫始归乘禽，日如其饔饩之数。稍，禀食也。乘禽，乘行之禽也，谓雁鹜之属。其归之，以双为数。其，宾与上介也。古文既为饩。<br/>　　[疏]“既致”至“之数”。○注“稍禀”至“为饩”。○释曰：云“既致饔，旬而稍”者，以其宾客之道，十日为正，行聘礼既讫，合归一旬之后，或逢凶变，或主人留之，不得时反，即有稍礼。故下文云：“既将公事，宾请归。”注云：“谓已问大夫，事毕请归，不敢自专，谦也。主国留之，飨食燕献无日数，尽殷勤也。”是主人留之。是以《周礼·浆人》亦“共宾客之稍礼”，注云：“稍礼非飧饔之礼，留閒王稍所给宾客者，浆人所给，亦六饮而已。”诸侯相待亦如之，是其留閒致稍者也。云“乘禽，乘行之禽也”者，别言此者，欲见此乘非物四曰乘，言如其饔饩之数者，一牢当一双，故《聘义》云“乘禽日五双”，是此饔饩五牢者也。云“雁鹜之属”者，案《尔雅》“二足而羽”，若然，上介三牢则三双也，士介一牢则一双也，羽谓之禽，故以禽为雁鹜之属。云“其，宾与上介也”者，以其下文别有士介故也。<br/>　　士中日则二双。中犹閒也。不一日一双，大寡，不敬也。<br/>　　凡献，执一双，委其馀于面。执一双，以将命也。面，前也，其受之也。上介受以入告之，士举其馀从之，宾不辞，拜受于庭。上介执之，以相拜于门中，乃入授人。上介受，亦如之。士介拜受于门外。<br/>　　[疏]“凡献”至“于面”。○注“执一”至“门外”。○释曰：云“上介受以入告之，士举其馀从之”者，此乘禽而云“凡献”，宜约私献。私献，摈者取献以入，士举其馀。此若上介受入，明其馀士举从入可知。云“不辞，拜受于庭”者，以其经无辞文，又饔饩云礼辞，明此禽礼轻，无辞，受于庭可知。“上介执之，以相拜于门中，乃入授人”者，此亦约私献，私献之时，摈者取献以入，又云摈者立于阈外，以相拜宾，辟摈者，授宰夫是其约也。云“上介受，亦如之”者，以其受饔饩之时，上介受己如宾礼，故知受乘禽亦如宾也。云“士介拜受於门外”者，以其受饩在门外，此受乘禽在门外可知。<br/>　　禽羞、俶献比。比，放也。其致之，礼如乘禽也。禽羞，谓成孰有齐和者。俶献，四时珍美新物也。俶，始也，言其始可献也。《聘义》谓之时赐。<br/>　　[疏]“禽羞俶献比”。○注“比放”至“时赐”。○释曰：云“禽羞，谓成孰有齐和者”，以其称羞，谓若庶羞、内羞之等，故称禽则以雁鹜等为之，故以成孰解之。“《聘义》谓之时赐”者，案《聘义》云：“燕与时赐无数。”时赐，谓四时珍异，以赐诸宾客。与此俶献是一物，故引以为证。<br/>　　归大礼之日，既受饔饩，请观。聘於是国，欲见其宗庙之好，百官之富，若尤尊大之焉。讶帅之，自下门入。帅犹道也。从下门外入，游观非正也。<br/>　　各以其爵，朝服。此句似非其次，宜在“凡致礼”下，绝烂在此。<br/>　　[疏]“各以其爵朝服”。○注“此句”至“在此”。○释曰：云“宜在‘凡致礼’下”者，以其各以其爵朝服为致礼而言，故知义然。<br/>　　士无饔，无饔者无摈。谓归饩也。<br/>　　[疏]“士无”至“无摈”。○注“谓归饩也”。○释曰：案上经直云宰夫朝服以致之，是其无饔，宰夫退去，士介不傧之，是也。<br/>　　大夫不敢辞，君初为之辞矣。此句亦非其次，宜在“明日问大夫”之下。<br/>　　[疏]“大夫”至“辞矣”。○注“此句”至“之下”。○释曰：此谓宾问卿之时，卿不敢辞者，以宾聘享讫，出大门，请有事於大夫，君礼辞许，是君初为之辞，故卿不辞也。<br/>　　凡致礼，皆用其飨之加笾豆。凡致礼，谓君不亲飨宾及上介，以酬币致其礼也。其，其宾与上介也。加笾豆，谓其实也，亦实於瓮筐。飨礼今亡。<br/>　　[疏]“凡致”至“笾豆”。○注“凡致”至“今亡”。○释曰：云“其，其宾与上介也”者，案上经宾壹食壹飨，上介若食若飨，唯士介不言飨，故知其中唯有宾与上介耳。云“加笾豆，谓其实也，亦实于瓮”者，案致飨饩，醯醢是豆实，实于瓮，明此飨之豆实，亦实于瓮，可知也。案昭六年：“夏，季孙宿如晋，拜莒田也。晋侯享之以加笾。武子退，使行人告曰：小国之事大国也，苟免於讨，不敢求贶，得贶不过三献。今豆有加，下臣弗堪，无乃戾也。”此中致飨有加笾豆者，飨使者无加笾豆之正礼，此云加笾豆者，殷勤之义也。云“飨礼今亡”者，以其食礼在，知其豆数，飨礼亡，无文以知之。<br/>　　无饔者无飨礼。士介无飨礼。<br/>　　[疏]“无饔者无飨礼”。○注“士介无飨礼”。○释曰：“无饔者，无飨礼”，文承飨下，故郑以无飨礼解之。以其宾与上介饔饩俱有，故有飨。士介唯有饩而已，无饔，故无飨礼也。<br/>　　凡饩，大夫黍、粱、稷，筐五斛。谓大夫饩宾、上介也。器寡而大，略。<br/>　　[疏]“凡饩”至“五斛”。○注“谓大”至“大略”。○释曰：案上经云“大夫饩宾，大牢米八筐”，众介米六筐，不辨大小，故此记人辨之，云“筐五斛”。云“器寡而大，略”者，以其君归饔饩于宾，与大夫介筥米小而多者，是尊者所致，以多器为荣。今大夫致礼於宾、介，器寡而大，是略之於卑者也。<br/>　　既将公事，宾请归。谓已问大夫，事毕请归，不敢自专，谦也。主国留之，飨食燕献无日数，尽殷勤也。<br/>　　[疏]“既将公事宾请归”。○主“谓已”至“勤也”。○释曰：云“已问大夫”者，请问三卿与下大夫，尝使於彼国，币所及皆是君命，及以君物行礼者，皆是公事，事讫，故请归也。云“主国留之，飨食燕献无日数，尽殷勤也”者，亦谓至旬，宾乃将归，主君乃留宾，有此飨食燕献之等，故《燕礼》注云“今燕又宜献焉”是也。云无日数者，谓行此飨食之等，相去希数，无常日数，尽主人殷勤也。<br/>　　凡宾拜于朝，讶听之。拜，拜赐也。唯稍不拜。<br/>　　[疏]“凡宾”至“听之”。○注“拜拜”至“不拜”。○释曰：案上经云：“宾三拜乘禽於朝，讶听之，遂行，舍于郊。”又案《司仪》云：“明日，客拜礼赐，遂行。”是临行大小礼皆拜赐，则知唯米禀刍薪等不拜也。<br/>　　燕则上介为宾，宾为苟敬。飨食，君亲为主，尊宾也。燕，私乐之礼，崇恩杀敬也。宾不欲主君复举礼事礼已，于是辞为宾，君听之。从诸公之席，命为苟敬。苟敬者，主人所以小敬也。更降迎其介以为宾。介，大夫也。虽为宾，犹卑於君，君则不与亢礼也。主人所以致敬者，自敌以上。<br/>　　[疏]“燕则”至“苟敬”。○注“飨食”至“以上”。○释曰：云“飨食，君亲为主，尊宾也”者，以其飨食在庙，为宾，故君亲为主。至后燕礼在寝，又以醉为度，崇於恩，杀於敬，故宾辞而使介为宾也。以苟敬为小敬者，以阼阶西近主，为位诸公坐位，故我小敬，对户牖南面为大敬。云“更降迎其介以为宾”者，介在庙门内西北面，降至庭迎之。云“不与亢礼也”者，略取《燕义》文，解君不亲为献主而使宰夫之意也。云“主人所以致敬者，自敌以上”者，谓两君相见，两大夫、两士以上，则主人亲献也。<br/>　　宰夫献。为主人代公献。<br/>　　无行，则重贿反币。无行，谓独来，复无所之也。必重其贿与反币者，使者归，以得礼多为荣，所以盈聘君之意也。反币，谓礼玉、束帛、乘皮，所以报聘君之享礼也。昔秦康公使西乞术聘于鲁，辞孙而说。襄仲曰：不有君子，其能国乎？厚贿之。此谓重贿反币者也。今文曰贿反币。<br/>　　[疏]“无行”至“反币”。○注“无行”至“反币”。○释曰：云“重其贿”，即上贿在聘于贿是也。“反币”，谓上礼玉、束帛、乘皮是也。云“秦康公”者，案文公十二年《左氏传》云“秦伯使西乞术来聘”云云是也。此特来，非历聘，历聘则吴公子札聘於上国、聘齐、聘鲁是也。<br/>　　曰：“子以君命在寡君，寡君拜君命之辱。”此赞君拜聘享辞也。在，存也。<br/>　　[疏]“曰子”至“之辱”。○释曰：此及下三经，即上经云：“公馆宾，宾辟，上介听命，聘享，夫人之聘享，问大夫，送宾，公皆再拜。”注云：“拜此四事。”彼见其拜，此见其赞辞也。<br/>　　“君以社稷故，在寡小君，拜。”此赞拜夫人聘享辞也。言君以社稷故者，夫人与君体敌，不敢当其惠也。其卒亦曰：“寡君拜命之辱。”<br/>　　[疏]“君以”至“君拜”。○注“此赞”至“之辱”。○释曰：云“言君以社稷故者，夫人与君体敌，不敢当其惠也”者，释经云“社稷故”，以其《礼记·哀公问》孔子云取夫人为社稷主。妇人无外事，天地并社稷，后夫人虽不与，以夫妇一体，故夫人亦得云社稷主，是其云社稷故者。见夫人与君体敌，今夫人使致礼来，主人不敢当，下文云“君贶寡君延及二三老”，是与君不敌，敢当之也。<br/>　　“君贶寡君，延及二三老，拜。”此赞拜问大夫之辞。贶，赐也。大夫曰老。<br/>　　又拜送。拜送宾也。其辞盖云：“子将有行，寡君敢拜送。”自拜聘享至此，亦非其次，宜承上君馆之下。<br/>　　[疏]“又拜送”。注“拜送”至“之卜”。○释曰：此即上经君即馆拜送宾，故郑云此宜承上“君馆之”下。<br/>　　宾於馆堂楹閒，释四皮、束帛。宾不致，主人不拜。宾将遂去是馆，留礼以礼主人，所以谢之也。不致，不拜，不以将别崇新敬也。<br/>　　[疏]注“不致”至“敬也”。○释曰：若宾敬主，宜致，主人敬宾，宜拜，皆是崇敬。若致与拜，即是崇新敬，故不为。若《乡饮酒》送宾，宾不答，礼有终，相类也。<br/>　　大夫来使，无罪，飨之；乐典嘉宾为礼。<br/>　　[疏]“大夫”至“飨之”。○注“乐与嘉宾为礼”。○释曰：案《鹿鸣序》燕群臣嘉宾，此无罪飨之，亦是乐宾，为礼者也。<br/>　　过则饩之。饩之，腥致其牢礼也。其致之辞，不云君之有故耳。《聘义》曰：“使者聘而误，主君不亲飨食，所以愧厉之也。”不言罪者，罪将执之。<br/>　　[疏]“过则饩之”。○注“饩之”至“执之”。○释曰：云“过则饩之”，谓礼有失误，故引《聘义》使者聘而误主君。云“不言罪者，罪将执之”者，《春秋》之义，聘宾有罪皆执之。若然，上经云无罪飨之，有罪非但不飨，又执之。此过则饩之，虽不飨，犹生致，过轻故也。若然，上云罪，下云过，互见其义也。<br/>　　其介为介。飨宾有介者，宾尊，行敌礼也。<br/>　　[疏]“其介为介”。○注“飨宾”至“礼也”。○释曰：谓飨宾於庙之时，还以聘之上介为介。若然上经上介主人别行飨，则是从宾为介得介，则飨复别飨也。云“宾尊，行敌礼也”者，若《乡饮酒》宾主行敌礼，而有介然也。<br/>　　有大客后至，则先客不飨食，致之。卑不与尊者齐礼。<br/>　　[疏]“有大”至“致之”。○注“卑不”至“齐礼”。○释曰：此据《聘礼》而言，则无君朝之事。若然，则前有小国之卿大夫来聘，将行飨食，有大国卿大夫来聘，则废小国飨食之礼，以其卑不与尊齐礼并行之。<br/>　　唯大聘有几筵。谓受聘享时也。小聘轻，虽受于庙，不为神位。<br/>　　[疏]“唯大聘有几筵”。○注“谓受”至“神位”。○释曰：案上经云“几筵既设，摈者出请命”者，行聘享及私觌礼毕，云宰夫彻几改筵，是行聘享为神位。今小聘不为神位，屈也。<br/>　　十斗曰斛，十六斗曰籔，十籔曰秉。秉，十六斛。今江、淮之间，量名有为籔者。今文籔为逾。二百四十斗。谓一车之米，秉有五籔。<br/>　　四秉曰筥。此秉谓刈禾盈手之秉也。筥，穧名也，若今莱阳之閒，刈稻聚把，有名为筥者。《诗》云：“彼有遗秉。”又云：“此有不敛穧。”<br/>　　[疏]“四秉曰筥”。○注“此秉”至“敛穧”。○释曰：云“此秉为刈禾盈手之秉也”，对上文秉为量名也。引《诗》者，证此秉为盈手穧，即此筥亦一，即今人谓之一铺、两铺也。<br/>　　十筥曰稯。十稯曰秅。四百秉为一秅。一车之禾三秅，为千二百秉。三百筥，三十稯也。古文稯作緵。<br/>　　[疏]注“一车”至“作緵”。○释曰：云“一车之禾三秅”，即经致饔饩时，云“禾三十车车三秅”也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4529.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4531.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

