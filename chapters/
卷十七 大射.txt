<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十七 大射_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十七 大射全文,郑玄作品" />
<meta name="description" content="仪礼注疏原文阅读,卷十七 大射全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4522.html";
var nextpage="novel-read-266-4524.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十七 大射</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4522.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十七 大射</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:17:52<span class="divide">|</span></p>
<div class="page-body">
<div class="page-content">
<p>宾以虚爵降。既卒爵，将酢也。<br/>　　[疏]“宾以虚爵降”。○释曰：自此尽“西序东面”，论宾酢主人之事。<br/>　　主人降。宾洗南西北面坐奠觚，少进，辞降。主人西阶西、东面，少进，对。宾坐取觚，奠于篚下，盥洗。篚下，篚南。<br/>　　主人辞洗。宾坐奠觚于篚，兴对，卒洗，及阶，揖升。主人升，拜洗如宾礼。宾降盥，主人降。宾辞降，卒盥，揖升。酌膳，执幂如初，以酢主人于西阶上。主人北面拜受爵。宾主人之左拜送爵。宾南面授爵，乃於左拜。凡授爵，乡所受者。<br/>　　[疏]注“宾南”至“受者”。○释曰：知者，以经云“主人北面”，明凡授爵乡所受者，《乡饮酒》、《乡射》献酬酢皆然，故云“凡”，谓南面授与所受者也。<br/>　　主人坐祭，不啐酒，辟正主也。未荐者，臣也。不拜酒。主人之义。《燕礼》曰：“不拜酒，不告旨。”遂卒爵，兴，坐奠爵，拜，执爵兴。宾答拜。主人不崇酒，以虚爵降，奠于篚。不崇酒，辟正主也。崇，充也，谓谢酒恶相充实。<br/>　　宾降，立于西阶西，东面。既受献矣，不敢安盛。<br/>　　[疏]“实降”至“东面”。○注“既受”至“安盛”。○释曰：以堂上为盛，故降下。下文於酬宾“降筵西，东南面立”，注云：“不立於序内，位弥尊。”《燕礼》注云：“位弥尊，礼弥卑。”是未酬已前礼盛者也。<br/>　　摈者以命升宾。宾升，立于西序，东面。命，公命也。东西墙谓之序。<br/>　　[疏]注“命公”至“之序”。○释曰：知“公命”者，命由尊者出，故也。云“东西墙谓之序”者，《尔雅·释宫》文。<br/>　　主人盥，洗象觚，升酌膳，东北面献于公。象觚，觚有象骨饰者也。取象觚东面，不言实之，变於《燕》。<br/>　　[疏]“主人”至“于公”。○注“象觚”至“于燕”。○释曰：自此尽“于篚”，论主人献公之事。云“取象觚东面”者，乡公为敬故也。云“不言实之，变於《燕》”者，《燕礼》云实之主於饮酒，此云酌，不云实之，主於射，略於饮酒故也。<br/>　　公拜受爵，乃奏《肆夏》。言乃者，其节异於宾。<br/>　　[疏]“公拜”至“肆夏”。○注“言乃”至“於宾”。○释曰：言“异”者，宾及庭奏，此君受爵乃奏，是其节异故也。云“乃”者，缓辞也。<br/>　　主人降自西阶，阼阶下北面拜送爵。宰胥荐脯醢，由左房。庶子设折俎，升自西阶。自，由也。左房，东房也。人君左右房。《乡射》记曰：“主人俎，脊、胁、臂、肺也。”<br/>　　[疏]注“人君左右房”。○释曰：以人君左右房，故云“左房”，对大夫士东房而已，故云“东房”。不言左，以无右所对故也。<br/>　　公祭，如宾礼，庶子赞授肺。不拜酒，立卒爵，坐奠爵，拜，执爵兴。凡异者，君尊，变於宾。<br/>　　[疏]注“凡异”至“於宾”。○释曰：言“异”者，使庶子授肺，不拜酒，立卒爵之等，皆异於宾也。<br/>　　主人答拜。乐阕。升受爵，降奠于篚。<br/>　　更爵洗，升酌散以降，酢于阼阶下，北面坐奠爵，再拜稽首。公答拜。更，易也。易爵，不敢袭至尊。古文更为受。<br/>　　[疏]“更爵”至“答拜”。○注“更易”至“为受”。○释曰：自此尽“于篚”，论主人受公酢之事。<br/>　　主人坐祭，遂卒爵，兴，坐奠爵，再拜稽首。公答拜。主人奠爵于篚。<br/>　　主人盥洗，升媵觚于宾，酌散，西阶上坐奠爵，拜。宾西阶上北面答拜。媵，送也。散，方壶之酒也。古文媵皆作腾。<br/>　　[疏]“主人”至“答拜”。○注“媵送”至“作腾”。○释曰：自此尽“南面立”，论主人受宾爵之事。<br/>　　主人坐祭，遂饮。宾辞。卒爵兴，坐奠爵，拜，执爵兴。宾答拜。辞者，辞其代君行酒不立饮也，比於正主酬也。<br/>　　[疏]注“辞者”至“酬也”。○释曰：上文公饮立卒爵，此则坐饮，故以公决之。云“比於正主酬也”者，谓於《乡饮酒》、《乡射》下正主酬宾之节也。<br/>　　主人降洗，宾降。主人辞降，宾辞洗。卒洗。宾揖升，不拜洗。不拜洗，酬而礼杀也。<br/>　　主人酌膳。宾西阶上拜，受爵于筵前，反位。主人拜送爵。宾升席，坐祭酒，遂奠于荐东。遂者，因坐而奠之，不北面也。奠之者，酬不举也。<br/>　　[疏]“主人”至“荐东”。○注“遂者”至“举也”。○释曰：云“不北面也”者，此决《乡饮酒》、《乡射》“宾北面坐奠觯于荐东”，注皆云：“酬酒不举。”引《曲礼》：“君子不尽人之欢，不竭人之忠，以全交也。”<br/>　　主人降，复位。宾降筵西，东南面立。宾不立於序内，位弥尊。<br/>　　[疏]注“宾不”至“弥尊”。○释曰：案《乡饮酒》注云：“位弥尊，礼弥卑。”引《杂记》“一张一弛”，此对酬时立于西序之时，不降于下，礼稍卑，位稍尊。此在席西，东面，位弥尊，礼弥卑也。<br/>　　小臣自阼阶下请媵爵者，公命长。命之使选於长幼之中也。卿则尊，士则卑。<br/>　　[疏]“小臣”至“命长”。○注“命之”至“则卑”。○释曰：自此尽“反位”，论将为宾举旅，使二大夫媵爵之事。云“命之使选於长幼之中”，知不取卿大夫之年长者，以其下作大夫不取年长，又知不取臣中位长者，以其不取卿，故郑云“卿则尊，士则卑”，故不取之，而取下大夫尊卑处中者。<br/>　　小臣作下大夫二人媵爵。作，使。媵爵者阼阶下皆北面再拜稽首。公答拜。再拜稽首，拜君命。媵爵者立于洗南，西面北上，序进，盥洗角觯，升自西阶，序进，酌散，交于楹北，降，適阼阶下，皆奠觯，再拜稽首，执觯兴。公答拜。序，次第也，犹代也。先者既酌，右还而反，与后酌者交於西楹北，相左，俟於西阶上，乃降，往来以右为上。古文曰：降造阼阶下。媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵者执觯待于洗南。待，待君命。小臣请致者。请君使一人与？二人与？不必君命。<br/>　　若命皆致，则序进，奠觯于篚，阼阶下皆北面再拜稽首。公答拜。媵爵者洗象觯，升实之，序进，坐奠于荐南，北上，降，適阼阶下，皆再拜稽首送觯公答拜。既酌而代进，往来由尊北，交於东楹北，亦相左，奠於荐南，不敢必君举。<br/>　　[疏]注“既酌”至“君举”。○释曰：言“亦”者，亦前酬酌自饮时，相左於西楹之北时，后者南相东向，先者北相西向，向西阶右旋，北面待后至降也。今此二人，先者於尊西东面酌讫，於东楹之北，东向，向公前奠之，右旋于东楹之北，北畔西过。后者亦於樽西东面酌讫，於东楹之北南过，东向，於公前奠之，是亦交於楹北，相左也。云“奠於荐南”，不敢必君举者，凡举者於右，不举者於左，今奠於荐左，是不举之处，故云“不敢必君举”也。<br/>　　媵爵者皆退反位。反门右北面位。<br/>　　[疏]注“反门右北面位”。○释曰：但大夫初与卿在门右北面，得揖，少进，中庭北面，今当反庭中位而立。云“门右北面位”者，大夫虽得揖少进，仍是门右北面位，少进而已，故郑还以“门右北面”言之。<br/>　　公坐取大夫所媵觯，兴以酬宾。宾降，西阶下再拜稽首。小臣正辞，宾升成拜。公起酬宾於西阶，降尊以就卑也。正，长也。小臣长辞，变於《燕》。升成拜，复再拜稽首，先时君辞之，於礼若未成然。<br/>　　[疏]“公坐”至“成拜”。○注“公起”至“成然”。○释曰：自此尽“复位”，论为宾举旅下及大夫之事。云“小臣长辞，变於《燕》”者，《燕礼》直使小臣辞，亦是《燕》主欢，此《射礼》辨尊卑，故使小臣长辞，异於饮酒礼，故云变於《燕》也。<br/>　　公坐奠觯，答拜，执觯兴。公卒觯，宾下拜，小臣正辞。宾升，再拜稽首。不言成拜者，为拜故下，实未拜也。下不辄拜，礼杀也。下亦降也。发端，言降拜，因上事，言下拜。<br/>　　[疏]“公坐”至“稽首”。○注“不言”至“下拜”。○释曰：自此已下皆云“公答拜”，不言“再拜”，《燕礼》皆言“公答再拜”，不同者，《燕》主欢，不用尊卑，故公拜皆再拜。此《射礼》主辨尊卑，故直云“答拜”，答一拜。此一拜者，正礼也，故《周礼·大祝》辨九拜：一曰稽首，首至地，臣拜君法。二曰顿首，顿首平敌相拜法。三曰空首，君答臣下拜，复不为再拜，即七曰奇拜是也。云“下亦降也”者，此非训下为降，故云“发端言降拜，因上事言下拜”，直因降有上文，即云下也。经云“公卒觯，宾下拜”者，公尊不拜，既爵，宾降拜，若为君拜既爵也。<br/>　　公坐奠觯，答拜，执觯兴。宾进，受虚觯，降，奠于篚，易觯，兴洗。宾进以臣道，就君受虚爵，君不亲酌。凡爵不相袭者，於尊者言更，自敌以下言易。更，作新；易，有故之辞也。不言公酬宾於西阶上及公反位者，尊君，空其文也。公有命，则不易不洗。反升酌膳，下拜。小臣正辞。宾升，再拜稽首。公答拜。不易，君义也。不洗，臣礼也。宾告于摈者，请旅诸臣。摈者告于公，公许。旅，序也。宾欲以次序劝诸臣酒。宾以旅大夫于西阶上。摈者作大夫长升受旅。作，使也，使之以长幼之次，先孤卿，后大夫。<br/>　　宾大夫之右坐奠觯，拜，执觯兴。大夫答拜。宾在右，相饮之位。<br/>　　[疏]注“宾在右相饮之位”。○释曰：宾位在左，而在大夫之右者，是相饮之位，非宾主之位也。<br/>　　宾坐祭，立卒觯，不拜。酬而礼杀。<br/>　　若膳觯也，则降，更觯，洗，升实散。大夫拜受。宾拜送，遂就席。言更觯，尊卿，尊卿则宾礼杀。<br/>　　[疏]注“言更”至“礼杀”。○释曰：上注云“不相袭”者，於尊言“更”，自敌以下言“易”。此宾於卿是自敌以下，当言易，今言更者，尊卿，尊则卑宾，礼杀也。<br/>　　大夫辩受酬，如受宾酬之礼，不祭酒。卒受者以虚觯降，奠于篚，复位。卒犹已也。今文辩作遍。<br/>　　[疏]“大夫”至“复位”。○释曰：言“复位”者，亦如上复门右北面位，即中庭北面位也。<br/>　　主人洗觚，升实散，献卿于西阶上。酬宾而后献卿，饮酒礼成於酬。<br/>　　[疏]“主人”至“阶上”。○注“酬宾”至“於酬”。○释曰：自此尽“无加席”，论献公卿之事。<br/>　　司宫兼卷重席，设于宾左，东上。言兼卷，则每卿异席。重席，蒲筵缁布纯。席卿言东上，统於君，席自房来。<br/>　　[疏]“司宫”至“东上”。○注“言兼”至“房来”。○释曰：上文设席之下，注谓“唯宾及公席布之也，其馀树之於位后耳”者，以至献卿乃布之。若然，此云“兼卷”者，不谓始卷之，直是铺设之时，兼卷而设之也。<br/>　　卿升，拜受觚。主人拜送觚。卿辞重席，司宫彻之。彻犹去也。重席虽非加，犹为其重累，辞之，辟君。<br/>　　乃荐脯醢。卿升席，庶子设折俎。卿折俎未闻，盖用脊、胁、臑、折、肺。卿有俎者，射礼尊。<br/>　　[疏]“乃荐”至“折俎”。○注“卿折”至“礼尊”。○释曰：云“卿折俎未闻”者，以《燕礼》卿无俎，故云未闻。又云“盖用脊、胁、臑、折、肺”者，案《乡射》记云“宾俎，脊、胁、肩、肺，主人俎，脊、胁、臂、肺”，又“获者之俎，折脊、胁、肺、臑”，彼注云：“臑，若膊胳觳之折，以大夫之馀体。”以此言之，则此宾俎亦用脊、胁、肩、肺，君俎亦脊、胁、臂、肺，前体有肩、臂、臑，后体有&#17373;、胳、觳，尊卑以次用之，故卿宜用臑。若有公，公用臑，卿宜用&#17373;也。云“卿有俎者”，《射礼》尊者，对《燕礼》不辨尊卑，故公卿等皆无俎也。<br/>　　卿坐，左执爵，右祭脯醢，奠爵于荐右，兴取肺，坐绝祭，不哜肺，兴，加于俎，坐捝手，取爵，遂祭酒，执爵兴，降席，西阶上北面坐卒爵，兴，坐奠爵，拜，执爵兴。陈酒肴，君之惠也。不哜啐，事在射，臣之意。<br/>　　[疏]注“陈酒”至“之意”。○释曰：案《燕礼》不在射亦不啐者，彼为臣有功，君与之燕，恩及於卿，故卿不敢啐也。卿有无俎者，自然不哜也。<br/>　　主人答拜，受爵，卿降，复位。复西面位，不酢，辟君。辩献卿。主人以虚爵降，奠于篚。摈者升卿，卿皆升，就席。若有诸公，则先卿献之，如献卿之礼，席于阼阶西，北面，东上，无加席。公，孤也。席之北面，为大尊，屈之也。亦因阼阶上近君，近君则亲宠苟敬私昵之坐。<br/>　　小臣又请媵爵者，二大夫媵爵如初。请致者。若命长致，则媵爵者奠觯于篚。命长致者，使长者一人致也。公或时未能举，自优暇。<br/>　　[疏]“小臣”至“于篚”。○注“命长”至“优暇”。○释曰：自此尽“奠于篚”，论举旅之事。<br/>　　一人待于洗南。不致者。长致者阼阶下再拜稽首，公答拜。再拜稽首，拜君命。洗象觯，升实之，坐奠于荐南，降，与立于洗南者二人皆再拜稽首送觯。公答拜。奠於荐南，先媵者上觯之处也。二人皆拜如初，共劝君饮之。<br/>　　公又行一爵，若宾若长，唯公所赐。一爵，先媵者之下觯也。若宾若长，礼杀也。长，孤卿之尊者也。於是言赐，《射礼》明尊卑。<br/>　　[疏]注“於是言”至“尊卑”。○释曰：案《燕礼》为卿举旅，言“若宾若长，唯公所酬”，《燕礼》主於饮酒，此言所赐，是以决之也。<br/>　　以旅于西阶上，如初。赐宾则以酬长，赐长则以酬宾，大夫长升受旅以辩。大夫卒受者以虚觯降，奠于篚。<br/>　　主人洗觚，升，献大夫于西阶上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降复位。既，尽也。大夫卒爵不拜，贱不备礼。<br/>　　[疏]“主人”至“复位”。○释曰：自此尽“就席”，论献大夫之事。○注“大夫”至“备礼”。○释曰：此注云“大夫卒爵不拜，贱不备礼”，《燕礼》注云：“礼杀者，两注相兼乃足。”对公卿拜既爵，此不拜，此献卿后是礼杀，亦是贱不备礼也。<br/>　　胥荐主人于洗北，西面。脯醢，无脀。胥，宰官之吏。主人，下大夫也。先大夫荐之，尊之也。不荐于上，辟正主。脀，俎实。<br/>　　辩献大夫，遂荐之，继宾以西，东上。若有东面者，则北上。卒，摈者升大夫，大夫皆升，就席。辩献乃荐，略贱也。亦献后布席也。<br/>　　[疏]“辩献”至“就席”。○注“辩献”至“席也”。○释曰：既言“辩献大夫，遂荐之”，后乃云“继宾以西，东上”以下云云者，上总言献大夫辩，乃一时荐之，下文更明布席位次，就席之仪，故云“辩献乃荐，略贱”也。“略贱”则是献讫，降阶，献辩，摈者乃总升之就席，就席讫，乃荐之。<br/>　　乃席工于西阶上，少东。小臣纳工，工六人，四瑟。工，谓瞽矇善歌讽诵《诗》者也。六人，大师、少师各一人，上工四人。四瑟者，礼大乐众也。<br/>　　[疏]“乃席”至“四瑟”。○注“工谓”至“众也”。○释曰：自此尽“西面北上坐”，论作乐及献工之事。云“六人者，大师、少师各一人，上工四人”，皆据文而言也。云“礼大乐众也”者，对《燕礼》工四人而言也。<br/>　　仆人正徒相大师，仆人师相少师，仆人士相上工。徒，空手也。仆人正，仆人之长。师，其佐也。士，其吏也。天子视了相工，诸侯兼官，是以仆人掌之。大师、少师，工之长也。凡国之瞽矇正焉。杜蒯曰：“旷也，大师也。”於是分别工及相者。《射礼》明贵贱。<br/>　　[疏]“仆人正”至“上工”。○注“徒空”至“贵贱”。○释曰：云“仆人正，仆人之长。师，其佐也”者，以正为长，师为众，故仆人正为长，仆人师为佐也。云“士，其吏也”者，以其在仆人之下，故知仆人之吏，吏则府史之类。云“天子视了相工”者，见於《眡了职》文。云“大师、少师，工之长也”者，《周礼·春官》：“大师，下大夫二人，小师上士四人。”郑注云：“凡乐之歌，必使瞽矇为焉。命其贤知者，以为大师、小师。”是乐工之长也。云“杜蒯曰，旷也大师也”者，《礼记·檀弓》文。引之者，证大师为乐工之长也。云“於是分别工及相者，《射礼》明贵贱”者，对《燕礼》主欢，不明贵贱，故不分别工贵及相贱元空一字。<br/>　　相者皆左何瑟，后首，内弦，挎越，右手相。谓相上工者，后首，主於射，略於此乐。内弦挎越，以右手相工，由便也。越，瑟下孔，所以发越其声者也。古文后首为后手。<br/>　　后者徒相入。谓相大师、少师者也。上列官之尊卑，此言先后之位，亦所以明贵贱，凡相者以工出入。<br/>　　[疏]“后者徒相入”。○注“谓相”至“出入”。○释曰：“上列官之尊卑”，此陈先后之位，亦是以明贵贱者。“上列官之尊卑”，谓先言仆人正与大师，后言仆人士与上工，是列官尊卑也。此陈先后，则上工与瑟在前，大师、少师在后，是先后之位。既据入时行位，亦据升堂坐之先后，亦依此也。云“凡相者以工出入”者，欲见入时如此，出时亦然。<br/>　　小乐正从之。从大师也，后升者，变於《燕》也。小乐正於天子，乐师也。<br/>　　[疏]“小乐正从之”。○注“从大”至“师也”。○释曰：云“从大师也，后升者，变於《燕》也”者。《燕礼》乐正先升，又不使小乐正者，彼主於乐，此则略於乐故也。<br/>　　升自西阶，北面，东上。工六人。<br/>　　坐授瑟，乃降。相者也，降立于西县之北。<br/>　　[疏]”坐授瑟乃降“。○注”相者“至”之北“。○释曰：《乡饮酒》注云：“降立于西方，近其事。”以取近其事，故在西县之北也。<br/>　　小乐正立于西阶东。不统於工，明工虽众，位犹在此。<br/>　　[疏]“小乐”至“阶东”。○注“不统”至“在此”。○释曰：云“不统於工，明工虽众，位犹在此”者，决《燕礼》工四人，乐正升立于工之西，在西阶东，不统於工，此虽六人，众於彼，犹统于阶，而云西阶东不变。若使小乐正通之於工，恐工位移近西，故犹统于阶也。<br/>　　乃歌《鹿鸣》三终。《鹿鸣》，《小雅》篇也。人君与臣下及四方之宾燕，讲道脩政之乐歌也。言已有旨酒，以召嘉宾，与之饮者，乐嘉宾之来，示我以善道，又乐嘉宾有孔昭之明德，可则效也。歌《鹿鸣》三终，而不歌《四牡》、《皇皇者华》，主於讲道，略於劳苦与谘事。<br/>　　[疏]“乃歌鹿鸣三终”。○注“鹿鸣”至“谘事”。○释曰：云“主於讲道，略於劳苦”者，据《四牡》劳使臣，此不用之。云“与谘事”者，谓《皇皇者华》有谘谋、谘度、谘询之事，亦略之也。<br/>　　主人洗，升实爵，献工。工不兴，左瑟。工歌而献之，以事报之也。洗爵献工，辟正主也。献不用觚，工贱，异之也。工不兴，不能备礼，左瑟，便其右。大师无瑟，於是言左瑟者，节也。<br/>　　[疏]“主人”至“左瑟”。○注“工歌”至“节也”。○释曰：云“洗爵献工，辟正主也”者，案《乡饮酒》、《乡射》云“大师则为之洗”，谓君赐之乐者，其馀工不为之洗，是正主法。今此工六人皆为之洗，故云“辟正主人”。必知同洗者，以其更无别献之文，故知同洗也。云“献不用觚，工贱，异之也”者，《燕礼》、《大射》献宾、献卿大夫皆用觚，而献工用爵，故云异之。《乡饮酒》、《乡射》献同用爵者，变於君故也。云“大师无瑟，於是言左瑟者，节也”者，上言“献工”，下云“一人拜受爵”，则六人皆在工内，而云“工不兴”，“左瑟”，於是明大师亦入左瑟中，故须云“大师无瑟”。於是言左瑟者，以其六人总当献酒之节，故总入左瑟文，不谓有瑟也。<br/>　　一人拜受爵。谓大师也。言一人者，工贱，同之也。工拜於席。<br/>　　[疏]“一人拜受爵”。○注“谓大”至“於席”。○释曰：云“谓大师也。言一人者，工贱，同之也”者，《乡饮酒》、《乡射》云：“大师则为之洗。”则知此一人谓大师，不言大师，对君，工贱，不异其文，故同之而云一人也。<br/>　　主人西阶上拜送爵。荐脯醢。辄荐之，变於大夫。<br/>　　[疏]“主人”至“脯醢”。○注“辄荐之变於大夫”。○释曰：案上文云“辩献大夫遂荐之”，此工得献，不待辩辄荐之，故云“变於大夫”也。<br/>　　使人相祭。使人相者，相其祭荐，祭酒。<br/>　　[疏]“使人相祭”。○注“使人”至“祭酒”。○释曰：知“祭荐，祭酒”者，此文承一人受爵荐脯醢之下，明二者皆祭也，若下文众工直祭酒，不祭脯醢也。<br/>　　卒爵，不拜。主人受虚爵。众工不拜，受爵，坐祭，遂卒爵。辩有脯醢，不祭。相者，相其祭酒而已。<br/>　　主人受爵，降奠于篚，复位。大师及少师、上工皆降，立于鼓北，群工陪于后。鼓北，西县之北也。言鼓北者，与鼓齐面，馀长在后也。群工陪于后，三人为列也。於是时，小乐正亦降立於其南，北面。工立，仆人立於其侧，坐则在后。《考工记》曰：“鼓人为皋陶，长六尺有六寸。”<br/>　　[疏]“大师”至“于后”。○注“鼓北”至“六寸”。○释曰：知“鼓北是西县之北”者，以其下文大师、少师始迁向东，明此降者降在西县之北可知。云“言鼓北者，与鼓齐面，馀长在后也”者，案前列乐县之时，鼓在鑮南，今不言在锺磬之北，遥据鼓而言之者，欲取形大又面向东，工亦面向东，故遥取鼓面也。言“馀长在后”者，欲见鼓长六尺六寸，工面与鼓面齐，鼓有馀长在人后矣。言此者，工与鼓前面齐、后面不齐之意也。云“群工陪于后，三人为列也”者，大师、少师二人，上工四人，今若立时，三人为列，大师后有工二人，少师后亦有工二人，故云三人为列也。云“於是时，小乐正亦降立於其南，北面”者，亦约迁乐於东方，工西面，乐正北面，言“亦”者，亦东方也。云“工立，仆人立于其侧，坐则在后”者，亦约迁乐东方时面位得知也。云“《考工记》曰：鼓人为皋陶，长六尺有六寸”者，彼云“韗人为皋陶”，先郑云：“韗，书或为&lt;革匋&gt;。”玄谓&lt;革匋&gt;者以皋陶，名官&lt;革匋&gt;，即陶字，从革，今云鼓人者，误。当作&lt;革匋&gt;人，&lt;革匋&gt;人掌鼓，后人误言鼓，鼓人自在《地官》，掌教六鼓矣。云“为皋陶”者，鼓木之名，其穹隆二十板，谓鼓木长六尺六寸，贾侍中彼解为晋鼓，引之者，证鼓东西长，工齐前面，於后有馀之义也。<br/>　　乃管《新宫》三终。管，谓吹簜以播《新宫》之乐。其篇亡，其义未闻。笙从工而入，既管不献，略下乐也。立于东县之中。<br/>　　[疏]“乃管《新宫》三终”。○注“管谓”至“之中”。○释曰：云：“管，谓吹簜”者，此云管，上云簜，故郑合为一事解之。云“其篇亡，其义未闻”者，以其堂下诗，故与《由庚》之等同亡，但上《由庚》、《由仪》之等有序无诗，同云有其义而亡其辞，此则辞义皆亡，故云其义未闻。云“笙从工而入”者，案《燕礼》云：“笙入，立于县中。”有笙入之文，此上下不见笙入之文，故知笙从工而入也。上云簜，解为竹，谓笙箫之属。竹即管也。今此经云管，已解簜为管，复云笙从工而入者，《燕礼》记云“下管《新宫》，笙入三成”。则吹管者亦吹笙，故兼言笙，欲见笙管相将也。云“立于东县之中”者，《燕礼》笙入立于县中，则於此县而言，此辟射位，故知立于东县之中也。<br/>　　卒管。大师及少师、上工皆东坫之东南，西面，北上，坐。不言县北，统於堂也。於是时，大乐正还北面立于其南。<br/>　　[疏]“卒管”至“上坐”。○注“不言”至“其南”。○释曰：工人前不即迁于东者，为管笙所作，不以无事乱有事，故待卒管。大师乃东坫西面北上坐，不言去堂，远近当如《乡射》迁工阼阶下之东南，堂前三笴，西面北上。云“不言县北，统于堂也”者，上云鼓北，不统於堂者，彼权立，非正位故也。<br/>　　摈者自阼阶下请立司正。三爵既备，上下乐作，君将留群臣而射，宜更立司正以监之，察仪法也。<br/>　　[疏]“摈者”至“司正”。○注“三爵”至“法也”。○释曰：自此尽“北面立”，论将射，立司正察仪安宾之事。<br/>　　公许，摈者遂为司正。君许其请，因命用之，不易之者，俱相礼，其事同也。<br/>　　司正適洗，洗角觯，南面坐奠于中庭。奠觯者，著其位以显其事，威仪多也。<br/>　　[疏]注“奠觯”至“多也”。○释曰：《燕礼》及此《射礼》，司正不以觯升而奠之於地，比《乡饮酒》及《乡射》为显，其威仪多，自此已后，还与二乡同也。<br/>　　升，东楹之东受命于公，西阶上北面命宾、诸公、卿大夫：“公曰‘以我安宾’。”诸公、卿大夫皆对曰：“诺，敢不安！”以我安者，君意殷勤，欲留之，以我故安也。司正降自西阶，南面坐取觯，升酌散，降，南面坐奠觯，奠於中庭故处。兴，右还，北面少立，坐取觯兴，坐，不祭，卒觯，奠之，兴，再拜稽首，左还，南面坐取觯，洗，南面反奠于其所，北面立。皆所以自昭明於众也。将於觯南北面则右还，於觯北南面则左还，如是，得从觯西往来也。必从觯西往来者，为君在阼不背之也。<br/>　　司射適次，袒、决、遂，执弓，挟乘矢於弓外，见镞於弣，右巨指钩弦。司射，射人也。次，若今时更衣处，张帏席为之。耦次在洗东南。袒，左免衣也。决，犹闿也，以象骨为之，著右巨指，所以钩弦而闿之。遂，射韝也，以朱韦为之，著左臂，所以遂弦也。方持弦矢曰挟。乘矢，四矢。弣，弓杷也。见镞焉，顺其射也。右巨指，右手大擘，以钩弦，弦在旁，挟由便也。古文挟皆作接。<br/>　　[疏]“司射”至“钩弦”。○注“司射”至“作接”。○释曰：自此至“于次”，论射事将至，誓射者及比三耦之事。云“司射，射人也”者，案《燕礼》“射人告具”，注云：“射人主此礼，以其或射。”又云：“射人纳宾。”又云：射人“请立司正，公许，射人遂为司正”。则射人、司正一人也。又云：“乃荐司正与射人一人。”注：“天子射人、司士皆下大夫二人，诸侯则上士，其人数亦如之。”又曰：“若射，则大射正为司射。”注：“大射正，射人之长。”此篇云“射人告具”，又曰“大射正摈”，自此以后皆止云“摈”。摈者自阼阶下请立司正，公许，遂为司正，则此篇司正与大射正为一人也。下云：“公就物，小射正奉决、拾以笥，大射正执弓。”注云：“大射正舍司正，亲其职。”“乃荐司正”，注云：“司正，大射正是也。”云“耦次在洗东南”者，此无正文，案《乡射》记云：“设楅横奉之，南面坐奠之，南北当洗。”此下云三耦出次，西行拾取矢，又当北行向楅，则次在洗东南矣。云“方持弦矢曰挟”者，以矢横为方，《乡射》记云“凡挟矢，於二指閒横之”是也。<br/>　　自阼阶前曰：“为政请射。”为政，谓司马也。司马，政官，主射礼。<br/>　　[疏]“自阼”至“请射”。○注“为政”至“射礼”。○释曰：云“为政，谓司马也”者，案《大宰》云：“四曰夏官，其属六十，掌邦政。”是为政谓司马也。云“司马，政官，主射礼”者，其属有射人，主射事，故司马政官主射礼也。<br/>　　遂告曰：“大夫与大夫，士御於大夫。”因告选三耦於君。御犹侍也。大夫与大夫为耦，不足，则士侍於大夫，与为耦也。今文於为于。<br/>　　[疏]“遂告”至“大夫”。○注“因告”至“为于”。○释曰：云“不足，则士侍於大夫，与为耦也”者，是以《曲礼》云：“君使士射。”注谓“以备耦”是也。<br/>　　遂適西阶前，东面右顾，命有司纳射器。纳，内也。<br/>　　[疏]“遂適”至“射器”。○释曰：命，谓司射命之也，言有司，则前文“司士戒士射与赞者”，注云“谓士佐执事不射者”是也。《乡射》西阶前“西面命弟子纳射器”，此言东面者，君在阼，宜向之，故“东面右顾”者。以其有司是士，士在西阶南，东面，是以右顾向之。<br/>　　射器皆入。君之弓矢適东堂，宾之弓矢与中、筹、丰，皆止于西堂下。众弓矢不挟。总众弓矢、楅，皆適次而俟。中，闾中，筭器也。筹，筭也。丰，可奠射爵者。众弓矢，三耦及卿大夫以下弓矢也。司射矢亦止西堂下。众弓矢不挟，则纳公与众弓矢者挟之。楅，承矢器。今文俟作待。<br/>　　[疏]“射器”至“而俟”。○注“中闾”至“作待”。○释曰：云“中，闾中，筭器也”者，《乡射》记云：“於郊则闾中。”据此《大射》，故知闾中。中所以盛筭，故云筭器也。云“司射矢亦止西堂下”者，下文云司射卒诱射，“遂適堂西，改取一个挟之”是也。若然，司射有矢无弓，在堂西有弓者，误。或则据司射将献释获者，適阼阶西去朴，適堂西释弓，脱决、拾，是时弓在西堂下也。<br/>　　工人、士与梓人升自北阶，两楹之閒，疏数容弓，若丹若墨，度尺而午，射正莅之。工人士、梓人，皆司空之属，能正方圜者。一从一横曰午，谓画物也。射正，司射之长。<br/>　　[疏]“工人”至“莅之”。○注“工人”至“之长”。○释曰：知“工人士与梓人皆司空之属，能正方圜”者，《冬官》虽亡，不知官属之号，见今《考工记》有三十官，有梓人之官，此工人士又与梓人同事，故知《冬官》未亡时，属司空也。云“能正方圜者”，以工巧之能知也。《缋人职》云“火以圜，土以黄，其象方”，《梓人职》“张五采之侯”之类，是知方圜也。云“一从一横曰午，谓画物也”者，则上文横与距随是也。但未知从者横者，若为用丹，若为用墨，或科用其一。云“午”，十字，谓之先以左足履物，右足随而并立也。云“度尺”者，即《乡射记》“从如笴三尺，横如武尺二寸”是也。<br/>　　卒画，自北阶下。司宫埽所画物，自北阶下。扫物，重射事也。工人士、梓人、司宫，位在北堂下。<br/>　　[疏]“卒画”至“阶下”。○注“扫物”至“堂下”。○释曰：知“工人、梓人、司宫，位在北堂下”，虽无正文，南方不见有位，其人升降自北阶，明位在北堂下。<br/>　　大史俟于所设中之西，东面以听政。中未设也，大史俟焉，将有事也。《乡射礼》曰：“设中，南当楅，西当西序，东面。”<br/>　　[疏]“大史”至“听政”。○注“中未”至“东面”。○释曰：注引《乡射》者，欲见大史位之所在，在此也。<br/>　　司射西面誓之曰：“公射大侯，大夫射参，士射干。射者非其侯，中之不获。卑者与尊者为耦，不异侯。”大史许诺。誓犹告也。古文异作辞。<br/>　　[疏]“司射”至“许诺”。○注“誓犹”至“作辞”。○释曰：卑者、尊者射不异侯，言此者，以其誓云：“君射大侯，大夫射参侯，士射干侯。”恐与尊为耦，亦各射己侯，故覆言。此宾与君为耦，同射大侯；士与大夫为耦，同射参侯。以其既与尊者为耦，不可使之别侯。别侯者，则非耦类故也。<br/>　　遂比三耦。比，选次之也。不言面者，大夫在门右北面，士西方东面。<br/>　　[疏]“遂比三耦”。○注“比选”至“东面”。○释曰：云“不言面”者，以下云面，故决之。云“大夫在门右北面，士西方东面”者，仍依朝位，以其设朝之班位以来，其位未改，明知司射命誓及比次须还依旧位，司射面皆向之而比次也。若耦及侯数，天子大射、宾射六耦三侯，畿内诸侯则二侯四耦，畿外诸侯大射、宾射皆三侯三耦。但诸侯畿外、畿内各有一申一屈，故畿外三侯远尊得申，与天子同三耦则屈。畿内二侯近尊则屈，四耦则申。若燕射，则天子、诸侯例同三耦，一侯而已，以其燕私，屈也。若卿大夫士例同一侯三耦，略言之数，备《礼记·射义》也。<br/>　　三耦俟于次北，西面北上。未知其耦。今文俟为立。<br/>　　[疏]“三耦”至“北上”。○注“未知”至“为立”。○释曰：云“未知其耦”者，下经始命之，故云未知其耦。若然，此经已言面位者，三耦虽未知与谁为耦，要知为三耦，故立於此。<br/>　　司射命上射，曰：“某御於子。”命下射，曰：“子与某子射。”卒，遂命三耦取弓矢于次。取弓矢不拾者，次中隐蔽处。<br/>　　[疏]“司射”至“于次”。○注“取弓”至“蔽处”。○释曰：云“取弓矢不拾者，次中隐蔽处”者，对《乡射》堂西显露之处拾取矢也。<br/>　　司射入于次，搢三挟一个，出于次，西面揖，当阶北面揖，及阶揖，升堂揖，当物北面揖，及物揖，由下物少退，诱射。搢，扱也。挟一个挟於弦也。个犹枚也。由下物而少退，谦也。诱犹教也，“夫子循循然，善诱人”。<br/>　　[疏]“司射”至“诱射”。○注“搢扱”至“诱人”。○释曰：自此至“东面”，论司射诱射之事。此射人诱射与《乡射》同，但《乡射》往阶西取弓矢，此则入次取弓矢为异。然此云“入次，搢三挟一个”，则已前皆挟乘矢不改，《乡射》亦然。引《论语》者，彼夫子教弟子学问事。司射教人射事，虽不同，同是教法，故引为证也。<br/>　　射三侯，将乘矢，始射干，又射参，大侯再发。将，行也。行四矢，象有事於四方。《诗》云：“四矢反兮，以御乱兮。”<br/>　　卒射，北面揖。揖於当物之处，不南面者，为不背卿。<br/>　　[疏]注“不南”至“背卿”。○释曰：案《乡射》诱射，射卒南面揖者，彼尊东，或公或卿大夫位同不别，故司射不特尊之。此《大射》辨尊卑，尊东唯有天子命卿，其馀小卿及大夫皆宾西，故特尊之，不背之也。<br/>　　及阶揖，降，如升射之仪。遂適堂西，改取一个挟之。改，更也。不射而挟矢，示有事也。<br/>　　遂取扑搢之，以立于所设中之西南，东面。扑，所以挞犯教者也。於是言立，著其位也。《乡射》记曰：“司射之弓矢与扑，倚于西阶之西。”<br/>　　[疏]注“扑所”至“之西”。○释曰：云“於是言立，著其位”者，案《乡射》司射先立所设中之西南，三耦从之，立於西南，司射却就之，搢三挟一个，乃诱射。此则诱射卒，乃始来就位者，由此有次，就次取弓矢，射讫，无事乃於此立，故云於是言立，著其位也。引《乡射》记者，此不言司射倚弓矢之处，引之，证此与彼记文同也。<br/>　　司马师命负侯者：“执旌以负侯。”司马师，正之佐也。欲令射者见侯与旌，深志於侯中也。负侯，获者也。天子，服不氏下士一人，徒四人，掌以旌居乏待获。析羽为旌。<br/>　　[疏]“司马”至“负侯”。○注“司马”至“为旌”。○释曰：自此尽“而俟”，论司马师命服不负侯之事也。引“天子服不氏，下士一人，徒四人”者，欲见诸侯亦三侯，亦使服不氏与徒为获者也。云“析羽为旌”，《周礼·司常》文。<br/>　　负侯者皆適侯，执旌负侯而俟。司射適次，作上耦射。作，使也。<br/>　　司射反位。<br/>　　[疏]“司射反位”。○释曰：此不言先反位者，为三耦始出次，未有次前位，无所先，故不言先也。<br/>　　上耦出次，西面揖进。上射在左，并行，当阶北面揖，及阶揖。上射先升三等，下射从之，中等。上射在左，便射位也。中犹閒也。<br/>　　[疏]注“上射”至“閒也”。○释曰：云“上射在左，便射位也”者，《乡射》亦云上射在左，不云便射位者，彼东面位，上射在北，故在左不取便射位之义。此次北西面位，亦上射在北，居右，故上射须在左，以其发位并行，及升北面就物位皆言居左，履物南面，上射乃在右，故云上射在左便射位也。<br/>　　上射升堂，少左。下射升，上射揖，并行。并，亻并也，亻并东行。<br/>　　皆当其物北面揖，及物揖。皆左足履物，还视侯中，合足而俟。视侯中，各视其侯之中。大夫耦则视参中，参中十四尺。士耦则视干中，干中十尺。<br/>　　[疏]注“视侯”至“十尺”。○释曰：弓二寸，以为侯中。参侯七十弓，故侯中十四尺；干侯五十弓，故侯中十尺。<br/>　　司马政適次，袒、决、遂，执弓，右挟之，出，升自西阶，適下物，立于物閒，左执弣，右执箫，南扬弓，命去侯。司马正，政官之属。箫，弓末。扬弓者，执下末。扬犹举也。適下物，由上射后东过也。命去侯者，将射当获也。《乡射礼》曰：“西南面，立于物閒。”<br/>　　[疏]“司马”至“去侯”。○注“司马”至“物閒”。○释曰：云“司马正政官之属”者，非大司马，大司马之下属大司马，故云司马属。案天子有大司马卿一人，小司马中大夫二人。此虽诸侯礼，亦应有小司马，号为司马正也。知“適下物由上射后东过也”者，案《乡射》司马命去侯时，由上射后过至下射西，西南面扬弓，命去侯，故引《乡射》证此亦在物閒西南面也。<br/>　　负侯皆许诺，以宫趋，直西，及乏南，又诺以商，至乏，声止。宫为君，商为臣，其声和相生也。《乡射礼》曰：“获者执旌许诺。”古文声为磬。<br/>　　[疏]“负侯”至“声止”。○注“宫为”至“为磬”。○释曰：云“宫为君，商为臣”，《乐记》文。云“声和相生”者，宫生徵，徵生商，而云相生者，虽隔徵亦是相生之义也。云“声和”者，宫数八十一，商数七十二，弹宫则商应，故云声和也。引《乡射》者，彼臣礼，下云“诺声不绝”，不言宫商，引之，证与此不同之意。<br/>　　授获者，退立于西方。获者兴，共而俟。大侯，服不氏负侯，徒一人居乏，相代而获。参侯、干侯，徒负侯居乏，不相代。《乡射礼》曰：“获者执旌许诺，声不绝，以至于乏，坐东面偃旌，兴而俟。”古文获皆作护，非也。<br/>　　[疏]“授获”至“而俟”。○注“大侯”至“非也”。○释曰：云“大侯，服不氏负侯，徒一人居乏，相代而获”者，上注引《周礼》服不氏下士一人，徒四人，是以郑分之於三侯之上，大侯尊，故使服不氏与一徒居乏，自馀徒三人分之於二侯，徒以少一人，不得相代也。引《乡射》者，此文不具，宜与彼同。<br/>　　司马正出于下射之南，还其后，降自西阶，遂適次，释弓，说决、拾，袭，反位。拾，遂也。《乡射礼》曰：司马“反位，立于司射之南”。<br/>　　[疏]“司马”至“反位”。○注“拾遂”至“之南”。○释曰：引《乡射》者，於此司马不言位，宜与《乡射》同，故引为证。<br/>　　司射进，与司马正交于阶前，相左，由堂下，西阶之东，北面视上射。命曰：“毋射获，毋猎获。”上射揖。司射退，反位。射获，矢中乏也。从旁为猎。乃射。上射既发，挟矢，而后下射射，拾发以将乘矢。拾，更也。将，行也。获者坐而获。坐言获也。举旌以宫，偃旌以商。再言获也。<br/>　　获而未释获。但言获，未释筭。古文释为舍。<br/>　　[疏]“获而未释获”。○注“但言”至“为舍”。○释曰：云“但言获，为释筭”者，郑注《乡射》云：“但大言获。”此注不言大，省文也。<br/>　　卒射，右挟之，北面揖，揖如升射。右挟之，右手挟弦。<br/>　　上射降三等，下射少右，从之，中等，并行。上射於左，与升射者相左交于阶前，相揖。適次，释弓，说决、拾、袭，反位。上射於左，由下射阶上少右，乃降待之。言袭者，凡射皆袒。<br/>　　[疏]“上射”至“反位”。○注“上射”至“皆袒”。○释曰：云“上射降三等”者，诸侯阶有七等，言三等者，欲明下射中等，是降一等之上下，下射过向西畔由右，故上射至地待之，乃得二人并行，上射於左也。云“与升射者相左交于阶前”者，降射者仍南行，故得阶前交往来也。云“上射於左，由下射阶上少右，乃降待之”者，此郑解在阶下，而上射得在左之意，由下射阶上少右，向西畔乃降，上射於地待之，故并行时得上射在左也。云“凡射皆袒”者，案《乡射》“命三耦，各与其耦让取弓矢，拾”，三耦取弓遂至卒射，云“脱决、拾，袭而俟于堂西，南面”。此则前遂命三耦取弓矢于次，不言袒，至此亦言袭，故须言凡射皆袒，决在此不见袒，亦袒可知也。<br/>　　三耦卒射，亦如之。司射去扑，倚于阶西，適阼阶下，北面告于公，曰：“三耦卒射。”反，搢扑，反位。<br/>　　[疏]“三耦”至“反位”。○释曰：云“司射去扑，倚于西阶西，適阼阶下，北面告于公”者，案《乡射》：“司射去扑，倚于西阶之西，升堂，北面告于宾曰：三耦卒射。”注云：“去扑乃升，不敢佩刑器即尊者之侧。”此不升堂而在阼阶下而亦去扑者，尊公故也。<br/>　　司马正袒、决、遂，执弓，右挟之，出，与司射交于阶前，相左。出，出於次也。袒时亦適次。<br/>　　[疏]“司马”至“相左”。○注“出出”至“適次”。○释曰：自此至“兴反位”，论取矢设楅。云“出于次也，袒时亦適次”者，以此而言，则袒时入次，今更出次。知不在位上袒而入次取弓者，凡袒、袭皆隐处。《乡射》无次，司马適堂西袒，执弓矢，不在位。此《大射》有次，明入次袒，不在位可知。<br/>　　升自西阶，自右物之后，立于物閒，西南面，揖弓，命取矢。揖，推之。负侯许诺，如初去侯，皆执旌以负其侯而俟。俟小臣取矢，以旌指教之。<br/>　　司马正降自西阶，北面命设楅。此出于下射之南，还其后而降之。<br/>　　[疏]注“此出”至“降之”。○释曰：“此出于下射之南，还其后而降之”者，《乡射》文。此亦然，故引为证也。<br/>　　小臣师设楅。司马正东面以弓为毕。毕，所以教助执事者。《乡射》记曰：“乃设楅于中庭，南当洗，东肆。”<br/>　　[疏]“小臣”至“为毕”。○注“毕所”至“东肆”。○释曰：云“毕，所以教助执事”者，以毕是助载鼎实之物，故司马执弓为毕以指授，若《周礼》执殳以为鞭度。然引《乡射礼》文者，证经设楅，故亦当洗。<br/>　　既设楅，司马正適次，释弓，说决、拾，袭，反位。小臣坐委矢于楅，北括，司马师坐乘之，乘，四四数之。卒。若矢不备，则司马正又袒执弓，升，命取矢如初，曰：“取矢不索。”乃复求矢，加于楅。卒，司马正进坐，左右抚之，兴，反位。左右抚，分上下射，此坐皆北面。<br/>　　司射適西阶西，倚扑，升自西阶，东面请射于公。倚朴者，将即君前，不敢佩刑器也。升堂者，欲诸公卿大夫辩闻也。<br/>　　[疏]“司射”至“于公”。○注“倚扑”至“闻之”。○释曰：自此尽“未降”，请君行第二番射，并命谓之为。云“倚扑者，将即君，前不敢佩刑器也”者，上以去扑告君不注，至此乃注者，彼告在阼阶下，远君，故不注。至此升堂乃注，义与彼同也。上不升者，以告以三耦射，射卒事缓，故在下。此告欲诸公卿大夫遍闻也，故升，但升者是其正，故《乡射》升堂，《大射》告公，故前在堂下，此升者，欲公卿闻之故也。<br/>　　公许。遂適西阶上，命宾御于公，诸公、卿则以耦告于上，大夫则降，即位而后告。告诸公卿於堂上，尊之也。<br/>　　司射自西阶上北面告于大夫，曰：“请降。”司射先降，搢扑，反位。大夫从之降，適次，立于三耦之南，西面，北上。適次，由次前而北，西面立。<br/>　　[疏]“司射”至“北上”。○注“適次”至“面立”。○释曰：云“告于大夫曰请降”者，以诸公卿在上，故请大夫降。《乡射》降告“主人与宾为耦，遂告于大夫”，又曰：“宾主人与大夫皆未降。”注云：“言未降者，见其志在射。”大夫未降者，彼臣礼，主人与宾皆卑，故大夫未降，与此异也。云“適次，由次前而北，西面立”者，上云司射等適次，谓入次中，此適次者，大夫降自西阶，东行適次，所过向堂东，西面立，因过次为適次，非入次也。<br/>　　司射东面于大夫之西比耦。大夫与大夫，命上射曰：“某御於子。”命下射曰：“子与某子射。”卒，遂比众耦。众耦，士也。<br/>　　众耦立于大夫之南，西面北上。若有士与大夫为耦，则以大夫之耦为上。为上，居群士之上。<br/>　　[疏]“司射”至“为上”。○注“为上”至“之上”。○释曰：云“为上，居群士之上”者，若是士与大夫之尊者为耦，故居群士之上也。郑云群士之上者，既为上射，恐在大夫之上，故云群士之上。是以下注云：“士虽为上射，其辞犹尊大夫也。”若然，国皆有三卿五大夫，三耦六人而已，而云使士为耦者，卿大夫或有故，或出使，容其不足，使士备耦之法也。<br/>　　命大夫之耦曰：“子与某子射。”告於大夫曰：“某御於子。”士虽为上射，其辞犹尊大夫。<br/>　　命众耦，如命三耦之辞。诸公、卿皆未降。言未降者，见其志在射。<br/>　　[疏]注“言未”至“在射”。○释曰：言“未”者，后当降，故云未也。若终六射不得言未，是以《乡射》记云“众宾不与射者不降”，注：“不以无事乱有事。”是不射不得云未也。<br/>　　遂命三耦各与其耦拾取矢，皆袒、决、遂，执弓，右挟之。此命入次之事也。司射既命而反位，不言之者，上射出，当作取矢，事未讫。<br/>　　[疏]“遂命”至“挟之”。○注“此命”至“未讫”。○释曰：自此尽“袭反位”，论命拾取矢之事。郑知此是“命入次之事”者，上来未有三耦入次袒、决、遂之事，又下文乃云“一耦出”，明此是命入次之事。若然，“司射命讫当反位，不言”者，以其三耦入次，出乃当作取矢，待作取矢，即是事未讫，故不言反位也。仍未知令入次之后，未出之閒，且在西方位，且在阶下位。三者虽无文，以事缓急言之，三耦入次，出则作之，宜在阶下位，於义可也。又《乡射》云“司射反位”者，司射反位，则有三耦位，得言反位。此曰射位在西方，去次远，又曰射位若阶下，去次亦远，不得言反，故不言也。<br/>　　一耦出，西面揖，当楅北面揖，及楅揖。三耦同入次，其出也，一上射出，西面立，司射作之，乃揖行也。当楅，楅正南之东西。上射东面，下射西面。上射揖进，坐横弓，卻手自弓下取一个，兼诸弣，兴，顺羽，且左还，毋周，反面揖。横弓者，南踣弓也。卻手自弓下取矢者，以左手在弓表，右手从里取之，便也。兼，并也。并矢於弣，当顺羽，既又当执弦。顺羽者，手放而下，备不整理也。左还，反其位。毋周，右还而反东面也。君在阼，还周则下射将背之。古文且为阻。<br/>　　[疏]“上射”至“面揖”。○注“横弓”至“为阻”。○释曰：云“左还，反其位。毋周，右还而反东面也”者，毋周者，左还行至位，即位右还而反东面，是还不周也。云“君在阼，还周则下射将背之”者，上射左还，已还背君，而据下射而言者，上射去君远，故据下射而言。以其下射若右还周，为背君，若左还，向东覆，即右还西面，是不背君，周即背故也。<br/>　　下射进，坐横弓，覆手自弓上取一个，兼诸弣，兴，顺羽，且左还，毋周，反面揖。横弓，亦南踣弓也。人东西乡，以南北为横。覆手自弓上取矢，以左手在弓里，右手从表取之，便也。<br/>　　[疏]“下射”至“面揖”。○注“横弓”至“便也”。○释曰：云“横弓，亦南踣弓也”者，谓南踣弓以左手仰执弓里，以覆右手，於弓表向下取矢，亦便也。上射、下射俱南踣弓者，取背君向南为顺故也。<br/>　　既拾取矢，梱之。梱，齐等之也。古文梱作魁。<br/>　　兼挟乘矢，皆内还，南面揖。内还者，上射左，下射右，不皆右还，亦以君在阼，嫌下射，故左还而背之也。上以阳为内，下以阴为内，因其宜可也。<br/>　　[疏]“兼挟”至“面揖”。○注“内还”至“可也”。○释曰：云“不皆右还，亦以君在阼，嫌下射，故左还而背之”者，若上下俱向内，是相向为顺。若上射左还，是不故背君。若下射右还背君，少亦左还，初时面向君，转身南向背君多，似故背君，故不左还也。云“上以阳为内，下以阴为内，因其宜可也”者，上射东面左还时，以左手还，取东相阳方为内，下射西面右还时，以右手还，取西相阴方为内，随其阴阳得左右相向，是因其宜也。<br/>　　適楅南，皆左还，北面揖，搢三挟一个。楅南，乡当楅之位也。<br/>　　揖，以耦左还，上射於左。以犹与也。言以者，耦之事成於此，意相人耦也。上射转居左，便其反位也。上射少北，乃东面。<br/>　　[疏]“揖以”至“於左”。○注“以犹”至“东面”。○释曰：云“言以者，耦之事成於此，意相人耦也”者，揖不须言以，今云“以者”，必有义意，故郑云言以者耦之事成於此，谓成於此拾取矢，以其取矢后，一番了更无事，故云成於此，人意相存耦也。云“上射转居左，便其反位也”者，位在次北西面，是以上射居左，至次北右还西面，便也。云“上射少北，乃东面”，知不少南者，以其次在楅东南，北面揖时，已在次西面，故知上射少北，乃东面，得东当次也。<br/>　　退者与进者相左，相揖。退，释弓矢于次，说决、拾、袭，反位。二耦拾取矢，亦如之。后者遂取诱射之矢，兼乘矢而取之，以授有司于次中。皆袭，反位。有司纳射器，因留，主授受之。<br/>　　司射作射如初。一耦揖、升如初。司马命去侯，负侯许诺如初。司马降，释弓，反位。司射犹挟一个，去扑，与司马交于阶前，適阼阶下，北面请释获于公。犹，守故之辞，於此言之者，司射既诱射，恒执弓挟矢以掌射事，备尚未知，当教之也。今三耦卒射，众足以知之矣，犹挟之者，君子不必也。公许。反，搢扑，遂命释获者设中，以弓为毕，北面。北面立于所设中之南，当视之也。《乡射礼》曰：“设中，南当楅，西当西序。”<br/>　　大史释获。小臣师执中，先首，坐设之，东面，退。大史实八筭于中，横委其馀于中西，兴，共而俟。先犹前也。命大史而小臣师设之，国君官多也。小臣师退，反东堂下位。《乡射礼》曰：“横委其馀于中西，南末。”<br/>　　[疏]“大史”至“而俟”。○注“先犹”至“南末”。○释曰：此不见执筭之人，案《乡射》命释获者，“释获者执鹿中，一人执筭以从之”。彼臣礼，官少，释获者自执中设之，尚使人执筭，况国君官臣多，大史不自执中，岂得自执筭，明亦使人执之。云“小臣师退，反东堂下位”者，其位已见篇首也。引《乡射》者，证筭以南末为顺也。<br/>　　司射西面命曰：“中离维纲，扬触，梱复，公则释获，众则不与。”离犹过也，猎也。侯有上下纲，其邪制躬舌之角者为维。或曰维当为绢。绢，纲耳。扬触者，谓矢中他物，扬而触侯也。梱复，谓矢至侯，不著而还。复，复反也。公则释获，优君也。正当中鹄而著。古文梱作魁。<br/>　　[疏]“司射”至“不与”。○注“离犹”至“作魁”。○释曰：中谓中侯，注不言可知。云“离犹过也，猎也”者，谓矢过猎，因著维与纲二者。云“侯有上下纲，其邪制躬舌之角者为维”者，案《梓人》云：“上纲与下纲出舌寻，縜寸焉。”注：“纲所以系侯於植者也。上下皆出舌一寻者，亦人张手之节也。郑司农云：縜，笼纲者，维持侯者。”若然，则纲与维皆用绳为之，又以布为縜，笼纲，然后以上个、下个边缀著縜，两头以纲系著，植维者於上个、下个，上下躬两头皆有角，又以小绳缀角系著植，故矢或离纲，或离维也。云“或曰维当为绢，绢，纲耳”者，郑更为一解，绢则维也，云绢纲耳者，以绢为纲耳，离著绢也。云“众当中鹄”者，大射鹄，则《梓人》云“张皮侯而栖鹄”是也。<br/>　　唯公所中，中三侯皆获。”值中一侯则释获。<br/>　　[疏]“唯公”至“皆获”。○注“值中”至“释获”。○释曰：云“中三侯皆释获”，则离维纲及扬触梱复亦释之，不言者，以中为主也。<br/>　　释获者命小史，小史命获者。传告服不，使知此司射所命。<br/>　　[疏]注“传告”至“所命”。○释曰：据在大侯而言告服不，则参侯、干侯告可知，举远见近。<br/>　　司射遂进，由堂下北面视上射，命曰：“不贯不释。”上射揖。司射退，反位。贯犹中也。射不中鹄，不释筭。古文贯作关。<br/>　　[疏]“司射”至“反位”。○注“贯犹”至“作关”。○释曰：案上文离维纲，公则释获言之，则此云不中不释筭者，据除君而言也。<br/>　　释获者坐取中之八筭，改实八筭，兴，执而俟。执所取筭。乃射。若中，则释获者每一个释一筭，上射於右，下射於左。若有馀筭，则反委之。委馀筭，礼贵异。又取中之八筭，改实八筭于中，兴，执而俟。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4522.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4524.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

