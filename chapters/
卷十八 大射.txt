<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十八 大射_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十八 大射全文,郑玄作品" />
<meta name="description" content="仪礼注疏原文阅读,卷十八 大射全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4523.html";
var nextpage="novel-read-266-4525.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十八 大射</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4523.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十八 大射</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:18:06<span class="divide">|</span></p>
<div class="page-body">
<div class="page-content">
<p>三耦卒射。宾降，取弓矢于堂西。不敢与君并俟告。取之以升，俟君事毕。<br/>　　[疏]“三耦”至“堂西”。○注“不敢”至“事毕”。○释曰：自此尽“其而俟”，论第二番射三耦讫，次公卿大夫之事。但此宾先降，取弓矢即升堂者，以其“不敢与君并待告”，故下云司射告射于公，小射正取公之决、拾，并授弓拂弓，是君得告，乃取弓矢，是不敢与君并俟告也。云“取之以升，俟君事毕”者，案下文云“公将射，则宾降適堂西，袒、决、遂，执弓，搢三挟一个，升自西阶”，是君事毕。君事毕，宾降，袒、决、遂，乃更升。若然，宾於此不即袒、决、遂者，去射时远，故不可即袒也。<br/>　　诸公、卿则適次，继三耦以南。言继三耦，明在大夫北。<br/>　　[疏]“诸公”至“以南”。○注“言继”至“夫北”。○释曰：言“適次”者，但射位在堂东，次在洗东南，今诸公卿东南適次前，北至三耦之南，以次西面立。云“继三耦，明在大夫北”者，以其三耦在北，大夫在南，而言继三耦，明在大夫之北也。<br/>　　公将射，则司马师命负侯，皆执其旌以负其侯而俟。君尊，若始焉。<br/>　　[疏]“公将”至“而俟”。○注“君尊若始焉”。○释曰：云“君尊，若始焉”者，案上始时，司马命负侯，三耦将射，司马命去侯。今三耦卒射，君将射，司马使更命负侯，是君尊若始焉。<br/>　　司马师反位。隶仆人埽侯道。新之。司射去扑，適阼阶下，告射于公，公许。適西阶东，告于宾。告当射也。今文曰阼阶下，无適。<br/>　　遂搢扑，反位。小射正一人，取公之决、拾于东坫上。一小射正授弓、拂弓，皆以俟于东堂。授弓，当授大射正。拂弓，去尘。<br/>　　[疏]“小射”至“东堂”。○注“授弓”至“去尘”。○释曰：据此经上下，或云“大射正”，或云“司射”，或云“小射正”，不同者，今行射礼，大射正一人，为上，司射次之，或云小射正。若然，大射正与司射各一人，据其行事，小射正不止一人而已。此云“小射正一人，取公之决、拾於东坫上”，下云“小射正奉决拾以笥”，与此一人。此又云“小射正授弓”，与取决、拾别，则小射正二人也。云“授弓，当授大射正”者，下云“大射正执弓”，以袂以授公，明此小射正授弓者，当授大射正也。<br/>　　公将射，则宾降，適堂西，袒、决、遂，执弓，搢三挟一个，升自西阶，先待于物北，一笴，东面立。不敢与君并。笴，矢幹。东面立，乡君也。<br/>　　[疏]“公将”至“面立”。○注“不敢”至“君也”。○释曰：云“公将射，则宾降”者，案前文宾降適堂西取弓矢，无宾升堂之文，但文不具，其实即升矣，是以此文云宾降。云“笴，矢幹”者，案《周礼·矢人》矢幹长三尺，则此宾立於物北三尺矣。<br/>　　司马升，命去侯如初，还右，乃降，释弓，反位。还右，还君之右也，犹出下射之南，还其后也。今文曰右还。<br/>　　[疏]注“还右”至“右还”。○释曰：云“还右，还君之右也”者，君为下射，宾为上射，司马在君之西南，扬弓命去侯讫，还君之右东而南，西向，降自西阶。“犹出下射之南，还其后也”者，由如上文初将射时，司马立於物閒，南扬弓，命去侯讫，出於下射之南，还其后，降自西阶，前后是同，故取彼解此。云“今文曰右还”，不从右还者，若右还，则右还於上射，不得还君，故不从也。<br/>　　公就物，小射正奉决、拾以笥，大射正执弓，皆以从於物。笥，萑苇器。大射正舍司正，亲其职。<br/>　　[疏]“公就”至“於物”。○注“笥萑”至“其职”。○释曰：前解大射正与司射别人，案此注大射正舍司正亲其职，则大射正与司正为一人。又案上文司射请立司正，遂立司射为司正，则司射又与大射正为一人，与上解似相违者，以大射正与射人俱掌射事，相当，则大射正与司射别。若通而言之，射人不对大射正，射人亦名大射正，故此以射人为大射正也。<br/>　　小射正坐奠笥于物南，遂拂以巾，取决，兴，赞设决，朱极三。极犹放也，所以韬指，利放弦也。以朱韦为之。三者，食指、将指、无名指。无极，放弦契於此指，多则痛。小指短，不用。<br/>　　小臣正赞袒，公袒朱襦，卒袒。小臣正退俟于东堂，小射正又坐取拾，兴。赞设拾，以笥退奠于坫上，复位。既袒乃设拾。拾，当以韝襦上。<br/>　　[疏]注“既袒”至“襦上”。○释曰：案上文设决讫，乃云“公袒朱襦”，始云“小臣正赞设拾”，拾当拾敛肤体，宜在朱襦之上。故郑云“既袒乃设拾，拾当以韝襦上”。《乡射》云“袒决遂”，以其无襦，故遂与决得俱时设。若大夫对士射，袒纁襦，设遂亦当在袒后。<br/>　　大射正执弓，以袂顺左右隈，上再下壹，左执弣，右执箫，以授公。公亲揉之。顺，放之也。隈，弓渊也。揉，宛之，观其安危也。今文顺为循，古文揉为纽。<br/>　　[疏]“大射”至“揉之”。○注“顺放”至“为纽”。○释曰：云“顺，放之也”者，以袂向下，於弓隈顺放之。云“观其安危也”者，案《考工记·弓人》云“其弓安，其弓危”者，以弓弱者为危，其弓强者为安，则此云观安危者，谓试弓之强弱。<br/>　　小臣师以巾内拂矢而授矢于公，稍属。内拂，恐尘及君也。稍属，不搢矢。大射正立于公后，以矢行告于公。若不中，使君当知而改其度。下曰留，上曰扬，左右曰方。留，不至也。扬，过去也。方，出旁也。<br/>　　公既发，大射正受弓而俟，拾发以将乘矢。公，下射也，而先发，不留尊也。<br/>　　[疏]“公既”至“乘矢”。○注“公下”至“尊也”。○释曰：案上三耦射者，上射射讫，乃次下射。此公为下射，当后射，今君射前於宾，故郑云“先发不留尊也”。<br/>　　公卒射，小臣师以巾退，反位。大射正受弓。受弓以授有司於东堂。<br/>　　小射正以笥受决、拾，退奠于坫上，复位。大射正退，反司正之位。小臣正赞袭。公还而后宾降，释弓于堂西，反位于阶西，东面。阶西东面，宾降位。<br/>　　[疏]注“阶西”至“降位”。○释曰：案上文宾受献讫，降立於阶西东面，此云“反位於阶西，东面”，故云反位也。<br/>　　公即席，司正以命升宾。宾升复筵，<br/>　　[疏]“公即”至“复筵”。○释曰：此公与宾复升即位者，公卿以下当继射，公与宾当观之，故升就位也。<br/>　　而后卿大夫继射。<br/>　　诸公卿取弓矢于次中，袒、决、遂，执弓，搢三挟一个，出，西面揖，揖如三耦，升射。卒射，降如三耦。適次，释弓，说决、拾，袭，反位。众皆继射，释获皆如初。诸公卿言取弓矢，众言释获，互言也。卒射，释获者遂以所执馀获適阼阶下，北面告于公，曰：“左右卒射。”司射不告者，释获者於是有事，宜终之也。馀获，馀筭也。无馀筭则无所执。古文曰馀筭。反位，坐委馀获于中西，兴，共而俟。<br/>　　司马袒执弓，升，命取矢如初。负侯许诺，以旌负侯如初。司马降，释弓如初。小臣委矢于楅，如初。司马，司马正，於是司马师亦坐乘矢。<br/>　　[疏]“司马”至“如初”。○释曰：自此尽“就席”，论射讫，取矢委於楅之事。○注“司马”至“乘矢”。○释曰：知“司马，是司马正，司马师亦坐乘矢”者，此经皆言“如初”，案上番射，司马正与司马师乘矢，故知也。<br/>　　宾、诸公、卿、大夫之矢皆异束之以茅。卒，正坐，左右抚之，进束，反位。异束大夫矢，尊殊之也。正，司马正也。进，前也。又言束，整结之，示亲也。<br/>　　[疏]注“异束”至“殊之也”。○释曰：公卿皆异束，但言大夫者，公卿自相对，其矢俱束之，及其脱之，亦拾取。但三耦之内，大夫以士耦之，士矢不束，大夫束之，故曰尊殊之。下注云：“不言君矢，小臣以授矢人於东堂下可知。”知者，以其小臣取矢，明取之以授矢人。<br/>　　宾之矢，则以授矢人于西堂下。是言矢人，则纳射器之有司，各以其器名官职。不言君矢，小臣以授矢人于东堂下可知。<br/>　　司马释弓，反位，而后卿、大夫升就席。此言其升，前小臣委矢於楅。<br/>　　[疏]注“此言”至“於楅”。○释曰：云“此言其升，前小臣委矢於楅”者，案上文司马降，释弓如初，在小臣委矢之上，其司马降释弓之时，卿大夫即升就席。委矢当依司马命取矢之下，不失其次，故不即见卿大夫升事，是以於此特言“司马降释弓”，与卿大夫升为节耳，故郑亦言其次第也。<br/>　　司射適阶西，释弓，去扑，袭，进由中东，立于中南，北面视筭。释弓去扑，射事已也。<br/>　　[疏]“司射”至“去扑”。○释曰：自此尽“共而俟”，论数筭之事。直言“去扑”，不言去矢，矢亦去之，是以下文司射执弓，挟一个，搢扑。明此时去矢，后更挟之。<br/>　　释获者东面于中西坐，先数右获。固东面矣，复言之者，少南就右获。二筭为纯。纯犹全也，耦阴阳也。一纯以取，实于左手。十纯则缩而委之。缩，从也。於数者东西为从。古文缩皆作蹙。每委异之。易校数。有馀纯，则横诸下。又异之也，自近为下。一筭为奇，奇则又缩诸纯下。又从之。兴，自前適左，从中前北也，更端，故起。东面坐。少北於故。坐，兼敛筭，实于左手，一纯以委，十则异之。变於右也。其馀如右获。谓所缩所横者。司射复位，释获者遂进取贤获执之，由阼阶下北面告于公。贤获，胜党之筭也。执之者，齐而取其馀。若右胜，则曰：“右贤於左。”若左胜，则曰：“左贤於右。”以纯数告。若有奇者，亦曰奇。告曰：某贤於某若干纯、若干奇。若左右钧，则左右各执一筭以告，曰：“左右钧。”还复位，坐，兼敛筭，实八筭于中，委其馀于中西，兴，共而俟。<br/>　　司射命设丰。当饮不胜者射爵。<br/>　　[疏]“司射命设丰”。○释曰：自此尽“彻丰与觯”，论二番射讫，行射爵之事。<br/>　　司宫士奉丰，由西阶升，北面坐设于西楹西，降复位。胜者之弟子洗觯，升酌散，南面坐奠于丰上，降反位。弟子，其少者也。不授者，射爵犹罚爵，略之。<br/>　　[疏]注“弟子”至“略之”。○释曰：自此以上，其疏见於《乡射》，於此不复言。云“不授者，射爵犹罚爵，略之”者，案《诗》云：“兕觥其?，旨酒思柔。”注云：?，陈设貌。觥，罚爵，不手授。此饮射爵亦不手授，故云犹罚爵也。案献酬之爵皆手授之，此不手授，故云略之也。若然，士以下饮罚爵者，取於丰，大夫已上皆手授，尊之，故下注云：“授爵而不奠丰，尊大夫也。”其三耦之内，虽大夫亦取於丰者，以其作三耦与众耦同事，故不复殊之。<br/>　　司射遂袒执弓，挟一个，搢扑，东面于三耦之西，命三耦及众射者：“胜者皆袒、决、遂，执张弓。执张弓，言能用之也。右手挟弦。<br/>　　不胜者皆袭，说决、拾，卻左手，右加弛弓于其上，遂以执弣。”固袭说决、拾矣，复言之者，起胜者也。不胜者执弛弓，言不能用之也。两手执弣，无所挟也。<br/>　　[疏]注“固袭”至“挟也”。○释曰：云“固袭说决、拾矣，复言之者，起胜者也”者，起胜者，射毕之时，降堂，皆就次袭说决拾矣，故云固袭。今复言之者，以其胜者更袒决遂，故复言。不胜，袭，说决拾，欲与胜者相起复发，故复言之也。<br/>　　司射先反位。居前，俟所命入次而来饮。<br/>　　三耦及众射者皆升，饮射爵于西阶上。不胜之党无不饮。<br/>　　[疏]注“不胜之党无不饮”。○释曰：以其经云“三耦及众射者皆升饮射爵”者，言升之，明知不胜之党无不饮。但大射者，所以择士以助祭，今若罚爵，在於不胜之党，虽数中亦受罚。及其助祭，虽饮射爵亦得助祭。但在胜党，虽不饮爵，若不数中，亦不得助祭。以其饮罚据一党而言，取其助祭取一身之艺，义故不同也。<br/>　　小射正作升饮射爵者，如作射。一耦出，揖如升射。及阶，胜者先升升堂，少右。先升，尊贤也。少右，辟饮者，亦因相饮之礼然。<br/>　　[疏]注“先升”至“礼然”。○释曰：云“亦因相饮之礼然”者，案《乡饮酒》、《乡射》献酬之礼，献者在右，酬者在左，故云“亦”也。<br/>　　不胜者进，北面坐取丰上之觯，兴，少退，立卒觯，进，坐奠于丰下，兴，揖。立卒觯，不祭，不拜，受罚不备礼也。右手执觯，左手执弓。<br/>　　[疏]注“立卒”至“执弓”。○释曰：案《乡饮酒》皆祭坐卒爵、拜既爵，故此决之，受罚不备礼也。云“右手执觯，左手执弓”者，以其执弛弓不释於地，明知未饮时两手执弓。今受罚爵，右手执爵，为便左手执弓可知。<br/>　　不胜者先降，后升先降，略之，不由次也。降而少右，复并行。<br/>　　[疏]“不胜者先降”。○注“后升”至“并行”。○释曰：云“后升先降，略之，不由次也”者，案上文“胜者先升”，此文“不胜者先降”，故云略之不由次。云“降而少右，复并行”者，见下文“与升饮者相左”，明降至堂下，此二人少右，复并行，以其辟升者在左故也。<br/>　　与升饮者相左，交于阶前，相揖，適次，释弓，袭，反位。仆人师继酌射爵，取觯实之，反奠于丰上，退俟于序端。仆人师酌者，君使之代弟子也。自此以下，辩为之酌。<br/>　　升饮者如初，三耦卒饮。若宾、诸公、卿、大夫不胜，则不降，不执弓，耦不升，此耦谓士也。诸公卿或阙，士为之耦者，不升。其诸公卿大夫相为耦者不降席，重耻尊也。<br/>　　[疏]“若宾”至“不升”。○注“此耦”至“尊也”。○释曰：知“此耦谓士”者，以大夫坐於上，士立於下，经云“耦不升”，故云此耦谓士也。是以郑解其意云：诸公卿或阙，士为之耦者不升，其诸公卿大夫相为耦者不降席，以其大夫在堂上，故云“不降席”。云“重耻尊也”者，解士不升，大夫已上不降席，意以其卑者对饮尊者是可耻之事，不对饮是重耻尊者也。<br/>　　仆人师洗，升实觯以授，宾、诸公、卿、大夫受觯于席，以降，適西阶上，北面立饮，卒觯，授执爵者，反就席。虽尊亦西阶上立饮，不可以己尊枉正罚也。授爵而不奠丰，尊大夫也。<br/>　　[疏]注“虽尊”至“夫也”。○释曰：云“不可以已尊枉正罚也”者，正罚，谓上文饮者在左，胜者在右，於西阶之上北面，跪取丰上之觯饮之是也。今虽不取於丰，亦於西阶北面，是不可以已尊枉正罚也。<br/>　　若饮公，则侍射者降，洗角觯，升酌散，降拜。侍射，宾也，饮君则不敢以为罚，从致爵之礼也。<br/>　　[疏]“若饮”至“降拜”。○注“侍射”至“礼也”。○释曰：云“侍射，宾也”者，以其宾与君对射，耦自相饮，故知侍射者宾也。云“饮君则不敢以为罚，从致爵之礼也”者，罚爵，如上文罚者饮之而已，今则从《燕》，臣致爵於君之礼，下文所谓夹爵者是也。但此经云“角觯”，与上文觯皆是“三升曰觯”。觯与角连，故谓之角觯，或单言角，或单言觯。是以《礼记·少仪》云：“侍射则约矢，侍投则拥矢，胜则洗爵而请不角。”注云：“角谓觥，罚爵也。於尊长与客，如献酬之爵。”又《诗》云：“我姑酌彼兕觥。”毛传云：“兕觥，角爵。”笺云：“兕觥，罚爵。”是其角觯、兕觥皆罚爵。此角觯以兕角为之，非谓“四升曰角”者也。若然，此角觯对下文饮君云象觯，故云角觯，谓宾酌如兕，自饮君，即下文宾降洗象觯，亦从献酬之爵，不敢用罚爵也。<br/>　　公降一等，小臣正辞，宾升，再拜稽首，公答再拜。宾坐祭，卒爵，再拜稽首。公答再拜。宾降，洗象觯，升酌膳以致，下拜，小臣正辞，升，再拜稽首。公答再拜。公卒觯，宾进受觯，降洗散觯，升实散，下拜，小臣正辞，升，再拜稽首。公答再拜。宾复酌自饮者，夹爵也。但如致爵，则无以异於《燕》也。夹爵，亦所以耻公也。所谓若饮君，燕则夹爵。<br/>　　[疏]注“宾复”至“夹爵”。○释曰：云“所谓若饮君，燕则夹爵”者，言所谓《乡射》文。彼云“燕”者，则此经夹爵也。<br/>　　宾坐，不祭，卒觯，降奠于篚，阶西东面立。不祭，象射爵。<br/>　　[疏]注“不祭象射爵”。○释曰：案上文受罚者取爵於丰，饮之，不祭。此云君爵不祭，是以宾饮夹爵亦不祭，皆与射同，故云“象”。<br/>　　摈者以命升宾，宾升就席。摈者，司正也。今文席为筵。若诸公、卿、大夫之耦不胜，则亦执弛弓，特升饮。此耦亦谓士也。特犹独也。以尊与卑为耦，而又不胜，使之独饮，若无伦匹，孤贱也。众皆继饮射爵，如三耦。射爵辩，乃彻丰与觯。彻，除也。<br/>　　司宫尊侯于服不之东北，两献酒，东面，南上，皆加勺，设洗于尊西北，篚在南，东肆，实一散于篚。为大侯获者设尊也。言尊侯者，获者之功由侯也。不於初设之者，不敢必君射也。君不射，则不献大侯之获者。散，爵名，容五升。<br/>　　[疏]“司宫”至“于篚”。○注“为大”至“五升”。○释曰：自此尽“侯而俟”，论设尊献服不之事。云“不於初设之者，不敢必君射也，君不射，则不献大侯之获者”。若然，此设大侯之获者，君不射则不设之，不豫设者，不敢必君射。案上张侯先设大侯，君射大侯，张之，必君射者。但圣人设法，一与一夺，以大射者为祭，择士所以助祭，人君不可不亲，故夺其尊，使之必射，故豫张大侯。至此设大侯之尊，君射讫乃设之者，许其自优暇，容有不射之理，是以不射则不设，射乃设之。云“散，爵名，容五升”者，案《韩诗传》云：“一升曰爵，二升曰觚，三升曰觯，四升曰角，五升曰散。”是其散容五升也。<br/>　　司马正洗散，遂实爵，献服不。言服不者，著其官，尊大侯也。服不，司马之属，掌养猛兽而教扰之者。洗酌皆西面。<br/>　　[疏]“司马”至“服不”。○注“言服”至“西面”。○释曰：云“服不者，著其官，尊大侯也”者，自此已前皆以事名之，於此而言服不，著其官，言尊大侯故也。云“服不，司马之属”者，以其服不在大司马下六十官之属者。云“掌养猛兽而教扰之”者，猛兽，熊、罴之属，教之使扰驯人，意象王者服不服诸扰，使归服王者。云“洗酌皆西面”者，以其设尊、设洗皆东面，故知洗爵酌酒皆西面向之也。若然，献旅食尊，后酌者为背君，此西面不嫌背君，以其南统於侯故也。<br/>　　服不侯西北三步，北面拜受爵。近其所为献。<br/>　　[疏]“服不”至“受爵”。○注“近其所为献”。○释曰：云“近其所为献”者，以其服不得献，由侯所为，故不近乏而近侯献之，故云近其所为献也。<br/>　　司马正西面拜送爵，反位。不俟卒爵，略贱也。此终言之，献服不之徒乃反位。<br/>　　[疏]“司马”至“反位”。○注“不俟”至“反位”。○释曰：云“不俟卒爵，略贱也”者，案上文献服不讫，又案下文“卒祭，左个之西北三步，东面，设荐俎，立卒爵”。若然，卒爵礼祭侯讫，今司马反位在未祭侯之前，故略贱也。云“此终言之。献服不之徒乃反位”者，但大侯尊，服不与其徒二人共在获所献，服不亦兼献徒。此经唯见献服不，不见献其徒，即云司马反位，明献徒后始反位，是以知反位者终言之，其实献徒后乃反位，故下注云“司马正皆献之”是也。<br/>　　宰夫有司荐，庶子设折俎。宰夫有司，宰夫之吏也。《乡射》记曰：“获者之俎，折脊、胁、肺。”<br/>　　[疏]“宰夫”至“折俎”。○注“宰夫”至“胁肺”。○释曰：云“宰夫有司，宰夫之吏也”者，诸侯宰夫是士，而宰夫有司明是宰夫之吏，府史也。引《乡射》记者，此俎实无文，故引之为证。<br/>　　卒错，获者適右个，荐俎从之。不言服不，言获者，国君大侯，服不负侯。其徒居乏待获，变其文，容二人也。司马正皆献之。荐俎已错，乃適右个，明此献己，已归功於侯也。適右个由侯内。《乡射》记曰：“东方谓之右个。”<br/>　　[疏]“卒错”至“从之”。○注“不言”至“右个”。○释曰：云“国君大侯，服不负侯。其徒居乏待获，变其文，容二人也”者，案上注云：“天子服不氏下士一人，徒四人，掌以旌，居乏待获。”郑言容二人者，欲见服不与徒二人皆得献，故郑云“司马正皆献之”。云“適右个由侯内”者，以其既祭左个，次祭右个，乃祭於中，故云適右个由侯内。<br/>　　获者右执爵，右祭荐俎，二手祭酒。祭俎不奠爵，不备礼也。二手祭酒者，获者南面於俎北，当为侯祭於豆閒，爵反注，为一手不能正也。此荐俎之设，如於北面人焉。天子祝侯曰：“唯若宁侯，无或若女不宁侯，不属於王所，故抗而射女。强饮强食，贻女曾孙诸侯百福。”诸侯以下，祝辞未闻。<br/>　　[疏]“获者”至“祭酒”。○注“祭俎”至“未闻”。○释曰：云“祭俎不奠爵，不备礼也”者，言祭俎者，谓祭俎上肺。但肺有二种，此云祭是祭肺也，非是离肺。知者，案《乡射记》云：“获者之俎，折脊、胁、肺、臑。”又曰：“释获者之俎，折脊、胁、肺。皆有祭。”则此俎祭肺亦离肺。若然，凡祭，祭肺皆不奠爵，是其常。云此不奠爵，不备礼者，但祭肺、离肺两有，祭肺不奠爵。若空有祭肺，亦不奠爵。今祭俎不奠，故云不备礼。云“天子祝侯曰”以下，《周礼·梓人》文。云“诸侯以下，祝辞未闻”，知诸侯不与天子祝辞，同而云未闻者，以本所射侯，天子中之则能服诸侯，诸侯中之则得为诸侯，若天子云“抗而射女”，诸侯则不得云“抗而射女”，是以知祝辞有异，但未闻耳。<br/>　　適左个，祭如右个，中亦如之。先祭个，后中者，以外即之至中，若神在中。《乡射礼》曰：献获者，“俎与荐皆三祭”。<br/>　　[疏]注“乡射”至“三祭”。○释曰：以其左、右及中，故三者皆三祭，非谓一处有三祭。<br/>　　卒祭，左个之西北三步，东面。此乡受献之位也。不北面者，嫌为侯卒爵。<br/>　　[疏]“卒祭”至“东面”。○注“此乡”至“卒爵”。○释曰：云“不北面者，嫌为侯卒爵”者，前服不受献之时，侯西北面者，欲归功於侯故也。今卒爵虽同旧处而东面者，以其前受献为己，今卒爵还为己卒爵，故东面，是以云不北面者嫌为侯卒爵也。<br/>　　设荐俎，立卒爵。不言不拜既爵，司马正己反位，不拜可知也。《乡射礼》曰：“获者荐右东面立饮。”<br/>　　[疏]“设荐”至“卒爵”。○注“不言”至“立饮”。○释曰：云“不言不拜既爵，司马正已反位，不拜可知也”者，决《乡射》“获者荐右东面立饮，不拜既爵”。此则不言之，以其司马在，对司马不拜既爵，司马已反位，不拜既爵可知，故不言。引《乡射礼》者，此不言立位之处，当同《乡射》荐者东面立。<br/>　　司马师受虚爵，洗，献隶仆人与巾车、获者，皆如大侯之礼。隶仆人扫侯道，巾车，张大侯及参侯、干侯之获者，其受献之礼，如服不也。隶仆人巾车，於服不之位受之，功成於大侯也。不言量人者，此自后以及先可知。<br/>　　[疏]“司马”至“之礼”。○注“隶仆”至“可知”。○释曰：云“隶仆人扫侯道”者，谓君射时，初扫之时，亦是隶仆人也。云“巾车，张大侯”者，举尊者而言。其参侯、干侯亦张之，是以上文司马“遂命量人、巾车张三侯”。此直云大侯，举尊而言也。云“及参侯、干侯之获者”，以其上文以献大侯服不获者，明此经获者是糁侯、犴侯可知。云“隶仆人巾车，於服不之位受之”，知者，以其隶仆人、巾车素无其位，而经云“如大侯之礼”，明就大侯之位受献，是以郑云“功成於大侯也”。云“不言量人者，此自后以及先可知”者，案上张侯之时，先言量人，后言巾车，君射之时乃有隶仆人扫侯道。受献先言隶仆人，后言巾车，是自后以及先，隶仆尚得献，明量人在巾车之先得献可知。<br/>　　卒，司马师受虚爵，奠于篚。获者之篚。<br/>　　获者皆执其荐，庶子执俎从之，设于乏少南。少南，为复射妨旌也。隶仆人、巾车、量人，自服不而南。<br/>　　[疏]注“隶仆”至“而南”。○释曰：知“自服不而南”者，虽无正文，以其受献於服不之位，明继服不而南可知。<br/>　　服不复负侯而俟。<br/>　　司射適阶西，去扑，適堂西，释弓，说决、拾，袭，適洗，洗觚，升实之，降，献释获者于其位，少南。献释获者与获者异，文武不同也。去扑者，扑不升堂也。少南，辟中。<br/>　　[疏]“司射”至“少南”。○释曰：自此尽“反位”，论献释获者之事。○注“文武不同”。○释曰：言“文武不同”者，以其献获者於侯西北面受献，归功於侯，是其武献；释获者升堂酌酒，东面献之，就释筭之所，是其文，故云文武不同。<br/>　　荐脯醢、折俎，皆有祭。俎与服不同，唯祭一为异。<br/>　　[疏]注“俎与”至“为异”。○释曰：云“俎与服不同”者，以其俱用一俎。云“唯祭一为异”者，上祭侯之俎，引《乡射》获者“俎与荐皆三祭”，郑《乡射》注云：“祭侯三处。”至此献释获者，不主祭侯，正唯一祭俎耳，故云唯祭一为异。<br/>　　释获者荐右东面拜受爵。司射北面拜送爵。释获者就其荐坐，左执爵，右祭脯醢，兴，取肺，坐祭，遂祭酒。祭俎不奠爵，亦贱不备礼。<br/>　　[疏]注“祭俎”至“备礼”。○释曰：上祭侯之时，祭俎不奠爵，不备礼，至此祭俎亦祭肺不奠爵，贱，亦不备礼。<br/>　　兴，司射之西，北面立卒爵，不拜既爵。司射受虚爵，奠于篚。释获者少西辟荐，反位。辟荐少西之者，为复射妨司射视筭，亦辟俎也。<br/>　　[疏]注“亦辟俎也”。○释曰：以其荐俎相将，荐既辟，俎亦辟可知。<br/>　　司射適堂西，袒、决、遂，取弓，挟一个，適阶西，搢扑以反位。为将复射。<br/>　　[疏]“司射”至“反位”。○注“为将复射”。○释曰：自此尽“于公如初”，论司射请公为三番射事。<br/>　　司射倚扑于阶西，適阼阶下，北面请射于公，如初。不升堂，宾诸公卿大夫既射矣，闻之可知。<br/>　　[疏]注云“不升堂，宾诸公卿大夫既射矣，闻之可知”者，决前司射升堂，请射于公升，今不升者，诸公卿大夫前已射，闻之矣。<br/>　　反搢扑，適次，命三耦皆袒、决、遂，执弓，序出取矢。曏言拾，是言序，互言耳。<br/>　　[疏]“反搢”至“取矢”。○注“曏言”至“言耳”。○释曰：自此尽“袭反位”，论三耦与卿大夫取矢之事。云“曏言拾”者，谓第一射时，三耦云拾取矢。云“是言序”者，谓序出次时，一耦先后互者，皆次序出次，至庭拾取矢。<br/>　　司射先反位。言先，先三耦也。司射既命三耦以入次之事，即反位。三耦入次，袒、决、遂，执弓挟矢，乃出反次外西面位。曏不言司射先反位，三耦未有次位，无所先也。<br/>　　[疏]“司射先反位”。○注“言先”至“先也”。○释曰：云“曏不言司射先反位，三耦未有次外位，无所先也”者，凡言反位者，谓前已有位，今乃反之，是今礼反於旧位。旧位第一番之时，三耦次外旧无位，司射虽先有位，不得言先反位，是以决之。<br/>　　三耦拾取矢如初，小射正作取矢如初。小射正，司射之佐，作取矢，礼杀，代之。<br/>　　[疏]“三耦”至“如初”。○注“小射”至“代之”。○释曰：云“礼杀，代之”者，决第一番不言小射正作取矢。<br/>　　三耦既拾取矢，诸公、卿、大夫皆降，如初位，与耦入於次，皆袒、决、遂，执弓，皆进当楅，进坐，说矢束。上射东面，下射西面，拾取矢，如三耦。皆进当楅，进三耦揖之位也。凡继射，命耦而已，不作射，不作取矢，从初。<br/>　　[疏]“三耦”至“三耦”。○注“皆进”至“从初”。○释曰：云“凡继射，命耦而已，不作射，不作取矢，从初”者，言凡继射命耦者，前三耦卒射后，大夫降至“三耦之南，西面北上，司射东面于大夫西，比耦，大夫与大夫，命上射曰：某御於子。命下射曰：子与某子射。卒，遂比众耦”云云。至公即席后，宾升阶复位还筵，而后卿大夫继射，后“众皆继射，释获皆如初”，注云：“诸公卿言取弓矢，众言释获，互言也。”既《司射》注：“司射所作，唯上耦。”是此文小射正但作三耦拾取矢，公以下亦无作拾文，故曰“不作取矢从初”，从三耦法也。<br/>　　若士与大夫为耦，士东面，大夫西面。大夫进坐，说矢束，退反位。说矢束，自同於三耦，谦也。<br/>　　[疏]注“说矢”至“谦也”。○释曰：云“自同於三耦，谦也”者，以其三耦是士之束，既是大夫，若束则异於三耦，故云说矢束自同於三耦谦也。《乡射》“坐说矢束”，注云：“说矢束者，下耦以将拾取。”彼不言同三耦者，彼三耦非大夫故也。<br/>　　耦揖进，坐兼取乘矢，兴，顺羽，且左还，毋周，反面揖。兼取乘矢，不敢与大夫拾。<br/>　　大夫进坐，亦兼取乘矢，如其耦。北面搢三挟一个，揖进。大夫与其耦皆適次，释弓，说决、拾、袭，反位。诸公、卿升就席。大夫反位，诸公卿乃升就席，大夫与己上下位。<br/>　　[疏]注“大夫”至“下位”。○释曰：诸公卿大夫自为耦者，拾取矢在前，大夫与士耦者说矢束，拾取矢在后，今待大夫反位，公卿乃升就席者，以其上大夫与下大夫同是大夫爵，但上下有异耳。故上大夫待下大夫反位，乃后升就席。<br/>　　众射者继拾取矢，皆如三耦，遂入于次，释弓矢，说决、拾、袭，反位。<br/>　　司射犹挟一个以作射，如初。一耦揖升如初。司马升，命去侯，负侯许诺。司马降，释弓反位。司射与司马交于阶前，倚扑于阶西，適阼阶下，北面请以乐于公，公许。请奏乐以为节也。始射，获而未释获，复释获，复用乐行之。君子之於事也，始取苟能，中课有功，终用成法，教化之渐也。射用应乐为难。孔子曰：“射者何以听，循声而发，发而不失正鹄者，其唯贤者乎？”<br/>　　[疏]注“请奏”至“者乎”。○释曰：云“请奏乐以为节也”者，谓若天子《驺虞》九节，诸侯《貍首》七节，大夫《采蘋》，士《采蘩》皆五节。云“始射，获而未释获”者，谓第一番三耦射中时，虽唱获未释筭。云“复释获”者，谓第二番众耦皆射，释筭未作乐。云“复用乐行之”者，谓第三番射，非直释筭，复用乐焉。云“射用应乐为难”者，但礼射，其容体比於礼，其节奏比於乐，又须中於侯，名为应乐节。云“孔子曰”者，《礼记·射义》文。引之者，证射用应乐而为难之意。<br/>　　司射反，搢扑，东面命乐正曰：“命用乐。”言君有命用乐射也。乐正在工南，北面。<br/>　　[疏]注“言君”至“北面”。○释曰：云“乐正在工南，北面”者，此时工在洗东西面，乐正在工南北面，司射在西阶下东面。经云“命乐正”者，东面遥命之。<br/>　　乐正曰：“诺。”司射遂適堂下，北面视上射，命曰：“不鼓不释。”不与鼓节相应，不释筭也。鼓亦乐之节。《学记》曰：“鼓无当於五声，五声不得不和。”凡射之鼓节，《投壶》其存者也。《周礼》射节：天子九，诸侯七，卿大夫以下五。<br/>　　[疏]注“不与”至“下五”。○释曰：引《学记》者，证鼓得与乐为节之事。云“凡射之鼓节，《投壶》其存者也”者，射之鼓节多少无文，案今《礼记·投壶》篇图出鲁鼓、薛鼓，云“取半以下为投壶节，尽用之为射节”，是其投壶存者。云“《周礼》射节：天子九”以下者，是《射人》、《乐师》皆有此支，引之者，证射节多少。<br/>　　上射揖，司射退反位。乐正命大师，曰：“奏《貍首》，閒若一。”乐正西面受命，左还东面，命大师以《大射》之乐章，使奏之也。《貍首》，逸诗《曾孙》也。貍之言不来也。其诗有“射诸侯首不朝者”之言，因以名篇，后世失之，谓之《曾孙》。曾孙者，其章头也。《射义》所载《诗》曰“曾孙侯氏”是也。以为诸侯射节者，采其既有弧矢之威，又言“小大莫处，御於君所，以燕以射，则燕则誉”，有乐以时会君事之志也。閒若一者，调其声之疏数重节。<br/>　　[疏]“上射”至“若一”。○注“乐正”至“重节”。○释曰：云“《貍首》，逸诗《曾孙》也”者，以其《貍首》是篇名，《曾孙》是章头。知者，以其《射义》上文云：其节，天子以《驺虞》，诸侯以《貍首》，卿大夫以《采蘋》，士以《采蘩》。以类言之，《驺虞》、《采蘋》是篇名，《貍首》篇名可知。《射义》下文“诸侯君臣尽志於射”，又云“故《诗》曰：曾孙侯氏，四正具举。小大莫处，御於君所”，注云：“此《曾孙》之诗，诸侯之射节也。四正，正爵四行也。四行者，献宾、献公、献卿、献大夫，乃后乐作而射也。”上云《貍首》，下云《曾孙》。《曾孙》，章头也，是以郑云“《曾孙》其章头，《射义》所载曾孙侯氏”是也。云“后世失之，谓之《曾孙》”者，以《曾孙》为篇名是失之，云曾孙其章头也，是正世人也。云“小大莫处”已下，“则燕则誉”以上，皆《射义》文。彼注以燕，以射先行燕礼乃射是也。云“閒若一者，调其声之疏数重节”者，谓九节、七节、五节，中閒相去，或希疏或密数，中閒使如一。必疏数如一者，重此乐故也。<br/>　　大师不兴，许诺。乐正反位，奏《貍首》以射。三耦卒射。宾待于物如初。公乐作而后就物，稍属，不以乐志。其他如初仪。不以乐志，君之射仪，迟速从心，其发不必应乐，辟不敏也。志，意所儗度也。《春秋传》曰：“吾志其目。”<br/>　　[疏]“大师”至“初仪”。○注“不以”至“其目”。○释曰：此经云“如初”者，皆如上第二番射法，唯作乐为异耳。云“辟不敏也”者，若以乐志，不与乐节相应，则见君不敏。今不以乐志，迟速从心，其发不必应乐，是辟不敏也。引《春秋传》者，定八年《左氏传》文：正月，公侵齐，门于阳州，其时鲁人颜息射人中眉，退曰：“我无勇，吾志其目也。”服氏注云：志中其目，是非其诚，诈以自矜。引之者，证志是意所拟度也。<br/>　　卒射如初。宾就席，诸公、卿、大夫、众射者皆继射，释获如初。卒射，降反位。释获者执馀获进告。左右卒射，如初。<br/>　　司马升，命取矢，负侯许诺。司马降，释弓反位。小臣委矢，司马师乘之，皆如初。司射释弓、视筭，如初。释获者以贤获与钧告，如初。复位。<br/>　　司射命设丰、实觯，如初。遂命胜者执张弓，不胜者执弛弓，升、饮，如初，卒、退丰与觯，如初。<br/>　　司射犹袒、决、遂，左执弓，右执一个，兼诸弦，面镞，適次，命拾取矢，如初。侧持弦矢曰执。面犹尚也。兼矢於弦，尚镞，将止，变於射也。<br/>　　[疏]注“侧持”至“射也”。○释曰：上文皆云“挟一个”，此经云“执一个”，故上注云：“方持弦矢曰挟。”以其将射故也。此注云：“侧持弦矢曰执。”谓镞向上，故云“兼矢於弦，尚镞，将止，变於射”也。案《乡射礼》云：“矢不挟，兼诸弦弣。”不言面镞，此言面镞，不言兼弦弣，各举一边，省文之义。言兼弦附者，一矢兼弦，三矢兼弣也。<br/>　　司射反位。三耦及诸公、卿、大夫、众射者皆袒、决、遂，以拾取矢，如初。矢不挟，兼诸弦，面镞，退適次，皆授有司弓矢，袭，反位。不挟，亦谓执之如司射。卿、大夫升就席。<br/>　　司射適次，释弓，说决、拾，去扑，袭，反位。司马正命退楅、解纲。小臣师退楅，巾车、量人解左下纲。司马师命获者以旌与荐俎退。解犹释也。今文司马师，无司马。<br/>　　司射命释获者退中与筭而俟。诸所退射器皆俟，备君复射，释获者亦退其荐俎。<br/>　　[疏]注“诸所”至“荐俎”。○释曰：云“皆俟，备君复射”者，但射已三番，於后或射或否，但臣不敢必君射，故备拟於君也。云“释获者亦退其荐俎”者，前辟荐俎，今既退中与筭，荐俎不可虚留，明亦退之可知。<br/>　　公又举奠觯，唯公所赐。若宾若长，以旅于西阶上，如初。大夫卒受者以虚觯降，奠于篚，反位。<br/>　　[疏]“公又”至“反位”。○释曰：此一节论射讫，为大夫举旅之事。<br/>　　司马正升自西阶，东楹之东，北面告于公：“请彻俎。”公许。射事既毕，礼杀人倦，宜彻俎燕坐。<br/>　　[疏]“司马”至“公许”。○释曰：自此尽“反位坐”，论彻俎升坐安燕之事。<br/>　　遂適西阶上，北面告于宾。宾北面取俎以出。诸公、卿取俎如宾礼，遂出，授从者于门外。自其从者。<br/>　　大夫降复位。门东北面位。<br/>　　[疏]“大夫降复位”。○注“门东北面位”。○释曰：云“大夫降”者，大夫虽无俎，以宾及公卿皆送俎，不可独立於堂，故降复位。云“门东北面位”者，谓初小臣纳卿大夫门东北面揖位，案下文“宾诸公卿皆入门，东面，北上”，谓在西阶下。知大夫不复在西阶下位者，以其言复位者，复前位，其西阶下旧无位，故知非西阶下。若然，公卿入西阶下，郑云诸公卿不入门而右，以将燕，亦因从宾者也。大夫以公卿未入，不可犹居西阶，故在门东北面位也。<br/>　　庶子正彻公俎，降自阼阶以东。降自阼阶，若亲彻也。以东，去藏。宾、诸公、卿皆入门，东面，北上。诸公卿不入门而右，以将燕，亦因从宾。司正升宾。宾、诸公、卿、大夫皆说屦，升就席。公以宾及卿、大夫皆坐，乃安。曏命以我安，臣於君尚犹踧踖，至此乃敢安。<br/>　　羞庶羞。羞，进也。庶，众也。所进众羞，谓&lt;月巽&gt;肝膋、狗胾醢也。或有炮鳖、脍鲤、雉、兔、鹑、鴽。<br/>　　[疏]“羞庶羞”。○注“羞进”至“鹑鴽”。○释曰：知有“&lt;月巽&gt;肝膋”者，此《大射》先行燕礼，燕法，其牲唯有狗。又案《内则》云：“肝膋，取狗肝一，幪之以其膋，濡炙之，举燋其膋，不蓼。”注云：“膋，肠閒脂。”故知此羞中有肝膋也。又知有“狗胾醢”者，以其《公食大夫》有牛胾炙、羊胾炙、豕胾炙，此燕无三牲，故知胾醢亦用狗。知“有炮鳖、脍鲤”者，案《六月》诗云：“吉甫燕喜，既多受祉。”又云：“饮御诸友，炰鳖脍鲤。”故知有此也。《公食大夫》有王事之劳，乃有之。故《六月》诗郑注：“以吉甫远从镐地来，又日月长久，今饮之酒，使其诸友恩旧者侍之。又加其珍美之馔，所以极劝之也。”是有王事之劳乃有之，无王事之劳则无，故《公食大夫》不见也。又知有雉兔鹑鴽者，《公食大夫》二十豆有此四者，此仍引《内则》上大夫二十豆者，不引二十豆，尽以其二十豆有三牲之物，此狗，故唯引此四者。<br/>　　大夫祭荐。燕乃祭荐，不敢於盛成礼。<br/>　　[疏]“大夫祭荐”。○注“燕乃”至“成礼”。○释曰：云“燕乃祭荐，不敢於盛成礼”者，此大夫卑，不敢与公卿同时於盛成礼也。<br/>　　司正升受命，皆命。公曰：“众无不醉。”宾及诸公、卿、大夫皆兴，对曰：“诺，取不醉！”皆反位坐。皆命者，命宾、命诸公、命卿大夫，皆乡其位也。兴对必降席，敬也。司正退立西序端。<br/>　　[疏]“司正”至“位坐”。○注“皆命”至“序端”。○释曰：云“兴对必降席”者，经直云“兴”，不言降席，郑知降席者，以为反坐，故知降席也。言“敬也”者，决上文司正命宾与大夫以我安，虽未坐，不云降而对，故以此为敬。若然，上不降席者，彼直云“安”，未尽殷勤，故不降。此命使醉，是尽殷勤，故兴降，加敬也。知司正退立西序端者，案司正监酒，此将献士，事未讫，亦如《乡饮酒》监旅时，立于西序端也。<br/>　　主人洗、酌，献士于西阶上。士长升，拜受觯，主人拜送。献士用觯，士贱也。今文觯作觚。<br/>　　[疏]“主人”至“拜送”。○注“献士”至“作觚”。○释曰：自此尽“奠于篚”，论献士及祝史等之事。云“献士用觯，士贱也”者，言献士用觯，对上献大夫已上觚。觚二升，觯三升，用大者贱，用小者尊，故云士贱也。<br/>　　士坐祭，立饮，不拜既爵。其他不拜，坐祭，立饮。其他，谓众士也。升不拜受爵。<br/>　　[疏]注“其他”至“受爵”。○释曰：云“其他，谓众士也”者，长谓士中之长，次云士，谓长已下，下云其他，谓众士者，亦谓二十七士，以其下经旅食，谓庶人在官，故知此非府史以下。<br/>　　乃荐司正与射人于觯南，北面，东上，司正为上。司正，射人士也。以齿受献，既乃荐之也。司正，大射正也。射人，小射正，略其佐。<br/>　　[疏]注“司正”至“其佐”。○释曰：案《燕礼》荐司正与射人一人，司士一人，执幂二人，此不言其数，又不言司士与执幂者，以射人是小射正，非一人互见执事，执事者皆同献，不言其数，不言执幂者二人，文不具。<br/>　　辩献士。士既献者立于东方，西面，北上。乃荐士。士既献易位者，以卿大夫在堂，臣位尊东也。毕献荐之，略贱。<br/>　　[疏]注“士既”至“略贱”。○释曰：云“毕献荐之，略贱”者，案上献士，立饮，是毕献讫，乃云“乃荐司正与射人于觯南”，是献士又献司正已下。若然，荐士当在乃荐司正上，至此言之者，其实荐士在乃荐司正上，今此更言士得献讫，立在东方，立毕乃荐，不毕献，待司正荐，乃荐士也。是以荐司正言乃者，缓辞，明司正已下荐在士后也。<br/>　　祝史、小臣师亦就其位而荐之。亦者，亦士也。辩献乃荐也，祝史门东北面，东上。<br/>　　主人就士旅食之尊而献之。旅食不拜，受爵，坐祭，立饮。主人既酌，西面，士旅食北面受之，不洗者，於贱略之。<br/>　　[疏]注“主人”至“略之”。○释曰：知“主人既酌，西面，士旅食北面受之”者，以其不可背君南面授，故知位之如此。若然，大史等亦北面，则亦西面授酒也。其小臣师等，案上文位在阼阶东面，自然北面授。<br/>　　主人执虚爵，奠于篚，复位。<br/>　　宾降洗，升，媵觯于公，酌散，下拜。公降一等，小臣正辞。宾升再拜稽首，公答再拜。宾受公赐多矣。礼将终，宜劝公，序厚意也。今文觯为觚。公答拜，无再拜。<br/>　　[疏]“宾降”至“再拜”。○释曰：自此尽“旅酌”，论宾举爵为士举旅行酬之事。○注“宾受”至“再拜”。○释曰：云“宾受公赐多矣。礼将终，宜劝公，序厚意也”者，上文为宾、为卿、为大夫举旅，皆臣自致爵。今此其宾为士举旅行酬，因得为宾，致爵於君，故郑云序宾厚意也。<br/>　　宾坐祭，卒爵，再拜稽首。公答再拜。宾降，洗象觚，升酌膳，坐奠于荐南，降拜。小臣正辞。宾升成拜，公答拜。宾反位。反位，反席也。此觚当为觯。<br/>　　[疏]注“反位”至“为觯”。○释曰：自此已前，宾位在西阶下东面，无席，户牖之閒位则有席。此宾升成拜，不言降反位，明反位者，反於户牖之閒席位。云“此觚当为觯”者，凡旅酬皆用觯，献士尚用觯，故知觚当为觯，下经觚亦当为觯。<br/>　　公坐取宾所媵觯，兴。唯公所赐。受者如初受酬之礼，降，更爵，洗，升酌膳，下，再拜稽首。小臣正辞，升成拜。公答拜。乃就席，坐行之。坐行之，若今坐相劝酒。<br/>　　有执爵者。士有盥升，主酌授之。<br/>　　[疏]“有执爵者”。○注“士有”至“授之”。○释曰：知“士有盥升”者，以其为公卿大夫使行旅，不可不絜。知是士者，案下文云士“有执膳爵者，有执散爵者”，故知士有盥升，主酌授之。<br/>　　唯受于公者拜。公所赐者拜，其馀则否。<br/>　　司正命：“执爵者爵辩，卒受者兴以酬士。”欲令惠均。<br/>　　[疏]注“欲令惠均”。○释曰：以堂上公卿大夫旅遍并堂下之士，故云“欲令惠均”也。<br/>　　大夫卒受者以爵兴，西阶上酬士。士升，大夫奠爵拜，受答拜。兴酬士者，士立堂下，与上坐者异也。<br/>　　[疏]注“兴酬”至“异也”。○释曰：云“兴酬士者”，决向来堂上相旅，皆坐相酬，执爵者行之，大夫未能受酬者，辄兴西阶上，故郑云“士立堂下，与上坐者异也”。<br/>　　大夫立卒爵，不拜，实之。士拜受，大夫拜送。士旅于西阶上，辩。祝史，小臣师，旅食皆及焉。<br/>　　[疏]注“祝史”至“及焉”。○释曰：郑知“祝史”以下皆得旅酬者，前得献祝史与旅皆得献，明此旅酬得之可知。<br/>　　士旅酌。旅，序也。士以次自酌相酬，无执爵者。<br/>　　[疏]“士旅酌”。○注“旅序”至“爵者”。○释曰：云“无执爵”者，对上文卿大夫等有执爵者，以其坐故也。士无执爵者，以其贱不坐，故以次自酌，以相酬无执爵者也。<br/>　　若命曰“复射”，则不献庶子。献庶子则正礼毕，后无事。<br/>　　[疏]注“献庶”至“无事”。○释曰：献酬之礼，庶子以下最后得献。若献庶子之后，正礼毕，不得更有射事，故命复射在献庶子之前。<br/>　　司射命射，唯欲。司射命宾及诸公卿大夫射，欲者则射，不欲者则止。可否之事，从人心也。<br/>　　[疏]注“司射”至“心也”。○释曰：此乃三番射后，爵行无筭，非直解怠，复有醉者，是以不可恣心所欲。<br/>　　卿、大夫皆降，再拜稽首。公答拜。拜君乐与臣下执事无已。不言宾，宾从群臣礼在上。<br/>　　[疏]注“拜君”至“在上”。○释曰：云“不言宾，宾从群臣礼在上”者，谓初酬宾，直言宾，再举旅言若长，不专於宾，已是礼杀。第三举旅，云“唯公所赐，若宾若长”，至此宾士举旅，直云“唯公所赐”，复不言若宾若长，宾从群臣礼在上。<br/>　　壹发，中三侯皆获。其功一也，而和者益多，尚欢乐也。矢扬触，或有参中者。<br/>　　[疏]注“其功”至“中者”。○释曰：上文第二番、第三番，唯公得中三侯，皆释获。至此燕后复射，礼杀，臣与君同，是以郑云“和者益多，尚欢乐也”。云“其功一也”者，谓三侯所中，皆是功，故云一也。云“矢扬触，或有参中”者，卿大夫主射参侯，士主射犴侯，其中或扬触，容中别侯，皆与释。<br/>　　主人洗，升自西阶，献庶子于阼阶上，如献士之礼。辩献。降洗，遂献左右正与内小臣，皆於阼阼上，如献庶子之礼。庶子既掌正六牲之体，又正舞位，授舞器，与膳宰、乐正联事。又掌国子戒令，教治世子之官也。左右正，谓乐正、仆人正也。位在中庭之左右。小乐正在颂磬之北，右也。工在西，即北面。工迁於东，则东面。大乐正在笙磬之北，左也。工在西，则西面。工迁於东，则北面。仆人正相大师，工升堂，与其师士降立於小乐正之北，北上。工迁於东，则陪其工后。国君无故不释县。二正，君之近官也。内小臣，奄人，掌君阴事阴令，后夫人之官也。献三官於阼阶，别内外臣也。同献更洗，以时事不联也。献正下及内小臣，则磬人、锺人、鑮人、鼓人、仆人师、仆人士，尽献可知也。庶子、内小臣，位在小臣师之东，少退，西上。<br/>　　[疏]“主人”至“之礼”。○注“庶子”至“西上”。○释曰：云“小乐正在颂磬之北，右也。工在西，即北面”者，工在西，谓迁乐於下时，大师、少师、上工立於鼓北也。云“工迁於东，则东面”者，案上迁乐於东之时，直云大师、少师、上工皆东坫之东，不见小乐正从之，明留在西县之北，东面向工矣。云“大乐正在笙磬之北，左也。工在西，则西面”者，案上文司射“东面命乐正”，单言乐正者，谓大乐正既东面命之，则大乐正元立於东矣，以其工在西阶下，故知西面向之矣。云“工迁於东，则北面”者，案上文乐正及位，大师既西面，明乐正北面可知。是以《乡射》工迁於东，西面北上，乐正北面立于其南，此亦与彼同北面也。云“国君无故不释县。二正，君之近官也”，言此者，人君路寝之廷乐县不释，乐正与仆人正同掌乐事，是君之近官也。云“同献更洗，以时事不联也”者，以其虽同献於阼阶上，献有前后，故更爵洗之，是以云时事不联也。云“庶子、内小臣，位在小臣师之东”者，案《公食》堂上夹北有宰夫，内宰在东北，此《射礼》堂上夹北无宰位，又案执事者堂上，又非乐人，不得在乐正位，以其与小臣师同名小臣，故知小臣师之东也。又云“少退，西上”者，见《公食》在宰东北少退，故知此亦少退。知西上者，以此位皆西上故也。<br/>　　无筭爵。筭，数也。爵行无次数，唯意所劝，醉而止。<br/>　　[疏]“无筭爵”。○释曰：自此尽“无筭乐”，论爵与乐恣意无数之事。<br/>　　士也，有执膳爵者，有执散爵者。执膳爵者酌以进公，公不拜，受。执散爵者酌以之公，命所赐。所赐者兴受爵，降席下，奠爵，再拜稽首。公答再拜。席下，席西。<br/>　　受赐爵者以爵就席坐，公卒爵，然后饮。酬之礼，爵代举。今爵并行，嫌不代也。并行犹代者，明劝惠从尊者来。<br/>　　[疏]注“酬之”至“者来”。○释曰：凡行酬之法，转爵递饮，今膳、散两有，宜得即饮，犹待公卒爵乃饮，犹代饮然。明惠从公来，嫌得即饮不代，故著嫌不卒爵然后饮，故曰嫌不代。<br/>　　执膳爵者受公爵，酌，反奠之。燕之欢在饮酒，成其意也。<br/>　　[疏]注“燕之”至“意也”。○释曰：云“燕之欢在饮酒”者，谓安燕之欢，正在於饮酒，故受公爵者更酌，反奠於公所，拟公更赐爵，是其欢燕成之意也。<br/>　　受赐者兴，授执散爵者。执散爵者乃酌行之。与其所劝者。<br/>　　唯受于公者拜。卒爵者兴，以酬士于西阶上。士升。大夫不拜乃饮，实爵。乃犹而也。<br/>　　[疏]注“乃犹而也”。○释曰：郑转乃为而者，乃是缓辞，於礼不切，故为之也。<br/>　　士不拜，受爵。大夫就席。士旅酌，亦如之。公有命彻幂，则宾及诸公卿大夫皆降，西阶下北面，东上，再拜稽首。命彻幂者，公意殷勤，欲尽酒。<br/>　　公命小臣正辞，公答拜。大夫皆辟。升，反位。升不成拜，於将醉正臣礼。<br/>　　[疏]注“升不”至“臣礼”。○释曰：於例，臣於堂下再拜稽首，得小臣以君命辞，其拜不成，当升成拜。今直升不成拜者，以其拜於下，是臣之正礼，故郑云“於将醉正臣礼”。<br/>　　士终旅於上，如初。卿大夫降而爵止，於其反席卒之。<br/>　　[疏]注“卿大”至“卒之”。○释曰：上文卿大夫酬辩，始酬士，公命彻幂，公卿以下降而爵止，是以卿大夫升反席，士以下相酬而卒之。<br/>　　无筭乐。升歌閒合无次数，唯意所乐。<br/>　　宵则庶子执烛於阼阶上，司宫执烛於西阶上，甸人执大烛於庭，阍人为烛於门外。宵，夜也。烛，燋也。甸人，掌共薪蒸者。庭大烛，为其位广也。为，作也，作烛俟宾出。<br/>　　[疏]“宵则庶子执烛”。○释曰：自此尽篇终，论礼毕容公卿出入之事。<br/>　　宾醉，北面坐取其荐脯以降。取脯，重得君之赐。奏《陔》。《陔夏》，乐章也，其歌《颂》类也。以锺鼓奏之，其篇今亡。<br/>　　宾所执脯，以赐锺人于门内霤，遂出。必赐锺人，锺人以锺鼓奏《陔夏》，赐之脯，明虽醉，志礼不忘乐。<br/>　　[疏]“宾所”至“遂出”。○释曰：案《乡饮酒》、《乡射》宾出无取脯赐锺人之事者，彼是臣礼，此为君法，故详略不同。<br/>　　卿大夫皆出。从宾出。<br/>　　公不送。臣也，与之安燕交欢，嫌亢礼也。<br/>　　[疏]“公不送”。○注“臣也”至“礼也”。○释曰：案《燕义》云：“使宰夫为献主，臣莫敢与君亢礼。”曏来安燕交欢，君若送之，是臣与君亢礼，故君不送宾也，故《燕礼》注云“宾礼讫臣礼”是也。<br/>　　公入，《骜》。《骜夏》，亦乐章也。以锺鼓奏之，其诗今亡。此公出而言入者，射宫在郊，以将还为入。燕不《骜》者，於路寝，无出入也。<br/>　　[疏]“公入骜”。○注“骜夏”至“入也”。○释曰：云“《骜夏》，亦乐章也”者，案《周礼·锺师》有《九夏》，皆乐章，其中有《骜夏》，如《陔夏》，故云亦乐章也。云“以锺鼓奏之”者，案《锺师》“以锺鼓奏《九夏》”，郑云：“先击锺，次击鼓。”故云以锺鼓奏之。云“其诗今亡”者，郑注《锺师》云：“《九夏》皆诗篇名，《颂》之族类也。此歌之大者，载在乐章，乐崩亦从而亡，是以《颂》不能具。”是其今亡。云“此公出而言入者，射宫在郊，以将还为入”者，天子射在虞庠，周之小学在西郊，案《乡射》记“於郊则闾中”，郑注云诸侯“大学在郊”。是诸侯大射所，故言入者，射宫在郊，以将还为入也。郑知燕在路寝者，《燕礼》记云“燕朝服於寝”，与群臣宾客燕不合在燕寝，故知从路寝也。此篇所解多不具者，以其诸侯大夫射先行燕礼，大射三番多依《乡射》，是以与礼同者，於此不复重释之也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4523.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4525.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

