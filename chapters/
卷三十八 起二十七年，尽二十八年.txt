<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十八 起二十七年，尽二十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十八 起二十七年，尽二十八年全文,孔颖达作品" />
<meta name="description" content="春秋左传正义原文阅读,卷三十八 起二十七年，尽二十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10318.html";
var nextpage="novel-read-1018-10320.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十八 起二十七年，尽二十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10318.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十八 起二十七年，尽二十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:26:12<span class="divide">|</span></p>
<div class="page-body">
<div class="page-content">
<p> 　　【经】二十有七年，春，齐侯使庆封来聘。（景公即位，通嗣君也。）<br/><br/>　　夏，叔孙豹会晋赵武、楚屈建、蔡公孙归生、卫石恶、陈孔奂、郑良霄、许人、曹人于宋。案传：会者十四国，齐、秦不交相见，邾、滕为私属，皆不与盟。宋为主人，地於宋，则与盟可知。故经唯序九国大夫。楚先晋歃，而书先晋，贵信也。陈于晋会，常在卫上，孔奂非上卿，故在石恶下。○奂，呼乱反。与音预，下同。先，悉荐反，又如字。歃，所洽反。<br/><br/>　　[疏]注“案传”至“恶下”。<br/><br/>　　○正义曰：案传：诸国大夫及诸侯之身至宋者，有晋、楚、齐、秦、鲁、卫、陈、蔡、郑、许、曹、邾、滕，并宋为主人，凡十四国也。齐、秦不交相见，邾、滕为人私属，皆不与於盟。为盟而为此会，故不盟者，会亦不序也。宋为地主，法当不序於列，故经唯序九国大夫也。案传：楚先晋歃，则当先书楚。传言书先晋，晋有信也。是仲尼贵晋有信，故先书赵武也。《释例·班序谱》：“晋合诸侯二十国，起僖二十八年，尽哀十四年，大率皆陈后次蔡，蔡后次卫。”是陈于晋会常在卫上也。今孔奂乃降於蔡、卫，在石恶之下，故知奂非上卿故也。成三年传曰：“次国之上卿当大国之中，中当其下”，是计卿位为班也。知非奂后至者，以传称与蔡公孙归生同至故也。案传七月之下乃云“庚辰，子木等至自陈。陈孔奂、蔡公孙归生至”，则诸侯大夫七月始集於宋，而此会书在夏者，事虽在秋，行还乃告。追以叔孙豹发时书之。十年夏会于相，而经书在春。注云：“经书春，书始行。”此亦彼之类也。<br/><br/>　<br/><br/>　　卫杀其大夫甯喜。甯喜弑剽立衎，衎今虽不以弑剽致讨，於大义宜追讨之，故经以国讨为文书名也。书在宋会下，从赴。<br/><br/>　　[疏]注“甯喜”至“从赴”。<br/><br/>　　○正义曰：大夫见杀书名者，皆是罪之文。案此杀喜之传，乃为专而杀之，喜之於衎未为罪当死也。故杜迹其应死之状。弑君之贼於当诛，衎虽不以弑剽致讨，其於大义宜追讨之，故虽非国人讨贼，因其被杀，亦以国讨为文，书其名以罪喜也。不以弑君之罪讨之，故言追也。<br/><br/>　<br/><br/>　　卫侯之弟鱄出奔晋。卫侯始者云“政由甯氏，祭则寡人”，而今复患其专，缓答免馀，既负其前信，且不能友于贤弟，使至出奔，故书弟以罪兄。○鱄，市转反，又音专。复，扶又反。<br/><br/>　　[疏]注“卫侯”至“罪兄”。<br/><br/>　　○正义曰：《释例》曰：“仲尼因母弟之例，以兴义，郑伯怀害弟之心，天王纵群臣以杀其弟，夫子探书其志，故显书二兄以首恶。佞夫称弟，不闻反谋也。郑段去弟，身为谋首也。然则兄而害弟者，称弟以章兄罪。弟又害兄，则去弟以罪弟身也。推此以观其馀，秦伯之弟针，陈侯之弟黄，卫侯之弟鱄，皆是兄害其弟者也。统论其义，兄弟二人交相杀害，各有曲直，书弟则示兄曲也。”是杜以鱄之出奔，非鱄之罪，故迹其事以为卫侯罪状也。卫侯始者使鱄与甯喜言云，苟得反国，政由甯氏，祭则寡人。如是则甯喜专权，未为负约。而今公患其专政，故免馀请杀，公复缓答免馀，任令杀喜，既负其言信，又不能友于贤弟，使至出奔，故书其弟以罪兄也。昭元年，秦伯之弟针出奔晋，传曰“罪秦伯”，知此亦罪卫侯也。<br/><br/>　<br/><br/>　　秋，七月，辛巳，豹及诸侯之大夫盟于宋。夏会之大夫也。豹不倚顺，以显弱命之君，而辨小是以自从，故以违命贬之。《释例》论之备矣。○倚，於绮反。<br/><br/>　　[疏]注“夏会”至“备矣”。<br/><br/>　　○正义曰：杜云“夏会之大夫”者，因经书在夏，故云“夏会”，其实会在秋耳。诸国朝会而因有他事者，皆前目而后凡，故此不复序，而总云“诸侯之大夫”，还是“夏会之大夫”也。豹去叔孙者，传言季孙以公命命豹使视邾、滕，而叔孙不从，不书其族，言违公命，故贬之也。从公之命，於理顺也，不视邾、滕，其是小也。顺君之命，其礼大。不视邾、滕为是小。豹不倚此顺道以显弱命之君，而辨小是以自从，故以违命贬之也。於时鲁国君弱臣彊，政令出於季氏，鲁君不得有命臣之理，臣之小者，季氏以己意命之，皆不敢不从也。叔孙豹秉心彊直，季氏所惮，恐不从己意，故假以公命命之。诸传言以公命者，实非公命，而假称公耳。其时鲁君未尝有命，此称公命是假可知，豹虽心知是假，若其即以为真，共敬从命，则国内义士皆将生心，必相告云豹是国之大贤，我等仰以取法。闻是公命虽非亦从，则知公之所命，悉不可违，岂不使季氏惧，而公室尊也？从公之命，是为顺也。如此，虽实非公命，豹但倚此顺道以从公命，则弱命之君命得显矣。尊君卑臣在此一举，比视邾、滕，未为大失，豹乃辨其小是以从已心，违君之命，故贬之。《释例》曰：“季氏专鲁，禄之去公室三世矣，制命出於私门，非国所知也。叔孙豹，鲁之贤臣，欲匡难以矫时，故季孙惮之，不敢以己意，假公命以敦叔孙也。邾、滕之班，不列於会，豹不登朝固请，受命而行。邾、滕降次，事非机危，既不驰请，又不辞会，而率意改命，失命之甚。其君眠食於深宫，今一出命，共命之使，所宜崇长，虽有小失，遂而伸之。国内固知我君之命不可以违，则季氏有惧，而义士生心。君子以豹不倚顺以显弱命之君，而辨小是以自从，故以违命贬之也。”杜言辨小是者，豹云宋、卫吾匹，不视邾、滕，於理是也，但比於申弱君之命，使臣卑而君尊，此为小耳。<br/><br/>　<br/><br/>　　冬，十有二月，乙卯，朔，日有食之。今《长历》推十一月朔，非十二月。传曰：辰在申，再失闰。若是十二月，则为三失闰，故知经误。<br/><br/>　　[疏]注“今长”至“经误”。<br/><br/>　　○正义曰：此经言十二月，而传言十一月，今杜以《长历》推之，乙亥是十一月朔，非十二月也。传曰：“辰在申，再失闰矣。”若是十二月，当为辰在亥，以申为亥，则是三失闰，非再失也。推历与传合，知传是而经误也。<br/><br/>　<br/><br/>　　【传】二十七年，春，胥梁带使诸丧邑者，具车徒以受地，必周。（诸丧邑，谓齐、鲁、宋也。周，密也。必密来，勿以受地为名。○丧，息浪反，注同。）使乌馀具车徒以受封，（乌馀以地来，故诈许封之。）<br/><br/>　　[疏]传“使乌馀具车徒”。<br/><br/>　　○正义曰：必使乌馀具车徒者，以三国皆具车徒，若不使亦具车徒，恐其惊而觉也。且乌馀窃邑，诸侯不能治之，则乌馀之众彊也。虑其迸散，欲聚以执之。下云“尽获之”是也。<br/><br/>　<br/><br/>　　乌馀以其众出，出受封也。使诸侯伪效乌馀之封者，效，致也。使齐、鲁、宋伪若致邑封乌馀者。而遂执之，尽狂之。皆获其徒众。皆取其邑而归诸侯，诸侯是以睦於晋。传言赵文子贤，故平公虽失政，而诸侯犹睦。<br/><br/>　　[疏]“皆取”至“於晋”。<br/><br/>　　○正义曰：古本亦有不重言“诸侯”，今定之本重有“诸侯”。若重言“诸侯”，则天下诸侯以此事故皆睦於晋也。刘炫云：晋、宋古本皆不重言“诸侯”，则唯谓齐、鲁、宋三国睦耳，不重是也。<br/><br/>　<br/><br/>　　齐庆封来聘，其车美。孟孙谓叔孙曰：“庆季之车，不亦美乎？”季，庆封字。叔孙曰：“豹闻之：‘服美不称，必以恶终。’美车何为？叔孙与庆封食，不敬。为赋《相鼠》，亦不知也。《相鼠》，《诗·鄘风》。曰：“相鼠有皮，人而无仪。人而无仪，不死何为？”庆封不知此诗为已，言其闇甚。为明年庆封来奔传。○称，尺证反。为赋，于伪反，注同。相，息亮反，注同。鄘音容。<br/><br/>　　卫甯喜专，公患之。公孙免馀请杀之。免馀，卫大夫。公曰：“微甯子，不及此，及此，反国也。吾与之言矣。言政由甯氏。事未可知，恐伐之未必胜。袛成恶名，止也。”衹，適也。○衹音支，注同。对曰：“臣杀之，君勿与知。”乃与公孙无地、公孙臣谋，二公孙，卫大夫。○勿与，音预。使攻甯氏，弗克，皆死。无地及臣皆死。公曰：“臣也无罪，父子死余矣。”献公出时，公孙臣之父为孙氏所杀。<br/><br/>　　[疏]注“献公”至“所杀”。<br/><br/>　　○正义曰：十四年传曰：“公使子蟜、子伯、子皮与孙子盟于丘宫，孙子皆杀之。”彼所杀者，皆是公子。而此臣是公孙，公言“臣也无罪，父子死余”。知是尔时死耳，亦不知彼所杀者谁是臣之父也。<br/><br/>　<br/><br/>　　夏，免馀复攻甯氏，杀甯喜及右宰穀，尸诸朝。穀不书，非卿也。○复，扶又反。石恶将会宋之盟，受命而出。衣其尸，枕之股而哭之。欲敛以亡，惧不免，且曰：“受命矣。”乃行。行会于宋。为明年石恶奔传。○衣，於既反。枕，之鸩反。敛，力验反。子鲜曰：“逐我者出，谓孙林父。纳我者死，谓甯喜。○纳，本又作内，音纳。赏罚无章，何以沮劝？君失其信，而国无刑，不亦难乎？难以治国。○沮，在吕反。<br/><br/>　　[疏]“子鲜”至“难乎”。<br/><br/>　　○正义曰：逐我者应死而得生出，纳我者有功而更身死。章，明也。沮，止也。罚有罪所以止人为恶，赏有功所以劝人为善。今赏罚既无章明，何以得为止劝乎刑法也？君失其信，违信而杀甯喜，而国无法，赏罚无所章明，以此为国，不亦难乎？言治国难也。<br/><br/>　<br/><br/>　　且鱄实使之。”使甯喜纳君。遂出奔晋。公使止之，不可。不肯留。及河，又使止之，止使者而盟於河，誓不还。○使者，所吏反。讬於木门，木门，晋邑。不乡卫国而坐。怨之深也。○乡，许亮反，本亦作乡。木门大夫劝之仕，不可，曰：“仕而废其事，罪也。从之，昭吾所以出也。将谁愬乎？从之，谓治其事也。事治则明巳出欲仕，无所自愬。○愬，息路反。吾不可以立於人之朝矣！”终身不仕。自誓不仕终身。<br/><br/>　　[疏]注“自誓不仕终身”。<br/><br/>　　○正义曰：终身不仕，叙事辞也。言自誓不仕以终其身，故传言终身不仕也。此终身者，子鲜之身终也。下云公丧之终身者，献公之身终也。献公以二十九年夏卒，其子鲜之卒，盖差在献公之前耳，故公丧服以终身也。<br/><br/>　<br/><br/>　　公丧之，如税服，终身。税即繐也。《丧服》：繐，縗裳，缕细而希，非五服之常，本无月数。痛愍子鲜，故特为此服。此服无月数，而献公寻薨。故言终身。○丧，息郎反，又息浪反。税，徐云，读繐，音岁，注同；服音吐外反。縗，本亦作衰，音七雷反。<br/><br/>　　[疏]注“税即”至“言终身”。<br/><br/>　　○正义曰：传云“公丧之”者，言公为之服丧服也。《礼》无税服之名，“如税服者，不知何服也。服虔云：衰麻巳除，日月巳过，乃闻丧而服，是为税服。服之轻者。案《礼记》：过而追服，实名为税。以闻凶之日为服丧之始，其服追过而服之衰麻，不为有异，何云“服之轻者”？公若依彼税服法，其兄弟之服，则还是齐衰期耳，何以得云“如”也？杜以其义不通，故云“税即繐也”，当是声相近而字改易耳。《丧服》有“繐衰裳、牡麻绖，既葬除之”，其章唯有诸侯大夫为天子以外，无人服此服也。《丧服传》曰：“繐衰者，小功之繐也。”郑玄云：“治缕如小功而成布四升半，细其缕者，以恩轻。升数少者，以服至尊。凡布细而疏者谓之繐。”是繐者，缕细而希疏也。《丧服》之文，在大功之下，小功之上，是非五服之常也。“既葬除之”，是本无月数也。《礼》，天子诸侯绝旁期，计公於子鲜不应为之服，献公痛愍子鲜，特为服此服也。此服既无月数，献公服之，不自云几月当止，献公寻自身薨，至死未释此服，故云“终身”也。兄弟之服本服期耳。献公骄淫之君，不应过其常月。杜言献公寻薨，谓此子鲜之卒，差在献公前耳。<br/><br/>　<br/><br/>　　公与免馀邑六十，辞曰：“唯卿备百邑，臣六十矣，下有上禄，乱也。此一乘之邑，非四井之邑。《论语》称十室，又云千室，明通称。○乘，绳证反。通称，尺证反。<br/><br/>　　[疏]注“此一”至“通称”。<br/><br/>　　○正义曰：《司马法》：“成方十里，出革车一乘。”此一乘之邑，每邑方十里也。《论语》云：“百乘之家。”大夫称家，邑有百乘，是百乘为采邑之极。此云“唯卿备百邑”，知所言邑者，皆是一乘之邑，非四井之邑也。杜以一乘名邑，书传无文，故引《论语》千室、十室，明其大小通称邑也。<br/><br/>　<br/><br/>　　臣弗敢闻。且甯子唯多邑，故死。臣惧死之速及也。”公固与之，受其半。以为少师。公使为卿，辞曰：“大叔仪不贰，能赞大事。赞，佐也。○少，诗照反。君其命之！”乃使文子为卿。文子，大叔仪。<br/><br/>　　宋向戌善於赵文子，又善於令尹子木，欲弭诸侯之兵以为名。欲获息民之名。○弭，徐武婢反。如晋，告赵孟。赵孟谋於诸大夫，韩宣子曰：“兵，民之残也，财用之蠹，蠹，害物之蟲。○蠹，本又作〈虫橐〉，丁故反。<br/><br/>　　[疏]注“蠹，害物之蟲”。<br/><br/>　　○正义曰：《释蟲》云：“蝎，桑蠹。”李巡云：“蝎，木中蟲也。”《穆天子传》云：“天子蠹书於羽陵。”去书内简中之蟲。是蟲在木中谓之为蠹。昭三年传云：“公聚朽蠹。”则在诸物之中皆名为蠹，故云害物之蟲也。害物之蟲既名为蠹，故害於物者皆以蠹言之。《孙子兵书》云：“兴师十万，日费千金。”是兵为财用之蠹也。<br/><br/>　<br/><br/>　　小国之大菑也。将或弭之，虽曰不可，必将许之。言虽知兵不得久弭，今不可不许。○菑音灾。弗许，楚将许之，以召诸侯，则我失为盟主矣。”晋人许之。如楚，楚亦许之。如齐，齐人难之。陈文子曰：“晋、楚许之，我焉得巳。且人曰‘弭兵’，而我弗许，则固携吾民矣！将焉用之？”齐人许之。告於秦，秦亦许之。皆告於小国，为会於宋。<br/><br/>　　五月，甲辰，晋赵武至於宋。丙午，郑良霄至。六月，丁未朔，宋人享赵文子，叔向为介。司马置折俎，礼也。折俎，体解节折，升之於俎，合卿享宴之礼，故曰礼也。《周礼》：司马掌会同之事。○难之，乃旦反，下惧难同。焉，於虔反，下将焉用、焉能皆同。介音界，后注同。折，之设反，注同；徐，又音制。俎，庄吕反。<br/><br/>　　[疏]注“折俎”至“之事”。<br/><br/>　　○正义曰：“折俎谓体解节折，升之於俎”，《周语》文也。宣十六年传曰：“王享有体荐，宴有折俎。公当享，卿当宴，王室之礼也。”彼传之意，言享公当依享法有体荐也。享卿当如宴法有折俎也。彼王自言之，故云王室礼耳。其诸侯之待公卿，礼法亦当然也。故此享赵孟而置折俎，合卿享宴之礼，故曰“礼也”。《周礼·大司马》云：“大会同，则帅士庶子，而掌其政令。大祭祀飨食，羞牲鱼。”是司马掌会同、荐羞之事，故宋人此享令司马置折俎也。<br/><br/>　<br/><br/>　　仲尼使举是礼也，以为多文辞。宋向戌自美弭兵之意，敬逆赵武。赵武、叔向因享宴之会，展宾主之辞。故仲尼以为多文辞。○使举是礼也，沈云：举，谓记录之也。<br/><br/>　　[疏]“仲尼”至“文辞”。<br/><br/>　　○正义曰：此文甚略，本意难知。盖於此享也，宾主多有言辞，时人迹而记之。仲尼见其事，善其言，使弟子举是宋享赵孟之礼，以为后人之法。丘明述其意，仲尼所以特举此礼者，以为此享多文辞，以文辞可为法，故特举而施用之。<br/><br/>　　○注“宋向”至“文辞”。<br/><br/>　　○正义曰：杜以宾主之辞，礼有定式，於此享也，何以独多？故解其多辞之意。服虔云：“以其多文辞，故特举而用之，后世谓之孔氏聘辞，以孔氏有其辞，故传不复载也。”所言“孔氏聘辞”，不知事何所出，实享礼而谓之为“聘”，举旧辞而目曰“孔氏”，事亦不必然也。<br/><br/>　<br/><br/>　　戊申，叔孙豹、齐庆封、陈须无、卫石恶至。须无，陈文子。甲寅，晋荀盈从赵武至。赵武命盈追已，故言从赵武。后武遣盈如楚。<br/><br/>　　[疏]注“赵武命盈追已”。<br/><br/>　　○正义曰：沈氏曰：知非晋侯命者，若是晋侯，应云甲寅荀盈至。今云从武至，故知赵武命也。杜云“后武遣盈如楚”，见此意耳。<br/><br/>　<br/><br/>　　丙辰，邾悼公至。小国，故君自来。壬戌，楚公子黑肱先至，成言於晋。时令尹子木止陈，遣黑肱就晋大夫成盟载之言，两相然可。○肱，古弘反。丁卯，宋戌如陈，从子木成言於楚。就於陈，成楚之要言。戊辰，滕成公至。亦小国，君自来。子木谓向戌：“请晋、楚之从，交相见也。”使诸侯从晋、楚者，更相朝见。○更音庚。见，贤遍反。庚午，向戌复於赵孟。赵孟曰：“晋、楚、齐、秦，匹也。晋之不能於齐，犹楚之不能於秦也。不能服而使之。楚君若能使秦君辱於敝邑，寡君敢不固请於齐！”请齐使朝楚。壬申，左师复言於子木。子木使驲谒诸王。驲，传也。谒，告也。○驲，人实反。传，涉恋反。王曰：“释齐、秦，他国请相见也。”经所以不书齐、秦。秋七月戊寅，左师至。从陈还。是夜也，赵孟及子晳盟，以齐言。子晳，公子黑肱。素要齐其辞，至盟时，不得复讼争。○晳，星历反。复，扶又反。庚辰，子木至自陈。陈孔奂、蔡公孙归生至。二国大夫与子木俱至。曹、许之大夫皆至。以藩为军，示不相忌。○藩，方元反。<br/><br/>　　[疏]“以藩为军”。<br/><br/>　　○正义曰：古人行兵止，则筑为垒堑，以备不虞。此藩篱为军者，方欲弭兵，以示不相忌也。<br/><br/>　<br/><br/>　　晋、楚各处其偏。晋处北，楚处南。伯夙谓赵孟伯夙，荀盈。<br/><br/>　　[疏]注“伯夙荀盈”。<br/><br/>　　○正义曰：伯夙即是荀盈，於传亦无明据，未测何以知之？服虔云：“伯夙，晋大夫。”其意以为别有伯夙，非荀盈也。<br/><br/>　<br/><br/>　　曰：“楚氛甚恶，惧难。”氛，气也。言楚有袭晋之气。○氛，芳云反；徐，扶云反。赵孟曰：“吾左还，入於宋，若我何？”营在宋北，东头为上，故晋营在东。有急，可左丘入宋东门。<br/><br/>　　辛巳，将盟於宋西门之外。楚人衷甲。甲在衣中，欲因会击晋。○衷，音忠，徐丁仲反。伯州犁曰：“合诸侯之师，以为不信，无乃不可乎？夫诸侯望信於楚，是以来服。若不信，是弃其所以服诸侯也。”固请释甲。子木曰：“晋、楚无信久矣！事利而已。苟得志焉，焉用有信？”大宰退，大宰，伯州犁。告人曰：“令尹将死矣，不及三年。求逞志而弃信，志将逞乎？志以发言，言以出信，信以立志，参以定之。志、言、信三者具，而后身安存。信亡，何以及三？”为明年子木死起本。<br/><br/>　　[疏]“志将”至“三及”。<br/><br/>　　○正义曰：“志将逞乎？”言其不得逞也。在心为志，出口为言，志有所之，言乃出口，故志以发言也。与人为信，必言以告之，故言以出信也。於人有信，志乃得立，故信以立志也。人之处身於世，常恐不得安定。参即三也，言也，信也，志也。三者俱备，然后身得安定。欲安其身，用此三者以定之。信亡则志不立，失志必死不久，何以得及三年？<br/><br/>　<br/><br/>　　赵孟患楚衷甲，以告叔向。叔向曰：“何害也？匹夫一为不信，犹不可，单毙其死。单，尽也。毙，踣也。○单音丹，注同。毙，婢世反。踣，蒲北反。<br/><br/>　　[疏]“匹夫”至“其死”。<br/><br/>　　○正义曰：匹夫谓贱人也。贱人一为不信犹尚不可，况国卿也？不信之人尽踣其死，言无得生者。前覆曰踣，谓倒地死也。<br/><br/>　<br/><br/>　　若合诸侯之卿，以为不信，必不捷矣！食言者不病，不病者，单毙於死。<br/><br/>　　[疏]“食言者不病”。<br/><br/>　　○正义曰：不病者，不唯病害而已，必至於死也。言之不用，若食之消散，故谓无信为食言也。<br/><br/>　<br/><br/>　　非子之患也。楚食言当死。晋不食言，故无患。夫以信召人，而以僣济之，济，成也。○僣，子念反，不信也。必莫之与也。安能害我？且吾因宋以守病，为楚所病，则欲入宋城。则夫能致死。与宋致死，虽倍楚可也。宋为地主，致死助我，则力可倍楚。○夫如字，或音扶。子何惧焉？又不及是。曰弭兵以召诸侯，而称兵以害我，称，举也。<br/><br/>　　[疏]“夫能”至“及是”。<br/><br/>　　○正义曰：夫，谓宋也。宋能致死助我，今晋师与宋致死，不但唯敌於楚，虽更力倍於楚可也，子何须惧焉？又想楚人之情，不应及是之恶。<br/><br/>　<br/><br/>　　吾庸多矣，非所患也。”晋独取信，故其功多。<br/><br/>　　季武子使谓叔孙以公命，曰：“视邾、滕。”两事晋、楚则贡赋重，故欲比小国。武子恐叔孙不从其言，故假公命以敦之。<br/><br/>　　[疏]注“两事”至“敦之”。<br/><br/>　　○正义曰：案传上文，六月，戊申，叔孙豹至。丁卯，向戌如陈，从子木成言於楚。子木乃请晋、楚之从交相见，则叔孙发鲁之时，未有此交相见之议也。子木既有此请，季孙在国闻之，季孙使谓叔孙者，使人就宋谓之也。於时季氏专鲁国之利害，季孙所量自虑两属，贡赋必重，疑邾、滕将为人之私，故令豹比视小国。此直季孙意耳，非公意也。若是馀人为使，季孙以已意命之，无敢违者，但叔孙彊直，季孙所惮，告以己意，恐不见从，故假称公命以敦劝之，望其敬公命而遂已志也。《长历》丁卯是六月二十一日也。辛巳是七月五日也。丁卯已有此议，辛巳方始结盟，则叔孙既得公命，其去盟日犹远，反鲁覆请足得往来。但叔孙知非公命，不复更请，临盟则率巳之意自从所欲。故《释例》云：“豹不登朝固请，受命而行，邾滕降次，事非机危，既不驰请，又不辞会，率意改命，失命之甚。”是言其间足得反请，而叔孙不请，故责之也。<br/><br/>　<br/><br/>　　既而齐人请邾，宋人请滕，皆不与盟。私属二国故。○与音预。叔孙曰：“邾、滕，人之私也。我，列国也，何故视之？宋、卫，吾匹也。”乃盟。故不书其族，言违命也。季孙专政於国，鲁君非得有命。今君唯以此命告豹，豹宜崇大顺以显弱命之君，而遂其小是，故贬之。<br/><br/>　　[疏]注“季孙”至“贬之”。<br/><br/>　　○正义曰：季孙专政於国，鲁君非得有命。此以公命，非公可知，叔孙亦知非公命，故不肯从之。其实叔孙违命，止违季孙意耳。但季孙假以公命谓之，叔孙虽内知非公，而其辞称公，即须从命。叔孙既得此命，宜应内自思省，我君由来无命，今君唯以此命命我，事虽非理，亦宜听从。如是则敬君之情深矣。豹宜崇此大顺之道以显弱命之君，而乃校计公言是非，不肯同於小国。遂其小是以忘大顺，故贬之。此义至妙，唯杜始得之矣。贾逵云：“叔孙义也，鲁疾之非也。”服虔云：“叔孙欲尊鲁国，不为人私，虽以违命见贬，其於尊国之义得之。”案经去其族，是文贬也。传言“违命”，是实恶也。贾、服违经反传，背左氏，异孔子。孔子贬之，贾逵赏之。丘明言其“违命”，服虔善其尊国，是不以丘明之言解《左传》，不以孔子之意说《春秋》也。<br/><br/>　<br/><br/>　　晋、楚争先。争先歃血。晋人曰：“晋固为诸侯盟主，未有先晋者也。”楚人曰：“子言晋、楚匹也，若晋常先，是楚弱也。且晋、楚狎主诸侯之盟也久矣！狎，更也。○先晋，悉荐反，或如字。狎，户甲反。更音庚。<br/><br/>　　[疏]“且晋”至“久矣”。<br/><br/>　　○正义曰：陈、蔡、郑、许，乍南乍北。成二年，楚公子婴齐为蜀之盟，诸夏之国大夫皆在，是晋、楚更代主诸侯之盟，实久也。<br/><br/>　<br/><br/>　　岂专在晋？”叔向谓赵孟曰：“诸侯归晋之德只，只，辞。○只，之氏反。非归其尸盟也。尸，主也。子务德，无争先！且诸侯盟，小国固必有尸盟者。小国主辨具。○辨，皮苋反。<br/><br/>　　[疏]注“小国主辨具”。<br/><br/>　　○正义曰：盟实大国为主，而此云小国主盟，知其主辨具也。哀十七年，“公会齐侯，盟于蒙。孟武伯问於高柴曰：‘诸侯盟，谁执牛耳？’季羔曰：‘鄫衍之役，吴公子姑曹；发阳之役，卫石魋。’武伯曰：‘然则彘也。’”所言主辨具者，如彼执牛耳之类，皆小国主备之法。当小国执牛耳，鄫衍、吴公子执之者，於时吴为盟主，夷不知礼，故自使其人执之也。盟法，大国制其言，小国尸其事。此盟争先歃，不争主备，叔向以小国主盟为言者，叔向以久争不决，或将战斗，因盟时小国有所主，欲令赵孟下楚，假此以劝之耳。<br/><br/>　<br/><br/>　　楚为晋细，不亦可乎？”欲推使楚主盟。乃先楚人。书先晋，晋有信也。盖孔子追正之。<br/><br/>　　壬午，宋公兼享晋、楚之大夫，赵孟为客。客，一坐所尊。故季孙饮大夫酒，臧纥为客。○坐，才卧反。饮，於鸩反。<br/><br/>　　[疏]注“客一”至“为客”。<br/><br/>　　○正义曰：享宴之礼，宾旅虽多，特以一人为客。燕礼者，诸侯燕臣之礼也。经云：“小臣纳卿大夫，卿大夫皆入门右，北面东上。乃云射人请宾。公曰：‘命某为宾。’宾出，立于门外，更使射人纳宾。公降一等揖之。”宾即客也。是客，一坐所尊也。“季孙饮大夫酒，臧纥为客”，二十三年传也。《鲁语》云：“公父文伯饮南宫敬叔酒，路堵父为客。羞鳖小。堵父怒，相延食鳖，辞曰：‘将使鳖长而食之。’遂出。文伯母闻之，怒曰：‘吾闻之先子曰：祭养上尸，享养上宾。鳖於何有？而使夫人怒也！”是一坐所尊敬之事也。案《燕礼记》曰：“公与卿燕，则大夫为宾。与大夫燕，亦大夫为宾。”又《聘礼》：燕聘宾，则以上介为宾。此宋公享大夫，以赵孟为客者，《燕礼》谓与巳之臣子燕，嫌卿敌公，故以大夫为宾。《聘礼》据特来聘者，敬其使人，故使介为宾。此则兼享晋、楚大夫，异於常礼，以尊敬霸主之国，故令赵孟为客。服虔云：“楚君恒以大夫为宾者，大夫卑，虽尊之，犹远君也。楚先歃为盟主，故尊赵孟为客。”案此享宋为主，非楚为主，服之妄也。刘炫云：“兼享晋、楚之大夫，不以屈建为宾者，宾唯一人，出自当时意耳。”<br/><br/>　<br/><br/>　　子木与之言，弗能对。使叔向侍言焉，子木亦不能对也。乙酉，宋公及诸侯之大夫盟于蒙门之外。前盟，诸大夫不敢敌公，礼也。今宋公以近在其国，故谦而重盟。重盟，故不书。蒙门，宋城门。○重，直用反，下二字同。<br/><br/>　　[疏]“子木”至“对也”。<br/><br/>　　○正义曰：上云晋卿不如楚，其大夫则贤，是也。<br/><br/>　<br/><br/>　　子木问於赵孟曰：“范武子之德何如？”士会贤，闻於诸侯，故问之。○闻音问，又如字。对曰：“夫子之家事治，言於晋国无隐情，其祝史陈信於鬼神无愧辞。”祝陈馨香，德足副之，故不愧。○治，直吏反。愧，九位反。子木归以语王。王曰：“尚矣哉！尚，上也。○语，鱼据反，下同。能歆神、人，歆，享也。使神享其祭，人怀其德。○歆，所金反。宜其光辅五君以为盟主也！”五君，谓文、襄、灵、成、景。<br/><br/>　　[疏]注“五君谓文、襄、灵、成、景”。<br/><br/>　　○正义曰：《晋语》：“訾礻石对范宣子曰：‘武子佐文、襄，诸侯无二心。为卿以辅成、景，军无败政。及为元师，居大傅，国无奸民，是以受随、范。’”是其光辅五君也。服虔云：“文公为戎右，襄、灵为大夫，成公为卿，景公为大傅也。”<br/><br/>　<br/><br/>　　子木又语王曰：“宜晋之伯也！有叔向以佐其卿，楚无以当之，不可与争。”晋荀寅遂如楚莅盟。重结晋、楚之好。○好，呼报反。<br/><br/>　　郑伯享赵孟于垂陇，自宋还，过郑。○垅，力勇反。子展、伯有、子西、子产、子大叔、二子石从。二子石，印段、公孙段。○从，才用反。赵孟曰：“七子从君，以宠武也。请皆赋，以卒君贶，武亦以观七子之志。”诗以言志。子展赋《草蟲》，《草蟲》，《诗·召南》。曰：“未见君子，忧心忡忡，亦既见止，亦既覯止，我心则降。”以赵孟为君子。○蟲，直忠反。召，上照反，下同。忡，敕忠反。覯，古豆反。降，户江反，又如字，下注同。赵孟曰：“善哉！民之主也。在上不忘降，故可以主民。抑武也，不足以当之。”辞君子。伯有赋《鹑之贲贲》，《鹑之贲贲》，《诗·鄘风》。卫人剌其君淫乱，鹑鹊之不若。义取“人之无良，我以为兄，我以为君”也。○鹑，顺伦反。贲音奔。<br/><br/>　　[疏]注“鹑之”至“君也”。<br/><br/>　　○正义曰：伯有赋此诗者，义取人之无善行者，我以此为君，是有嫌君之意。於时，郑简公是穆公之玄孙，良霄是穆公之曾孙，君非良霄之兄。杜言并取“人之无良，我以为兄”者，因《诗》成文，故连言之。刘君以为非兄而规杜，非也。<br/><br/>　<br/><br/>　　赵孟曰：“床笫之言不逾阈，况在野乎？非使人之所得闻也。”笫，箦也。此诗刺淫乱，故云床笫之言。阈，门限。使人，赵孟自谓。○笫，侧里反。阈，音域，徐况逼反。使，所吏反，注同。箦音责。<br/><br/>　　[疏]注“笫箦也”。<br/><br/>　　○正义曰：《释器》云：“箦谓之笫。”孙炎曰：“床也。”郭璞曰：“床版也。”然则床是大名，箦是床版。《檀弓》云：“大夫之箦与？”箦名亦得统床，故孙炎以为床也。<br/><br/>　<br/><br/>　　子西赋《黍苗》之四章，《黍苗》，《诗·小雅》。四章曰：“肃肃谢功，召伯营之。列列征师，召伯成之。”比赵孟於召伯。赵孟曰：“寡君在，武何能焉？”推善於其君。子产赋《隰桑》，《隰桑》，《诗·小雅》。义取思见君子，尽心以事之。曰：“既见君子，其乐如何？”○尽，津忍反。乐音洛，下注及文至“乐以安民”并同。赵孟曰：“武请受其卒章。”卒章曰：“心乎爱矣，遐不谓矣，中心藏之，何日忘之。”赵武欲子产之见规诲。子大叔赋《野有蔓草》，《野有蔓草》，《诗·郑风》。取其“邂逅相遇，適我原兮”。○蔓音万。邂，户卖反。逅，户逗反。赵孟曰：“吾子之惠也。”大叔喜於相遇，故赵孟受其惠。印段赋《蟋蟀》，《蟋蟀》，《诗·唐风》。曰：“无以大康，职思其居。好乐无荒，良士瞿瞿。”言瞿瞿然顾礼仪。○印，一刃反。蟀，所律反。大康音泰。居音据。好，呼报反，下同。瞿瞿，居什反。赵孟曰：“善哉！保家之主也。吾有望矣。”能戒惧不荒，所以保家。<br/><br/>　　[疏]“保家之主也”。<br/><br/>　　○正义曰：大夫称主，言是守家之主，不亡族也。下云“数世之主”，亦然。<br/><br/>　<br/><br/>　　公孙段赋《桑扈》，《桑扈》，《诗·小雅》。义取君子有礼文，故能受天之祜。○祜音户。赵孟曰：“匪交匪敖”，福将焉往？此《桑扈》诗卒章，赵孟因以取义。○敖，五报反。焉，於虔反，下“政其焉往”同。若保是言也，欲辞福禄，得乎？”卒享。文子告叔向曰：“伯有将为戮矣！诗以言志，志诬其上，而公怨之，以为宾荣，言诬，则郑伯未有其实。赵孟倡赋诗以自宠，故言公怨之以为宾荣。○倡，昌亮反。<br/><br/>　　[疏]“诗以”至“宾荣”。<br/><br/>　　○正义曰：在心为志，发言为诗，是诗所以言人之志意也。郑君实未有罪，伯有称人之无良，是诬其上也。但伯有不臣，被公之所怒，以公怨怒，当自须掩盖，而赋诗道公无良，反将公之所怨以为宾之荣宠。刘炫云：“而公显然将比来之怨，以为对宾之荣乐也。”<br/><br/>　<br/><br/>　　其能久乎？幸而后亡。”言必先亡。叔向曰：“然。巳侈！所谓不及五稔者，夫子之谓矣。”稔，年也。为三十年郑杀良霄传。○侈，昌氏反，又户氏反；《字林》，充豉反，稔，而甚反，熟也。穀一熟，故为一年。文子曰：“其馀皆数世之主也。子展其后亡者也，在上不忘降。谓赋《草蟲》，曰“我心则降”。○数，所主反。印氏其次也，乐而不荒。谓赋《蟋蟀》曰：“好乐无荒”。乐以安民，不淫以使之，后亡，不亦可乎？”○宋左师请赏，曰：“请免死之邑。”欲宋君称功加厚赏，故谦言免死之邑也。<br/><br/>　　[疏]“乐以”至“可乎”。<br/><br/>　　○正义曰：印段赋《蟋蟀》，义取好乐无荒。无荒，即不淫也。好乐则用乐以安民也。其使民也，又不淫以使之，民皆爱之。守位必固，在人后亡，不亦可乎？<br/><br/>　　○注“欲宋”至“邑也”。<br/><br/>　　○正义曰：服虔云：“向戌自以止兵，民不战斗，自矜其功，故求免死之赏也。”如服此言，免死谓止兵不斗，民免死也。杜以为谦，则向戌自以为巳免死也。若使计谋不当，则罪合死。自矜其功，言己得免死，故请赏邑也。<br/><br/>　<br/><br/>　　公与之邑六十，以示子罕。子罕曰：“凡诸侯小国，晋、楚所以兵威之。畏而后上下慈和慈和，而后能安靖其国家，以事大国，所以存也。无威则骄，骄则乱生，乱生必灭，所以亡也。天生五材，金、木、水、火、土也。民并用之，废一不可，谁能去兵？兵之设久矣，所以威不轨而昭文德也。圣人以兴，谓汤、武。○去，起吕反，下皆同。乱人以废，谓桀、纣。废兴、存亡、丘明之术，皆兵之由也。而子求去之，不亦诬乎？以诬道蔽诸侯，罪莫大焉。纵无大讨，而又求赏，无厌之甚也！”削而投之。削赏左师之书。○敝，必世反；徐，亡世反；服虔、王肃、董遇并作“弊”，婢世反，云，踣也。厌，於盐反，徐於廉反。<br/><br/>　　[疏]“废兴”至“诸侯”。<br/><br/>　　○正义曰：言“之术”者，谓德、刑、礼、义，是兴存盛明之法术也。骄、淫、残、虐，是废亡昏闇之法术也。“皆兵之由”者，谓皆畏惧此兵，行善不行恶，畏之则兴，不畏则亡，故云“皆兵之由”也。言“不亦诬乎”者，谓废兴存亡悉皆由兵。向戌之意，以废兴存亡不须用兵，是实须，而诬罔云不须，故云“不亦诬乎”？服虔曰：“毙，踣也，一曰罢也。”则知服本作“毙”；王肃、董遇本皆作“蔽”，谓以诬人之道掩诸侯也。杜本作“蔽”，当如王、董为蔽掩之也。○“削而投之”。<br/><br/>　　○正义曰：宋公赏邑，书之於札，向戌执之以示子罕，子罕削其字，而又投之於地也。向戌初谋此事，子罕不即止之，而至此始怒者，盖初谋子罕不知，或子罕初亦不觉，久思乃知其非也。<br/><br/>　<br/><br/>　　左师辞邑。向氏欲攻司城，司城，子罕。左师曰：“我将亡，夫子存我，德莫大焉，又可攻乎？”君子曰：“彼己之子，邦之司直”。《诗·郑风》。司，主也。○巳音记。乐喜之谓乎？乐喜，子罕也。善其不阿向戌。‘何以恤我，我其收之’。《逸诗》。恤，忧也。收，取也。向戌之谓乎？”善向戌能知其过。<br/><br/>　　齐崔杼生成及彊而寡。偏丧曰寡。寡，特也。○丧，息浪反。娶东郭姜，生明。东郭姜以孤入，曰棠无咎，无咎，棠公之子。○娶，七住反。无咎，音无，本亦作无。咎，其九反。与东郭偃相崔氏。东郭偃，姜之弟。○相，息亮反。崔成有病而废之，有恶疾也。<br/><br/>　　[疏]注“有恶疾也”。<br/><br/>　　○正义曰：若非恶疾，犹堪为后，以疾而废，明是恶疾。疾之恶者也。不知其何疾也。《论语》称“伯牛有疾，不欲见人”。《淮南子》云：“伯牛癞”。此崔成犹能作乱，未必是癞也。彊无病亦不得立者，爱后妻欲立明故也。<br/><br/>　<br/><br/>　　而立明。成请老于崔，济南东朝阳县西北有崔氏城。成欲居崔邑以终老。○朝，如字，一音直遥反。崔子许之，偃与无咎弗予，曰：“崔，宗邑也，必在宗主。”宗邑，宗庙所在。宗主，谓崔明。成与彊怒，将杀之。告庆封曰：“夫子之身，亦子所知也，唯无咎与偃是从，父兄莫得进矣。大恐害夫子，敢以告。”夫子，谓崔杼。<br/><br/>　　[疏]“父兄莫得进矣”。<br/><br/>　　○正义曰：成、彊是崔杼之子，而云“父兄”者，成、彊之意以崔杼在，无咎与偃弃远宗族，不可自斥於己，故举宗族父兄也。<br/><br/>　<br/><br/>　　庆封曰：“子姑退，吾图之。”告卢蒲嫳。嫳，庆封属大夫。封以成、彊之言告嫳。○嫳，普结反，徐敷结反。卢蒲嫳曰：“彼，君之雠也。天或者将弃彼矣。彼实家乱，子何病焉？君，谓齐庄公，为崔杼所弑。崔之薄，庆之厚也。”崔败，则庆专权。他日又告。成、彊复告。○复，扶又反。庆封曰：“苟利夫子，必去之。难，吾助女。”<br/><br/>　　九月，庚辰，崔成、崔彊杀东郭偃、棠无咎於崔氏之朝。崔子怒而出，其众皆逃，求人使驾，不得。使圉人驾，寺人御而出。圉人，养马者。寺人，奄士。○难，乃旦反。女音汝。圉，鱼吕反。且曰：“崔氏有福，止余犹可。”恐灭家，祸不止其身。遂见庆封。庆封曰：“崔、庆一也。言如一家。是何敢然？请为子讨之。”使卢蒲嫳帅甲以攻崔氏，崔氏堞其宫而守之，堞，短垣。使其众居短垣内以守。○请为，于伪反，下注嫳为、为齐庄同。堞，音牒，徐养涉反。<br/><br/>　　[疏]“崔氏堞其宫”。<br/><br/>　　○正义曰：谓新筑女墙而守之。<br/><br/>　<br/><br/>　　弗克。使国人助之，遂灭崔氏，杀成与彊，而尽俘其家，其妻缢。妻，东郭姜。嫳复命於崔子，且御而归之。嫳为崔子御。至，则无归矣，乃缢。终“入於其宫，不见其妻凶”。崔明夜辟诸大墓。开先人之冢以藏之。○辟，婢亦反，徐出亦反。辛巳，崔明来奔。庆封当国。当国，秉政。楚薳罢如晋莅盟，罢，令尹子荡。报荀盈也。○罢音皮。晋侯享之。将出，赋《既醉》。《既醉》，《诗·大雅》。曰：“既醉以酒，既饱以德。君子万年，介尔景福。”以美晋侯，比之太平君子也。叔向曰：“薳氏之有后於楚国也，宜哉！承君命，不忘敏。子荡将知政矣。敏以事君，必能养民。政其焉往？”言政必归之。<br/><br/>　　崔氏之乱，在二十五年。申鲜虞来奔，仆赁於野，以丧庄公。为齐庄公服丧。○赁，女鸩反。以丧，如字，又息浪反。冬，楚人召之，遂如楚，为右尹。传言楚能用贤。<br/><br/>　　十一月，乙亥，朔，日有食之。辰在申，司历过也，再失闰矣。谓斗建指申。周十一月，今之九月，斗当建戌而在申，故知再失闰也。文十一年三月甲子，至今年七十一岁，应有二十六闰。今《长历》推得二十四闰，通计少再闰。《释例》言之详矣。<br/><br/>　　[疏]注“谓斗”至“详矣”。<br/><br/>　　○正义曰：斗建从甲至癸十者谓之日，从子至亥十二者谓之辰。传言“辰在申”者，谓其日昏时，斗柄所指於十二辰为在申也。九月当建戌，而建申，故为再失闰也。文十一年三月至今七十一岁，应有二十六闰者，历法十九年为一章，章有七闰，从文十一年至襄十三年，凡五十七年，已成三章，当有二十一闰。又从襄十四年至今为十四年，又当有五闰，故为应有二十六闰也。《长历》推得二十四闰者，杜以《长历》实於其间，分置二十四闰。《释例》云：“闰者，会集数年馀日，因宜以安之，故闰月无中气，斗建斜指两辰之间也。鲁之司历，渐失其闰，至此年日食之月，以仪审望，知斗建之在申，斗建在申，乃是周家九月也。而其时历称十一月，故知再失闰也。於是始觉其谬，遂顿置两闰，以应天正，以叙事期。然则前闰月为建酉，后闰月为建戌，十二月为建亥，而岁终焉。是故明年经书‘春，无冰’。传以为时灾也。若不复顿置二闰，则明年春是今之九月、十月、十一月也。今之九月、十月、十一月无冰，非天时之异，无缘总书春也。寻案今世所谓‘鲁历’者，不与《春秋》相符，殆来世好事者为之，非真也。今俱不知其法术，具依《春秋》经、传，反覆其终始以求之，近得其实矣。”杜言以仪审望者，大史铸铜作浑天仪，列二十八宿之度，设机关候望以测七曜所在，故於彼铸铜仪而审望之，知此月斗建申也。《长历》称大凡经、传有七百七十九日，汉末宋仲子集七历以考春秋鲁历，得五百二十九日，失二百五十日，是其不与《春秋》相符也。刘炫云：远取文十一年三月甲子者，以三十年绛县老人云，臣生之岁正月甲子朔，以全日故。又云：言通计者，若据前闰以来短计，不得有再失之理，今远从文十一年以来计之，是为通计也。<br/><br/>　<br/><br/>　　经二十有八年，春，无冰。前年知其再失闰，顿置两闰以应天正。故此年正月建子，得以无冰为灾而书。○应，应对之应。<br/><br/>　　夏，卫石恶出奔晋。宁喜之党。书名，恶之。○恶之，乌路反。<br/><br/>　　邾子来朝。<br/><br/>　　秋，八月，大雩。<br/><br/>　　仲孙羯如晋。告将朝楚。○羯，居谒反。<br/><br/>　　冬，齐庆封来奔。崔杼之党，耆酒荒淫而出。书名，罪之。自鲁奔吴不书，以绝位不为卿。○耆，市志反。<br/><br/>　　十有一月，公如楚。为宋之盟故，朝楚。○为，于伪反。<br/><br/>　　十有二月，甲寅，天王崩。灵王也。乙未，楚子昭卒。康王也。十二月无乙未，日误。<br/><br/>　　[疏]注“十二”至“日误”。<br/><br/>　　○正义曰：甲寅之后四十二日，始得乙未，则甲寅、乙未不得同月。《长历》推此年十二月戊戌朔，甲寅是十七日，其月无乙未也。经有十一月、十二月，月不容误，知日误也。<br/><br/>　<br/><br/>　　【传】二十八年，春，无冰。梓慎曰：“今兹宋、郑其饥乎？（梓慎，鲁大夫。今年郑游吉、宋向戌言之，明年饥甚，传乃详其事。○梓音子。）<br/><br/>　　[疏]注“梓慎”至“其事”。<br/><br/>　　○正义曰：此年传郑游吉云：“岁之不易。”宋向戌云：“饥寒之不恤。”是今年言之也。明年传云“郑饥，子皮饩国人粟。於是宋亦饥，子罕请於平公，出公粟以贷”。是详其事也。<br/><br/>　<br/><br/>　　岁在星纪，而淫於玄枵，岁，岁星也。星纪在丑，斗牛之次。玄枵在子，虚危之次。十八年，晋董叔曰：天道多在西北。是岁，岁星在亥。至此年十一岁，故在星纪。明言，乃当在玄枵。今巳在玄枵，淫行失次。○枵，许骄反。<br/><br/>　　[疏]注“岁岁”至“失次”。<br/><br/>　　○正义曰：《左传》及《国语》所云“岁在”者，皆谓岁星所在，故云“岁，岁星也”。五星者，五行之精也。历书称木精曰岁星，火精曰荧惑，土精曰镇星，金精曰大白，水精曰辰星。此五者皆右行於天。二十八宿，则著天不动，故谓二十八宿为经，五星为纬。言若织之经纬然也。天有十二次，地有十二辰，丑、子、亥、北方之辰也，次之与辰上下相值，故云“星纪在丑”，“玄枵在子”。《释天》云：“星纪，斗牵牛也。玄枵，虚也。”孙炎曰：“星纪，日月五星之所终始也，故谓之星纪。虚在正北，北方色玄，故曰‘玄枵’。枵之言耗，耗虚之意也。”《汉书·律历志》云：“星纪，初斗十二度，终於婺女七度。玄枵，初婺女八度，终於危十五度。”是星纪为斗牛之次，玄枵为虚危之次也。九年传称晋侯问公生岁，乃曰“十二年矣！是谓一终，一星终也。”言岁星大率十二年而一周天也。十八年，晋董叔曰：“天道多在西北。”是言其年岁星在亥也。岁星右行於天，至此年十一年耳，行未及周，故此年岁星常法当在星纪，明年乃当在玄枵，今年巳在玄枵，是其淫行失次也。《汉书·律历志》载刘歆《三统历》，歆以为岁星一百四十四年行天一百四十五次，一千七百二十八年为岁星岁数。言数满此年剩得行天一周也。三统之历以庚戌为上元，此年距上元积十四万二千六百八十六岁。置此岁数，以岁星岁数一千七百二十八除之，得积终八十二去之，岁馀九百九十，以一百四十五乘岁馀，得十四万三千五百五十。以一百四十四除之，得九百九十六为积。次不尽一百二十六为次馀。以十二除之、得八十三去之尽，是为此年更发初在星纪也。欲知入次度者，以次馀一百二十六乘一次三十度，以百四十四除之，得二十六度，馀是岁星本平行，此年之初巳入星纪之次，二十六度馀当在婺女四度，於法未入於玄枵也。传言“淫於玄枵”，未知巳在玄枵几度，此举其大率耳。而五星之次行有鷃有疾，有留伏：逆顺，於历法更自别有推步之术，此不可详也。<br/><br/>　<br/><br/>　　以有时菑，阴不堪阳。时菑，无冰也。盛阴用事，而温无冰，是阴不胜阳，地气发泄。○菑音灾，注同。泄，息列反，下同。<br/><br/>　　[疏]注“时菑”至“发泄”。<br/><br/>　　○正义曰：传先言“无冰”，乃载梓慎之语，则梓慎之语为无冰而发，知时菑，谓春无冰也。言以有时菑者，以此岁星淫行之年，而有天时温暖之菑。四时之序，冬月当寒，故温则为菑害也。冬月盛阴用事，阴寒在地，当遏阳，使不出，时应寒。而温无冰，是阴阳相竞，阴气不能胜阳，故阳气出地，地气发泄，而使时温无冰也。岁星自淫行，天时自温暖，其温不由岁星。梓慎以其年有二事，而总言其占耳。服虔云：岁为阳，玄枵为阴，岁乘阴，进至玄枵，阴不胜阳，故温无冰。按下云“蛇乘龙”，乃谓玄枵乘岁星，非岁星乘玄枵也。若必以此无冰谓岁乘玄枵所致，则成元年“春无冰”者，岂谓岁星乘玄枵乎？成十六年，雨木冰者，复是玄枵乘岁星也。<br/><br/>　<br/><br/>　　蛇乘龙。蛇，玄武之宿，虚危之星。龙，岁星。岁星，木也。木为青龙，失次出虚危下，为蛇所乘。○宿音秀，下同。<br/><br/>　　[疏]注“蛇玄”至“所乘”。<br/><br/>　　○正义曰：蟲兽在地而有象，在天二十八宿，分在四方，方有七宿，共成一象。东方为青龙之象，西方为白虎之象，皆南首北尾也。南方为朱鸟之象，北方为玄武之象，皆西首东尾也。《曲礼》说军陈象物云：“行，前朱鸟后玄武，左青龙右白虎。”是玄武在北方也。龟、蛇二蟲共为玄武，故蛇是玄武之宿，虚危之星也。七星共为玄武，但岁星淫行，在虚危之分，故特指虚危言之耳。传言“蛇乘龙”，龙即岁星也。岁星木精，木位在东方，东方之宿为青龙之象，故岁星亦以龙为名焉。龙行疾而失次，出於虚危宿下，龙在下而蛇在上，是龙为蛇所乘也。岁星，天之贵神福德之星，今被乘势屈，是不能祐其本国之象，故知宋、郑饥也。<br/><br/>　<br/><br/>　　龙，宋、郑之星也，岁星本位在东方。东方房心为宋，角亢为郑，故以龙为宋、郑之星。○亢音刚，又若浪反。<br/><br/>　　[疏]注“岁星”至“之星”。<br/><br/>　　○正义曰：岁星属木，木位在东方，东方之次皆是龙分。天之分野，卯为大火，辰为寿星，大火房心为宋分，寿星角亢为郑分，故龙为宋、郑之星也。然则寅为析木之津，析木燕之分野，梓慎言不及燕，别当有以知之，非吾徒所能测也。<br/><br/>　<br/><br/>　　宋、郑必饥。玄枵，虚中也。玄枵三宿，虚星在其中。枵，耗名也。土虚而民耗，不饥何为？”岁为宋、郑之星，今失常，淫入虚耗之次。时复无冰，地气发泄，故曰土虚民耗。○耗，呼报反。复，扶又反。<br/><br/>　　[疏]“枵耗”至“何为”。<br/><br/>　　○正义曰：枵声近耗，故枵是耗之名也。次有三宿，虚为其中，土虚不实，而人民耗损，不饥何为也？地气发泄，而使时温无冰，即是土虚之事也。於时鲁国无冰，是鲁亦地气发泄。下子服惠伯云：“饥寒之不恤。”是鲁亦饥矣。经不书饥，饥当差於宋、郑，故梓慎唯言宋、郑饥耳。<br/><br/>　<br/><br/>　　夏，齐侯、陈侯、蔡侯、北燕伯、杞伯、胡子、沈子、白狄朝于晋，宋之盟故也。陈侯、蔡侯、胡子、沈子，楚属也。宋盟曰晋、楚之从交相见，故朝晋。燕国，今蓟县。○燕，乌贤反。蓟音计。<br/><br/>　　[疏]注“陈侯”至“蓟县”。<br/><br/>　　○正义曰：传言宋之盟，故虽文在诸国之下，止为楚属发传，故杜明之。陈、蔡、胡、沈为宋盟朝晋，其齐、燕、杞、狄先非楚属，其朝不为宋之盟也。《谱》云：“北燕，姬姓，召公奭之后也。周武王封之於燕，居渔阳蓟县。其国辟小，不通诸夏。自召公至简公款二十九世，始见经。简公子献公十二年，获麟之岁也。献公子孝公七年，《春秋》之传终矣。孝公立十五年卒。孝公以下六世，始大，称王，十二世，二百二十五年。秦灭之。<br/><br/>　<br/><br/>　　齐侯将行，庆封曰：“我不与盟，何为於晋？”以宋盟释齐、秦。○与音预，下同。陈文子曰：“先事后贿，礼也。事大国，当先从其政事，而后荐贿，以副巳心。○贿，呼罪反。小事大，未获事焉，从之如志，礼也。言当从大国请事，以顺其志。<br/><br/>　　[疏]“小事”至“礼也”。<br/><br/>　　○正义曰：言小国之事大国也，当每事顺从。若未获大国所命之事，但如其志之所欲，即不待彼命，逆即从之，如其志意，礼也。礼者，自卑而尊人，故先承意志，是事大之礼也。<br/><br/>　<br/><br/>　　虽不与盟，敢叛晋乎？重丘之盟，未可忘也。子其劝行！”重丘盟在二十五年。○重，直龙反。<br/><br/>　　卫人讨甯氏之党，故石恶出奔晋。卫人立其从子圃以守石氏之祀，礼也。石恶之先石碏，有大功於卫国。恶之罪不及不祀，故曰礼。○从子，才用反。圃，布古反。碏，七略反。<br/><br/>　　邾悼公来朝，时事也。传言来朝非宋盟，宋盟唯施於朝晋、楚。<br/><br/>　　秋，八月，大雩，旱也。<br/><br/>　　蔡侯归自晋，入于郑。郑伯享之，不敬。子产曰：“蔡侯其不免乎？不免祸。日其过此也，往日至晋时。○日，人实反。过，古禾、古卧二反。君使子展〈辶王〉劳於东门之外，而傲。〈辶王〉，往也。○〈辶王〉，于况反，后同。劳，力报反。吾曰：‘犹将更之。’今还，受享而惰，乃其心也。君小国，事大国，而惰傲以为已心，将得死乎？若不免，必由其子。其为君也，淫而不父。通大子班之妻。○傲，五报反，下同。惰，徒卧反。君小国，事大国古本无“小”字。<br/><br/>　　[疏]“君小国事大国”。<br/><br/>　　○正义曰：晋、宋古本及王肃注，其文皆如此。君国谓为国君，言其为君之难也。今定本作“小国”。<br/><br/>　<br/><br/>　　侨闻之，如是者，恒有子祸。”为三十年蔡世子班弑其君传。<br/><br/>　　孟孝伯如晋，告将为宋之盟故如楚也。鲁，晋属。故告晋而行。○将为，于伪反。蔡侯之如晋也，郑伯使游吉如楚。及汉，楚人还之，曰：“宋之盟，君实亲辱。君，谓郑伯。○还音环。今吾子来，寡君谓吾子姑还！吾将使驲奔问诸晋而以告。”问郑君应来朝否。○驲，人实反。子大叔曰：“宋之盟，君命将利小国，而亦使安定其社稷，镇抚其民人，以礼承天之休，休，福禄也。○休，许虬反，注同。此君之宪令，而小国之望也。宪，法也。寡君是故使吉奉其皮币，聘用乘皮束帛。○乘，绳证反。以岁之不易，聘於下执事。言岁有饥荒之难，故郑伯不得自朝楚。○易，以豉反。难，乃旦反。今执事有命曰：“女何与政令之有？必使而君弃而封守，跋涉山川，蒙犯霜露，以逞君心。小国将君是望，敢不唯命是听？无乃非盟载之言，以阙君德，而执事有不利焉，小国是惧。不然，其何劳之敢惮？”<br/><br/>　　[疏]“今执”至“敢惮”。<br/><br/>　　○正义曰：执事，谓楚也。楚人诘大叔，唯有止还之语耳。令游吉还使郑伯来，故游吉原其意为此辞作甚之言耳。“而执事有不利焉”，违盟，言“阙君德”，是於楚为不利也。“小国是惧”，惧楚不利耳，不敢自惮劳也。<br/><br/>　<br/><br/>　　子大叔归，复命，告子展曰：“楚子将死矣！不脩其政德，而贪昧於诸侯，以逞其原，欲久得乎？《周易》有之，在复震下坤上，复。○女音汝。何与，音预。跋涉，白木反，草行为跋，水行为涉。惮，徒旦反。之颐，震下艮上，颐。复上六变得颐。○颐，以之反。曰：‘迷复，凶。’复上六爻辞也。复，反也。极阴反阳之卦，上处极位，迷而复反，失道巳远，远而无应，故凶。○应，应对之应。<br/><br/>　　[疏]注“复上”至“故凶”。<br/><br/>　　○正义曰：卦从下起，从下而画，阴爻至上六为纯坤，又将从下变之，故复为极阴反阳之卦也。上处极位，位极更无所往，故为迷也。既迷而后反本，从下积而至迷，是为失道巳远。上应在三，三亦阴爻，远而无应，故凶也。复，《易》注云：“复，反也，还也。”阴气侵阳，阳失其位，至此始还，反起於初，故谓之复。阳，君象，君失国而还反，道德更兴也。颐，养也。《易》注云：“颐者，口车辅之名。”震动於下，艮止於上，口车动而上因辅爵物以养人，故谓颐为养也。<br/><br/>　<br/><br/>　　其楚子之谓乎？欲复其原，谓欲得郑朝，以复其原。<br/><br/>　　[疏]注“谓欲”至“其原”。<br/><br/>　　○正义曰：楚子本意原郑伯来朝，全不顾道理，唯欲复其本原。<br/><br/>　<br/><br/>　　而弃其本，不脩德。复归无所，是谓迷复。失道巳远，又无所归。能无凶乎？君其往也！送葬而归，以快楚心。言楚子必死，君往当送其葬。楚不几十年，未能恤诸侯也。几，近也。言失道远者，复之亦难。○几，居依反，又音祈。<br/><br/>　　[疏]注“几近”至“亦难”。<br/><br/>　　○正义曰：“几，近”，《释诂》文也。十者，数之小成。言“失道远者，复之亦难”，故举成数以言之。《周易》复卦上六爻云：“迷复，凶，有灾眚。用行师，终有大败，以其国君凶，至于十年不克征。”是《易》有十年之语，故游吉期之以十年。服虔云：此行也，楚康王卒。至昭四年楚灵王合诸侯于申，距今八年，故曰“不几十年”。是谓十年不克征也。<br/><br/>　<br/><br/>　　吾乃休吾民矣。”休，息也。言楚不能复为害。○复，扶又反，下复顾同。裨灶曰：“今兹周王及楚子皆将死。裨灶，郑大夫。○裨，避支反。岁弃其次，而旅於明年之次，以害鸟帑。周、楚恶之。”旅，客处也。岁星弃星纪之次，客在玄枵。岁星所在，其国有福，失次於此，祸冲在南。南为朱鸟，鸟尾曰帑。鹑火、鹑尾，周、楚之分，故周王、楚子受其咎。俱论岁星过次，梓慎则曰宋、郑饥，裨灶则曰周、楚王死。传故备举，以示卜占惟人所在。○帑音奴。恶，如字，一音乌路反。冲，尺容反。分，扶问反。<br/><br/>　　[疏]注“旅客”至“所在”。<br/><br/>　　○正义曰：《易》有旅卦。传言羁旅，旅，皆是客，故为客处也。岁星常行之度，此年当在星纪。星纪是其所居之次也。今岁星弃其所居星纪之次，乃客处在於明年所居之次。言其未应往，而往向彼玄枵之次，为客寄也。昭三十二年传云“越得岁而吴伐之，必受其凶”。是岁星所在，其国有福。当福之冲，其国有祸。今失次於北，故祸冲在南，子午之位南北相冲，淫於玄枵，冲当鹑火，南方为朱鸟之宿。帑者，细弱之名。於人则妻子为帑，於鸟则鸟尾曰帑，妻子为人之后，鸟尾亦鸟之后，故俱以帑为言也。天之分野，鹑火周分，鹑尾楚分，岁星之冲当此周、楚之分，故周、王楚子受其咎也。岁星客在玄枵，惟冲鹑火，而鹑尾亦有咎者，盖以岁星渐西，冲则渐东，尾之於鸟犹是一身，故冲其身而及其尾，此则裨灶能知，亦非吾徒所测也。此与上文俱论岁星过次，所占不同，其事俱验，而丘明两载之，是传故备举，以示卜占效验，惟人所在，言其知之在於人，各自有意见也。<br/><br/>　<br/><br/>　　九月，郑游吉如晋，告将朝于楚，以从宋之盟。子产相郑伯以如楚，舍不为坛。至敌国郊，除地封土为坛，以受郊劳。○相郑，息亮反，下同。坛，徒丹反。劳，力报反。<br/><br/>　　[疏]注“至敌”至“郊劳”。<br/><br/>　　○正义曰：《聘礼》：“宾至于近郊，君使卿用束帛劳。”无设坛之法。下云“先君適四国，未尝不为坛”，盖以朝礼君亲行，事重，故有之也。礼有坛、墠者，先儒以为除地曰墠，封土曰坛。此并言除地、封土者，《尚书·金縢》云“三坛同墠”，是作坛在除地之内，故除地、封土并言之。服虔本作“墠”，解云“除地为墠”。王肃本作“坛”，而解云“除地坦”。坦者，则读为墠也。按下云“作坛以昭其功、以昭其祸”。若是除地，草秽寻生，不足以昭示后人。杜言坛是也。下言“草舍”者，不为坛则不除地，故为草舍耳。<br/><br/>　<br/><br/>　　外仆言曰：“昔先大夫相先君，適四国，未尝不为坛。外仆，掌次舍者，自是至今，亦皆循之。今子草舍，无乃不可乎？”子产曰：“大適小，则为坛。小適大，苟舍而已，焉用坛？侨闻之，大適小有五美：宥其罪戾，赦其过失，救其菑患，赏其德刑，刑，法也。○焉用，於虔反，下焉用作坛、焉辟之、又焉用盟皆同．宥音又．菑音灾．<br/><br/>　　[疏]“亦皆循之”。<br/><br/>　　○正义曰：因循不废也。<br/><br/>　<br/><br/>　　教其不及。小国不困，怀服如归。是故作坛以昭其功，宣告后人，无怠於德。怠，解也。○解，佳卖反。小適大有五恶：说其罪戾，自解说也。请其不足，行其政事，奉行大国之政。共其职贡，从其时命。从朝会之命。○共音恭。不然，则重其币帛，以贺其福而吊其凶，皆小国之祸也。焉用作坛以昭其祸？所以告子孙，无昭祸焉可也。”无昭祸以告子孙。<br/><br/>　　齐庆封好田而耆酒，与庆舍政。舍，庆封子。庆封当国，不自为政以付舍。○好，呼报反。耆，市志反。则以其内实迁于卢蒲嫳氏，易内而饮酒。内实，宝物、妻妾也。移而居嫳家。数日，国迁朝焉。就於卢蒲氏朝见封。○数，所主反。见，贤遍反。<br/><br/>　　[疏]“国迁朝焉”。<br/><br/>　　○正义曰：庆封虽与舍政，使舍知政事耳，封犹有当国之重，故国之卿大夫皆迁就嫳家朝焉。<br/><br/>　<br/><br/>　　使诸亡人得贼者，以告而反之。亡人，辟崔氏难出奔者。○难，乃旦反。<br/><br/>　　[疏]“使诸”至“反之”。<br/><br/>　　○正义曰：崔氏之乱，但是庄公之党，崔氏以之为贼，当时辟难并悉出奔，崔氏既亡，庆封召令还国，故言使诸逃亡之人得贼名而出者，以巳情告而悉反之。<br/><br/>　<br/><br/>　　故反卢蒲癸。癸臣子之，子之，庆舍。有宠，妻之。子之以其女妻癸。○妻，七计反，注及下注皆同。庆舍之士谓卢蒲癸曰：“男女辨姓，子不辟宗，何也？”辨，别也。别姓而后可相取。庆氏、卢蒲氏皆姜姓。○别，彼列反，下同。相取，七住反，本亦作娶。曰：“宗不余辟，言舍欲妻巳。<br/><br/>　　[疏]“宗不余辟”。<br/><br/>　　○正义曰：男女辨姓，则妻亦辟宗。癸谓庆舍为宗，言彼宗不於处相辟也。<br/><br/>　<br/><br/>　　余独焉辟之？赋诗断章，余取所求焉，恶识宗？”言巳苟欲有求於庆氏，不能复顾礼，譬如赋诗者，取其一章而已。○断音短。恶音乌，安也，注同。癸言王何而反之。二人皆嬖。二子皆庄公党。二十五年，崔氏弑庄公，癸、何出奔，今还来宠於庆氏，欲为庄公报雠。○嬖，必计反，下同。欲为，于伪反。使执寝戈而先后之。寝戈，亲近兵杖。○先，悉荐反。后，户豆反。近，附近之近。杖，直亮反。<br/><br/>　　公膳，日双鸡。卿大夫之膳食。○膳，市战反，谓公家供卿大夫之常膳。<br/><br/>　　[疏]“公膳日双鸡”。<br/><br/>　　○正义曰：按《礼记·玉藻》云：“天子日食少牢，朔月大牢。诸侯日食特牲，朔月少牢。其大夫则日食特豚，朔月特牲。”今膳日双鸡者，齐国临时之事，不如礼也。<br/><br/>　<br/><br/>　　饔人窃更之以鹜，御者知之，则去其肉而以其洎馈。御，进食者，饔人、御者欲使诸大夫怨庆氏，减其膳。盖卢蒲癸、王何之谋。○鹜，徐音木，鸭也。去，起吕反，藏也。洎，其器反，肉汁也；《说文》云：“洎，灌釜也。”《字林》已莅反。馈，其位反。<br/><br/>　　[疏]“更之以鹜”。<br/><br/>　　○正义曰：《释鸟》云：“舒凫，鹜。”舍人曰：“凫，野名也；鹜，家名也。”李巡曰：“野曰凫，家曰鹜。”郭璞曰：“鸭也。”然则谓之舒者，舒，迟也。家养驯，不畏人，故飞行迟，以迟别野名耳，其为鸭一也。○“而以其洎馈”。<br/><br/>　　○正义曰：《说文》云：“洎，灌釜也。”《周礼·士师职》云：“祀五帝则洎镬水。”郑玄云：“洎谓增其沃汁也。”然则洎者，添釜之名。添水以为肉汁，遂名。肉汁为洎，去肉而空以汁馈，欲其怨之深也。<br/><br/>　<br/><br/>　　子雅、子尾怒。二子，皆惠公孙。<br/><br/>　　[疏]注“二子皆惠公孙”。<br/><br/>　　○正义曰：昭三年传云：“二惠竞爽，犹可。”又十年传曰：“齐惠栾、高氏皆耆酒。”是知皆惠公孙也。<br/><br/>　<br/><br/>　　庆封告卢蒲嫳。以二子怒告嫳。卢蒲嫳曰：“譬之如禽兽，吾寝处之矣。”言能杀而席其皮。使析归父告晏平仲。欲与共谋子雅、子尾。平仲曰：“婴之众不足用也，知无能谋也。言弗敢出，不敢泄谋。○知无，音智。有盟可也。”子家曰：“子之言云，子家，析归父。又焉用盟？”告兆郭子车。子车，齐大夫。子车曰：“人各有以事君，非佐之所能也。”佐，子车名。陈文子谓桓子，桓子文子之子无宇。曰：“祸将作矣！吾其何得？”对曰：“得庆氏之木百车於庄。”庆封时有此木，积於六轨之道。<br/><br/>　　[疏]注“庆封”至“之道”。<br/><br/>　　○正义曰：《释宫》云：“六达谓之庄。”注《尔雅》者，皆以为六道旁出。杜以九达并九轨，故亦以庄为六轨也。<br/><br/>　<br/><br/>　　文子曰：“可慎守也巳！”善其不志於货财。<br/><br/>　　卢蒲癸、王何卜攻庆氏，示子之兆，龟兆。曰：“或卜攻雠，敢献其兆。”子之曰：“克，见血。”冬，十月，庆封田于莱，陈无宇从。丙辰，文子使召之。请曰：“无宇之母疾病，请归。”庆季卜之，季，庆封。○莱音来。从，才用反。示之兆，曰：“死。”奉龟而泣。无宇泣。○奉，芳勇反。乃使归。庆嗣闻之，嗣，庆封之族。○庆嗣，继嗣之嗣；本或作庆翩，误。曰：“祸将作矣！”谓子家：“速归！子家，庆封字。祸作必於尝，尝，秋祭。归犹可及也。”子家弗听，亦无悛志。悛，改寤也。○悛，七全反。寤，五故反。子息曰：“亡矣！幸而获在吴、越。”子息，庆嗣。陈无宇济水而戕舟发梁。戕，残坏也。不欲庆封得救难。○戕，在羊反。难，乃旦反，下外难同。卢蒲姜谓癸曰：“有事而不告我，必不捷矣。”姜，癸妻，庆舍女。癸告之。告欲杀庆舍。姜曰：“夫子愎，莫之止，将不出。我请止之。”夫子，谓庆舍。○愎，皮逼反。癸曰：“诺。”十一月，乙亥，尝于大公之庙，庆舍莅事。临祭事。○大音泰。卢蒲姜告之，且止之。弗听，曰：“谁敢者？”遂如公。至公所。麻婴为尸，为祭尸。庆奊为上献。上献，先献者。○奊，户结反。<br/><br/>　　[疏]“庆奊为上献”。<br/><br/>　　○正义曰：祭祀之礼，主人先献。下文“庆舍死，公惧，而归”，则於时公亲在矣。又此祭，庆舍莅事，公与庆舍不为上献，而奊为上献者，庆舍使为之，不可以礼责也。奊即绳也，为下杀庆绳张本。<br/><br/>　<br/><br/>　　卢蒲癸、王何执寝戈，庆氏以其甲环公宫。庙在宫内。○环，如字，徐音患。陈氏、鲍氏之圉人为优。优俳。○优，於求反。俳，皮皆反。<br/><br/>　　[疏]注“优俳”。<br/><br/>　　○正义曰：优者，戏名也。《晋语》有优施，《史记·滑稽传》有优孟、优旃，皆善为优戏，而以优著名。史游《急就篇》云：“倡、优、俳，笑。”是优、俳一物而二名也。今之散乐戏为可笑之语，而令人之笑是也。宋大尉袁淑取古之文章令人笑者，次而题之，名曰《俳谐集》。<br/><br/>　<br/><br/>　　庆氏之马善惊，士皆释甲束马束，绊之也。○绊音半。<br/><br/>　　[疏]“庆氏之马善惊”。<br/><br/>　　○正义曰：善惊谓数惊，古人有此语。今人谓数惊为好惊，好亦善之意也。<br/><br/>　<br/><br/>　　而饮酒，且观优，至於鱼里。鱼里，里名。优在鱼里，就观之。<br/><br/>　　[疏]注“鱼里”至“观之”正义曰：杜以优在鱼里，士往观之。刘炫以为国人从旁为优引行以至鱼里，以规杜氏。但传文不显，古事难知，刘辄以为规，一何烦碎！<br/><br/>　<br/><br/>　　栾、高、陈、鲍之徒介庆氏之甲。栾，子雅。高，子尾。陈，陈须无。鲍，鲍国。○介音界。子尾抽桷，击扉三，桷，椽也。扉，门阖也。以桷击扉为期。○桷音角。扉音非，门扇也。椽，直专反。阖，户榼反。卢蒲癸自后刺子之，王何以戈击之，解其左肩。犹援庙桷，动於甍，甍，屋栋。○刺，七亦反。援音爰。甍，亡耕反，《字林》亡成反。<br/><br/>　　[疏]注“甍”至“栋”。<br/><br/>　　○正义曰：先儒相传为然也。张衡《西京赋》曰：“甍宇齐平。”言诸屋栋檐高下等也。《说文》云：“甍，栋梁也。”是又名为梁。此是屋上之长材，椽所以冯依者也，今俗谓之屋脊。<br/><br/>　<br/><br/>　　以俎、壶投，杀人而后死。言其多力。遂杀庆绳、麻婴。庆绳，庆奊。公惧，鲍国曰：“群臣为君故也。”言欲尊公室，非为乱。○为君，于伪反，下为之诵同。陈须无以公归，税服而如内宫。言公惧於外难。○税，吐活反，一音如字。<br/><br/>　　庆封归，遇告乱者。丁亥，伐西门，弗克。还伐北门，克之。入，伐内宫，陈、鲍在公所故。弗克。反，陈于岳，岳，里名。○陈，直觐反。岳，五角反。请战，弗许，遂来奔。献车於季武子，美泽可以鉴。光鉴形也。○鉴，古暂反。展庄叔见之，鲁大夫。曰：“车甚泽，人必瘁，宜其亡也。”叔孙穆子食庆封庆封，汜祭。礼，食有祭，示有所先也。汜祭，远散所祭，不共。○瘁，在醉反，本或作萃，同。食庆，音嗣。汜，芳剑反。<br/><br/>　　[疏]注“礼食”至“不共”。<br/><br/>　　○正义曰：礼法，食必先祭，祭古之先，食以示有所先也。《公食大夫礼》云：“宾升席，坐，取韭菹以偏擩于醢上豆之间祭。”又言祭，“鉶羹於上鉶之间祭，饮酒於上豆之间”，是祭食之礼，各有其处。《论语》云：“汎爱众。”汎是宽博之语，故知“汎祭”为远散所祭，言其不共也。<br/><br/>　<br/><br/>　　穆子弗说，使工为之诵《茅鸱》。工，乐师。《茅鸱》，逸《诗》。刺不敬。○说音悦。茅，亡交反。鸱，尺之反。刺，七赐反。亦不知。既而齐人来让，让鲁受庆封。奔吴。吴句馀予之朱方，句馀，吴子夷末也。朱方，吴邑。○句，古侯反，下句渎同。<br/><br/>　　[疏]注“句馀”至“吴邑”。<br/><br/>　　○正义曰：此时吴君是馀祭也。明年馀祭死，乃夷末代立。昭十五年，吴子夷末卒，是也。服虔以句馀为馀祭。杜以为夷末者，以庆封此年之末，始来奔鲁，齐人来让，方更奔吴，明年五月，而阍弑馀祭，计其间未得赐庆封以邑，故以句馀为夷末也。<br/><br/>　<br/><br/>　　聚其族焉而居之，富於其旧。子服惠伯谓叔孙曰：“天殆富淫人，庆封又富矣！”穆子曰：“善人富谓之赏，淫人富谓之殃。天其殃之也，其将聚而歼旃？”歼，尽也。旃，之也。为昭四年杀庆封传。○歼，子潜反。<br/><br/>　　癸巳，天王崩。未来赴，亦未书，礼也。嫌时巳闻丧当书，故发例。<br/><br/>　　崔氏之乱，丧群公子。故鉏在鲁，叔孙还在燕，贾在句渎之丘。在襄二十一年。○丧，息浪反。故鉏，仕居反，公子鉏也；本或作故公鉏者，非。渎音豆。及庆氏亡，皆召之，具其器用而反其邑焉。反，还也。与晏子邶殿，其鄙六十，邶殿，齐别都。以鸴殿边鄙六十邑与晏婴。○邶，蒲对反。殿多荐反，又如字，注及下同。<br/><br/>　　[疏]注“六十邑”。<br/><br/>　　○正义曰：传直言六十，杜知六十邑者，下云“与北郭佐邑六十”，则此亦是六十邑也。<br/><br/>　<br/><br/>　　弗受。子尾曰：“富，人之所欲也，何独弗欲？”对曰：“庆氏之邑足欲，故亡。吾邑不足欲也，益之以邶殿，乃足欲。足欲，亡无日矣。在外不得宰吾一邑。不受邶殿，非恶富也，恐失富也。且夫富，如布帛之有幅焉。为之制度，使无迁也。迁，移也。○恶，乌路反。且夫，音扶。幅音福。<br/><br/>　　[疏]“外不得宰”。<br/><br/>　　○正义曰：外犹以外。宰犹益也。以邶殿为外也。言吾先有邑，更不得益邶殿耳。<br/><br/>　<br/><br/>　　夫民，生厚而用利，於是乎正德以幅之，言厚利皆人之所欲，唯正德可以为之幅。<br/><br/>　　[疏]“夫民”至“幅之”。<br/><br/>　　○正义曰：人皆欲生计重厚而多财用，利益心既无厌，於是乎用正德以幅之。言用正德以为边幅，使有度也。<br/><br/>　<br/><br/>　　使无黜嫚，黜，犹放也。○黜，敕律反。嫚，徐音慢。谓之幅利。利过则为败。吾不敢贪多，所谓幅也。”与北郭佐邑六十，受之。与子雅邑，辞多受少。与子尾邑，受而稍致之。致还公。公以为忠，故有宠。释卢蒲嫳于北竟。释，放也。竟音境。求崔杼之尸，将戮之，不得。叔孙穆子曰：“必得之。武王有乱臣十人，乱，治也。○治，直吏反。<br/><br/>　　[疏]“武王有乱臣十人”。<br/><br/>　　○正义曰：《尚书·泰誓》文也。乱，治也。以武王自言我有治理政事者十人，郑玄《论语》注云：“十人谓文母、周公、大公、召公、毕公、荣公、大颠、闳夭、散宜生、南宫适。”<br/><br/>　<br/><br/>　　崔杼其有乎？不十人，不足以葬。”葬必须十人，崔氏不能令十人同心，故必得。○令，力呈反。<br/><br/>　　[疏]“不十人不足以葬”。正义曰：案武王有乱臣十人，而得天下，崔子若有十人，唯得葬者，武王圣人，十人皆大德，故有天下。崔子是罪人，又有十人，是凡人，故唯可以葬也。所引武王十人者，唯取同心之义。<br/><br/>　<br/><br/>　　既，崔氏之臣曰：“与我其拱璧，崔氏大璧。○拱，居勇反，徐音恭。<br/><br/>　　[疏]“与我其拱璧”。<br/><br/>　　○正义曰：其者，其崔杼也，故云崔氏大璧。拱，谓合两手也。此璧两手拱抱之，故为大璧。<br/><br/>　<br/><br/>　　吾献其柩。”於是得之。十二月，乙亥，朔，齐人迁庄公，殡于大寝。更殡之於路寝也。十二月戊戌朔，乙亥误。○柩，其救反。以其棺尸崔杼於市，崔氏弑庄公，又葬不如礼，故以庄公棺著崔杼尸边，以章其罪。○著，丁略反。国人犹知之，皆曰：“崔子也。”始求崔杼之尸不得，故传云：国人皆知之。<br/><br/>　　[疏]注“始求”至“知之”。<br/><br/>　　○正义曰：“始求崔杼尸不得”，嫌以他尸代之。传言“国人犹知之，皆曰崔子”，言犹尚识其形，知是真崔子也。<br/><br/>　<br/><br/>　　为宋之盟故，公及宋公、陈侯、郑伯、许男如楚。公过郑，郑伯不在。巳在楚。○为，于伪反。过，古禾反。伯有迋劳於黄崖，不敬。荧阳宛陵县西有黄水，西南至新郑城西入洧。○劳，力报反。崖，本又作涯，鱼佳反。穆叔曰：“伯有无戾於郑，郑必有大咎。伯有不受戮，必还为郑国害。敬民之主也，而弃之，何以承守？言无以承先祖，守其家。郑人不讨，必受其辜。济泽之何，言薄土。○济，子礼反。行潦之蘋藻，言贱菜。○潦音老。蘋音频。藻音早。寘诸宗室，荐宗庙。○寘，之豉反。季兰尸之，敬也。言取蘋藻之菜於阿泽之中，使服兰之女而为之主，神犹享之，以其敬也。<br/><br/>　　[疏]“济泽”至“敬也”。<br/><br/>　　○正义曰：此意取《采蘋》之诗也。《诗》云：“于以采蘋，南涧之滨。于以采藻，于彼行潦。于以奠之，宗室牖下。谁其尸之，有齐季女。”彼《诗》采蘋於涧，采藻於潦，此并言“行潦之蘋藻”，又别言“济泽之阿”者，以其亦是出菜之处，故先言之也。独言济者，以济在鲁国，故穆叔独举所见而言也。女将行嫁，就宗子之家，教之以四德。三月教成，设祭於宗子之庙。此诗述教成之祭寘诸宗室，谓荐於宗子之家庙也。《诗》言季女，而此言季兰，谓季女服兰草也。案宣三年传曰：“兰有国香，人服媚之如是。”女之服兰也。<br/><br/>　<br/><br/>　　敬可弃乎？”为三十年郑杀良霄传。及汉，楚康王卒。公欲反，叔仲昭伯曰：“我楚国之为，岂为一人？行也！”昭伯，叔仲带。○为，于伪反，下除“而为之备”一字并反。子服惠伯曰：“君子有远虑，小人从迩。迩，近也。饥寒之不恤，谁遑其后？遑，暇也。不如姑归也。”叔孙穆子曰：“叔仲子专之矣，言足专任。子服子，始学者也。”言未识远。荣成伯曰：“远图者，忠也。”成伯，荣驾鹅。○驾音加。鹅，五河反。公遂行。从昭伯谋。宋向戌曰：“我一人之为，非为楚也。饥寒之不恤，谁能恤楚？姑归而息民，待其立君而为之备。”宋公遂反。<br/><br/>　　[疏]“向戌”至“楚也”。<br/><br/>　　○正义曰：鲁、宋俱是朝楚，向戌与叔仲昭伯言不同者，二者并为楚是大国，故朝其君，昭伯欲令公行，故以国大劝公，言大国可畏也。向戌欲令公还，故以君身规公，言君死宜反也。意异，故言异耳。<br/><br/>　<br/><br/>　　楚屈建卒。赵文子丧之如同盟，礼也。宋盟有衷甲之隙，不以此废好，故曰礼。○丧如字，又息浪反。隙，去逆反，本或作郤。好，呼报反。<br/><br/>　　王人来告丧。问崩日，以甲寅告，故书之，以徵过也。徵，审也。此缓告非有事宜，直臣子怠慢，故以此发例。○徵，张陵反，本或作惩，误。<br/><br/>　　[疏]注“徵审”至“发例”。<br/><br/>　　○正义曰：昭三十年传云：“非公，且徵过。”杜云：“徵，明也。”则此徵之训亦为明，明审此缓告者，非有事，故宜缓，直是臣子怠慢耳。杜序以“故书”为新意，故於此发新例，以明诸无事故而缓来告者，皆是讥其怠慢也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10318.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10320.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

