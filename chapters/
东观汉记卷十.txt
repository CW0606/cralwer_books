<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷十_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷十全文,刘珍作品" />
<meta name="description" content="东观汉记校注原文阅读,东观汉记卷十全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-252-3988.html";
var nextpage="novel-read-252-3990.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷十</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-252-3988.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷十</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:32:25<span class="divide">|</span></p>
<div class="page-body">
<div class="page-content">
<p>传五<br/><br/>　　吴汉<br/><br/>　　吴汉，〔一〕字子颜，南阳人。〔二〕韩鸿为使者，使持节，降河北，拜除二千石，人为言：「吴子颜，奇士也，可与计事。」〔三〕书钞卷七三<br/><br/>　　吴汉为人质厚少文，造次不能以辞语自达，邓禹及诸将多所荐举。〔四〕再三召见，〔五〕其后勤勤不离公门，上亦以其南阳人，渐亲之。〔六〕御览卷四六四<br/><br/>　　上既破邯郸，诛王郎，召邓禹宿，夜语曰：「吾欲北发幽州突骑，〔七〕诸将谁可使者？」禹曰：「吴汉可。吴汉与邓弘俱客苏弘，〔八〕称道之。禹数与语，其人勇鸷有智谋，诸将鲜能及者。」上于是以汉为大将军。汉遂斩幽州牧苗曾，上以禹为知人。御览卷四四二<br/><br/>　　吴汉与苏茂、周建战，〔九〕汉躬被甲持戟，告令诸部将曰：「闻鼓声皆大呼俱进，后至者斩。」遂鼓而进，贼兵大破。〔一０〕御览卷三五二<br/><br/>　　北击清河长垣及平原五里贼，皆平之。〔一一〕范晔后汉书卷一八吴汉传李贤注<br/><br/>　　吴汉击富平、获索二贼于平原。〔一二〕明年春，贼率五万馀人夜攻汉营，军中惊乱，汉坚卧不动。〔一三〕御览卷三九三<br/><br/>　　公孙述大司马田戎将兵下江关，〔一四〕至南郡，据浮桥于江水，〔一五〕吴汉锯绝横桥，大破之。初学记卷七<br/><br/>　　吴汉进逼成都，阻江北为营，使副将武威将军刘禹将万馀人屯于江南。〔一六〕范晔后汉书卷一八吴汉传李贤注<br/><br/>　　吴汉伐蜀，分营于水南水北，〔一七〕北营战不利，乃衔枚引兵往合水南营，大破公孙述。御览卷三五七<br/><br/>　　吴汉兵守成都，公孙述将延岑遣奇兵出吴汉兵后，袭击破汉，汉堕水，缘马尾得出。〔一八〕御览卷八九四<br/><br/>　　吴汉平成都，乘筏从江下巴郡，盗贼解散。〔一九〕书钞卷一三八<br/><br/>　　吴汉性忠厚，笃于事上，〔二０〕自初从征伐，〔二一〕常在左右，〔二二〕上未安，则侧足屏息，上安然后退舍。兵有不利，军营不完，〔二三〕汉常独缮警其弓戟，〔二四〕阅其兵马，激扬吏士。上时令人视吴公何为，还言方作战攻具，上常曰：〔二五〕「吴公差强人意，〔二六〕隐若一敌国矣。」〔二七〕封汉广平侯。〔二八〕御览卷四一八<br/><br/>　　吴汉当出师，朝受诏，夕即引道，初无办严之日，〔二九〕故能常任职，以功名终。〔三０〕类聚卷五九<br/><br/>　　吴汉尝出征，妻子在后买田业。汉还，让之曰：「军师在外，吏士不足，何多买田宅乎！」遂尽以分与昆弟外家。〔三一〕御览卷四二九<br/><br/>　　吴汉爵位奉赐最尊重，然但治宅，〔三二〕不起巷第。〔三三〕夫人先死，〔三四〕薄葬小坟，不作祠堂，恭俭如此。疾笃，〔三五〕车驾亲临，问所欲言。对曰：「臣愚无所识知，唯愿慎无赦而已。」病薨，奏谥曰：「有司议宜以为武。」〔三六〕诏特赐曰忠侯。〔三七〕无后，国除。〔三八〕类聚卷四０<br/><br/>　　序曰：自古异代之忠，其详不可得闻也。已近观大汉高祖、世祖受命之会，建功垂名之忠，察其屈伸，固非乡举里选所能拔也。吴汉起乡亭，由逆旅假阶韩鸿，发筴彭宠，然后遇乎圣王，把旄杖钺，佐平诸夏，东征海嵎，北临塞漠，西踰陇山，南平巴、蜀，遂斩公孙述、延岑、刘永、董宪之首，斯其跨制州域，窃号帝王，章章可数者。熛起糜沸之徒，其所洒扫众矣。天下既定，将帅论功，吴公为大。览其战剋行事，无知名，无勇功，令合于孙、吴。何者？建武之行师，计出于主心，胜决庙堂，将帅咸承玺书，倚威灵，以治剋乱，以智取愚，其势然也。及汉持盈守位，劳谦小心，惧以终始，勒功帝佐，同名上古，盛矣哉！〔三九〕史略卷三<br/><br/>　　〔一〕　「吴汉」，范晔后汉书卷一八有传。又见汪文台辑司马彪续汉书卷二、华峤后汉书卷一。「吴」字书钞卷七三引时省，今补入。<br/><br/>　　〔二〕　「南阳人」，原无此句，聚珍本有，文选卷四张衡南都赋李善注、卷三八任昉为范尚书让吏部封侯第一表李善注、卷五二韦曜博弈论李善注引亦皆有此句，今据增补。<br/><br/>　　〔三〕　「可与计事」，此条陈禹谟刻本书钞卷七三引作「汉字子颜，更始立，使使者韩鸿徇河北。或谓鸿曰：『吴子颜，奇士也，可与计事。』鸿召见汉，甚悦之」。唐类函卷五七引同。姚本、聚珍本皆据陈禹谟刻本书钞辑录。<br/><br/>　　〔四〕　「多所荐举」，文选卷五二韦曜博弈论李善注引作「多举汉者」。<br/><br/>　　〔五〕　「再三召见」，此下四句原无，聚珍本有，文选卷五二韦曜博弈论李善注引亦有，今据增补。<br/><br/>　　〔六〕　「渐亲之」，此条文选卷三八任昉为范尚书让吏部封侯第一表李善注亦引，字句略于此。<br/><br/>　　〔七〕　「吾」，原无此字，御览卷六三一引有，今据增补。「发」，聚珍本作「伐」，误。御览卷六三一引作「发」，尚不误。范晔后汉书吴汉传云：「光武将发幽州兵，夜召邓禹，问可使行者。」<br/><br/>　　〔八〕　「吴汉与邓弘俱客苏弘」，此下三句原无，御览卷六三一引，今据增补。聚珍本亦有此三句，惟无「吴」字，又「苏弘」二字下有一「弘」字，馀同。<br/><br/>　　〔九〕　「吴汉与苏茂、周建战」，事在建武三年，见范晔后汉书光武帝纪和吴汉传。<br/><br/>　　〔一０〕「破」，聚珍本作「败」。<br/><br/>　　〔一一〕「北击清河长垣及平原五里贼，皆平之」，范晔后汉书吴汉传云：建武四年，「又率陈俊及前将军王梁，击破五校贼于临平，追至东郡箕山，大破之。北击清河长直及平原五里贼，皆平之」。李贤注云：「东观记及续汉书『长直』并作『长垣』。按长垣，县名，在河南，不得言北击，而范书作长直，当是贼号，或因地以为名。」可知东观汉记载汉攻清河、平原事。此条即综合李贤注与范书而成。<br/><br/>　　〔一二〕「吴汉击富平、获索二贼于平原」，事在建武五年，见范晔后汉书光武帝纪、通鑑卷四一。聚珍本注云：「此建武二年事。」误。范晔后汉书吴汉传载于建武四年，亦不确。<br/><br/>　　〔一三〕「汉」，原脱，依文义应有此字，聚珍本有，今据增补。<br/><br/>　　〔一四〕「公孙述大司马田戎将兵下江关」，事在建武十一年。「下江关」三字原误作「下江开」，聚珍本作「下江关」，玉海卷一七二引同，今据校正。<br/><br/>　　〔一五〕「水」，玉海卷一七二、记纂渊海卷八引同，姚本、聚珍本作「上」。<br/><br/>　　〔一六〕「使副将武威将军刘禹将万馀人屯于江南」，范晔后汉书吴汉传云：汉攻拔广都，「遂自将步骑二万馀人进逼成都，去城十馀里，阻江北为营，作浮桥，使副将武威将军刘尚将万馀人屯于江南，相去二十馀里」。李贤注云：「东观记、续汉书『尚』字并作『禹』。」是东观汉记载汉与禹分屯江南北事。此条即据李贤注，又酌取范书字句辑录。<br/><br/>　　〔一七〕「分营于水南水北」，与上条为同一事。<br/><br/>　　〔一八〕「缘马尾得出」，此条事类赋卷二一亦引，文句稍异。姚本作「吴汉伐蜀，战败堕水，缘马尾得出」。类聚卷九三引与姚本同。<br/><br/>　　〔一九〕「盗贼解散」，此条陈禹谟刻本书钞卷一三八引作「吴汉平成都，乃乘桴沿江下巴郡，杨伟、徐容等惶恐解散」，下注「补」字，即谓已用他书改补，已非书钞原貌。而姚本、聚珍本皆据陈禹谟刻本书钞辑录。按范晔后汉书吴汉传云：建武「十八年，蜀郡守将史歆反于成都，……而宕渠杨伟、朐〈月忍〉徐容等，起兵各数千人以应之。……汉率刘尚及太中大夫臧宫将万馀人讨之。汉入武都，乃发广汉、巴、蜀三郡兵围成都，百馀日城破，诛歆等。汉乃乘桴沿江下巴郡，杨伟、徐容等惶恐解散」。陈禹谟刻本书钞所引显然是依据范书改补。此条御览卷七七一引作「吴汉教乘筏从江下巴郡，盗贼解散」。<br/><br/>　　〔二０〕「笃于事上」，原无此句，聚珍本有，御览卷三三九引亦有，今据增补。<br/><br/>　　〔二一〕「初」，原脱，聚珍本有，御览卷三三九、文选卷三八任昉为范尚书让吏部封侯第一表李善注引亦有，今据增补。<br/><br/>　　〔二二〕「常」，原脱，聚珍本有，御览卷三三九引亦有，今据增补。<br/><br/>　　〔二三〕「军营不完」，此句聚珍本作「军营不如意」，御览卷三三九、文选卷三八任昉为范尚书让吏部封侯第一表李善注引同。<br/><br/>　　〔二四〕「其」，聚珍本无此字，文选卷三八任昉为范尚书让吏部封侯第一表李善注引亦无此字。「警」，辅正弓弩的器具。淮南子修务训云：「弓待警而后能调。」<br/><br/>　　〔二五〕「上常曰」，此三字聚珍本作「上赏嗟曰」，「赏」乃「尝」字之讹。文选卷三八任昉为范尚书让吏部封侯第一表李善注引作「上尝嗟曰」。<br/><br/>　　〔二六〕「意」，原脱，文义不完。聚珍本有，书钞卷一九引亦有，今据增补。<br/><br/>　　〔二七〕「隐若一敌国矣」，此句原作「隐若敌国」，聚珍本有「一」、「矣」二字，御览卷二七五、卷三三六，文选卷三八任昉为范尚书让吏部封侯第一表李善注引同，今据增补。<br/><br/>　　〔二八〕「封汉广平侯」，原无此句，聚珍本有，文选卷三八任昉为范尚书让吏部封侯第一表李善注引亦有此句，今据增补。此条聚珍本连缀于上御览卷四四二所引「上既破邯郸，诛王郎」条下，今据范晔后汉书吴汉传编次。<br/><br/>　　〔二九〕「办严」，即办装。明帝名庄，「装」与「庄」同音，为避明帝讳，「办装」改作「办严」。<br/><br/>　　〔三０〕「以功名终」，此条御览卷二七五亦引，文字全同。<br/><br/>　　〔三一〕「遂尽以分与昆弟外家」，此条书钞卷一一五、御览卷五一五亦引，字句稍略。<br/><br/>　　〔三二〕「然但治宅」，此句姚本同，聚珍本作「然但修里宅」，范晔后汉书吴汉传李贤注引与聚珍本同。<br/><br/>　　〔三三〕「巷」，此字姚本有，聚珍本无，范晔后汉书吴汉传李贤注引亦无。<br/><br/>　　〔三四〕「夫人先死」，此下三句原无，姚本、聚珍本有，范晔后汉书吴汉传李贤注引亦有，今据增补。<br/><br/>　　〔三五〕「疾笃」，此句至「唯愿慎无赦而已」诸句原无，聚珍本有，类聚卷五二引亦有，今据增补。御览卷六五二引此数句，文字小异。<br/><br/>　　〔三六〕「奏谥曰，有司议宜以为武」，此二句姚本、聚珍本作「有司奏议以武为谥」，范晔后汉书吴汉传李贤注引同。<br/><br/>　　〔三七〕「诏」，原误作「昭」，姚本、聚珍本不误，范晔后汉书吴汉传李贤注引亦不误，今据校正。<br/><br/>　　〔三八〕「无后，国除」，此句原无，聚珍本有，御览卷二０一引亦有，今据增补。聚珍本注云：「范书本传：汉薨，子成嗣，至孙旦无子，国除。建初中，徒封旦弟筑阳侯盱为平春侯，奉汉后。盱卒，子胜嗣。与此异。」<br/><br/>　　〔三九〕「盛矣哉」，此条姚本、聚珍本皆未辑录。<br/><br/>　　盖延<br/><br/>　　盖延，〔一〕字巨卿，渔阳要阳人，〔二〕身长八尺，弯弓三百斤，以气势闻。〔三〕御览卷三八六<br/><br/>　　延为幽州从事。范晔后汉书卷一八盖延传李贤注<br/><br/>　　围刘永于睢阳，永惊惧，引兵走出鱼门，延追击，大破之。斩其鲁郡太守梁丘寿。又破永沛郡太守陈脩，斩之。〔四〕范晔后汉书卷一八盖延传李贤注<br/><br/>　　时盖延因斋戒祠高祖庙。〔五〕范晔后汉书卷一八盖延传李贤注<br/><br/>　　董宪将贲休举兰陵城降，宪闻之，自郯围休。时延及庞萌在楚，请往救之。帝敕曰：「可直往击郯，则兰陵必自解。」〔六〕范晔后汉书卷一八盖延传李贤注<br/><br/>　　延上疏辞曰：〔七〕「臣幸得受天戈，诛逆虏，奉职未称，久留天诛，常恐污辱名号，不及等伦。天下平定已后，曾无尺寸可数，不得预竹帛之编。明诏深闵，儆戒备具，每事奉循诏命，必不敢为国之忧也。」范晔后汉书卷一八盖延传李贤注<br/><br/>　　庞萌还攻盖延，〔八〕延与战，破之。〔九〕诏书劳延曰：「庞萌一夜反叛，相去不远，营壁不坚，殆令人齿相击，〔一０〕而将军闻之，夜告临淮、楚国，〔一一〕有不可动之节，吾甚美之。夜闻急少能若是。」　御览卷四六九<br/><br/>　　永初七年，邓太后绍封延曾孙恢为庐亭侯。〔一二〕范晔后汉书卷一八盖延传李贤注<br/><br/>　　〔一〕　「盖延」，范晔后汉书卷一八有传。又见汪文台辑华峤后汉书卷一。<br/><br/>　　〔二〕　「渔阳要阳人」，此句原无，聚珍本有，御览卷三四七引亦有，今据增补。<br/><br/>　　〔三〕　「以气势闻」，此条书钞卷一二五、类聚卷六０亦引，字句稍略。<br/><br/>　　〔四〕　「斩之」，范晔后汉书盖延传云：「光武即位，以延为虎牙将军。建武二年，……南伐刘永，先攻拔襄邑，进取麻乡，遂围永于睢阳。数月，尽收野麦，夜梯其城入。永惊惧，引兵走出东门，延追击，大破之。永弃军走谯，延进攻，拔薛，斩其鲁郡太守，而彭城、扶阳、抒秋、萧皆降。又破永沛郡太守，斩之。」「引兵走出东门」句下李贤注云：「东观记云：『走出鱼门。』然则东门名鱼门也。」「斩其鲁郡太守」句下李贤注云：「东观记曰：『鲁郡太守梁丘寿』也。」「又破永沛郡太守」句下李贤注云：「东观记曰：『沛郡太守陈脩。』」此条即据李贤注，又酌取范书文句辑录。<br/><br/>　　〔五〕　「时盖延因斋戒祠高祖庙」，延屡败刘永，平定沛、楚、临淮，修高祖庙，置啬夫、祝宰、乐人。延斋戒祠高祖庙即在此时，见范晔后汉书盖延传。<br/><br/>　　〔六〕　「则兰陵必自解」，范晔后汉书盖延传云：建武「四年春，延又击苏茂、周建于蕲，进与董宪战留下，皆破之。因率平狄将军庞萌攻西防，拔之。复追败周建、苏茂于彭城，茂、建亡奔董宪，董宪将贲休举兰陵城降。宪闻之，自郯围休。时延及庞萌在楚，请往救之。帝敕曰：『可直往擣剡，则兰陵必自解。』」李贤注云：「擣，击也。东观记作『击』字。」是东观汉记载盖延请救兰陵贲休事。今据李贤注，又酌取范书文句编定此条。<br/><br/>　　〔七〕　「延上疏辞曰」，延轻敌深入，光武数以书相诫，所以延有此奏。见范晔后汉书盖延传。<br/><br/>　　〔八〕　「庞萌还攻盖延」，建武五年三月，平狄将军庞萌反汉，杀楚郡太守孙萌而东附董宪。见范晔后汉书光武帝纪。<br/><br/>　　〔九〕　「延与战，破之」，范晔后汉书盖延传云：「及庞萌反，攻杀楚郡太守，引军袭败延，延走，北度泗水，破舟檝，坏津梁，仅而得免。」与此异。<br/><br/>　　〔一０〕「殆令人齿相击」，「齿」字下姚本、聚珍本有「欲」字，范晔后汉书盖延传李贤注、御览卷三三五、通鑑卷四一胡三省注引亦有「欲」字。<br/><br/>　　〔一一〕「而将军闻之，夜告临淮、楚国」，姚本、聚珍本脱「闻之」以下八字。<br/><br/>　　〔一二〕「邓太后绍封延曾孙恢为庐亭侯」，范晔后汉书盖延传云：「建武二年，更封安平侯。……十三年，增封定食万户。十五年，薨于位。子扶嗣。扶卒，子侧嗣。永平十三年，坐与舅王平谋反，伏诛，国除。永初七年，邓太后绍封延曾孙恢为芦亭侯。」李贤注云：「东观记作『庐亭』。」此条即据李贤注，又酌取范书文句辑录。<br/><br/>　　陈俊〔一〕<br/><br/>　　俊初调补曲阳长，上曰：「欲与君为左右，小县何足贪乎？」俊即拜，解印绶，上以为安集掾。〔二〕范晔后汉书卷一八陈俊传李贤注<br/><br/>　　建武二年春，攻匡城贼，下四县。〔三〕范晔后汉书卷一八陈俊传李贤注<br/><br/>　　光武赐陈俊绦衣三百领，以衣中坚同心之士也。文选卷二七王粲五言诗从军李善注<br/><br/>　　〔一〕　「陈俊」，字子昭，南阳西鄂人，范晔后汉书卷一八有传。又见司马彪续汉书卷二、华峤后汉书卷一。<br/><br/>　　〔二〕　「上以为安集掾」，范晔后汉书陈俊传云：「更始立，以宗室刘嘉为太常将军，俊为长史。光武徇河北，嘉遗书荐俊，光武以为安集掾。」<br/><br/>　　〔三〕　「下四县」，范晔后汉书陈俊传云：「建武二年春，攻匡贼，下四县。」李贤注云：「东观记作『匡城贼』。」此条即据李贤注，又酌取范书文句辑录。<br/><br/>　　陈浮〔一〕<br/><br/>　　诏书以祝阿益济南国，〔二〕故徒浮封蕲春侯。范晔后汉书卷一八陈俊传李贤注<br/><br/>　　〔一〕　「陈浮」，陈俊之子，范晔后汉书卷一八陈俊传略载其事。<br/><br/>　　〔二〕　「祝阿」，建武十三年，陈俊定封为祝阿侯，食邑祝阿。二十三年卒，子浮嗣，即徒封蕲春侯。<br/><br/>　　臧宫<br/><br/>　　臧宫，〔一〕字君翁，为辅威将军，〔二〕将兵击诸郡，至中卢，屯骆越。是时公孙述将田戎、任满与征南大将军岑彭相距于荆门，〔三〕诸将战，〔四〕数不利，越人谋欲畔汉附蜀。宫兵少，不足以制也。〔五〕会属县送委输牛车三百馀两至，〔六〕宫即设变，夜断城门限，〔七〕令委输车回转出入，隆隆至明。越人候伺者闻车声不绝，而门限断，以官兵大来，〔八〕乃奉牛酒劳军，〔九〕由是遂安。书钞卷一三九<br/><br/>　　臧宫，字君公，〔一０〕以城门校尉转左中郎将，〔一一〕征武陵蛮。书钞卷六三<br/><br/>　　有德之君，以乐乐民。无德之君，以乐乐身。〔一二〕书钞卷二九<br/><br/>　　〔一〕　「臧宫」，颍川郏人，范晔后汉书卷一八有传。又见汪文台辑华峤后汉书卷一。<br/><br/>　　〔二〕　「为辅威将军」，「辅」字原作「建」，聚珍本作「辅」，御览卷二四０引云：「光武以臧宫为辅威将军。」今据改。范晔后汉书臧宫传云：建武五年，「帝使太中大夫持节拜宫为辅威将军」。<br/><br/>　　〔三〕　「与征南大将军岑彭相距于荆门」，此文原作「与汉军相距于荆门」，御览卷四九四引作「与征南大将军岑彭相距于荆门」，范晔后汉书臧宫传与御览所引同，今据改。<br/><br/>　　〔四〕　「诸将战」，此句御览卷四九四引作「彭等战」，范晔后汉书臧宫传与御览所引同。<br/><br/>　　〔五〕　「不足以制也」，此句御览卷四九四引作「力不能制」。<br/><br/>　　〔六〕　「会属县送委输牛车三百馀两至」，此句御览卷四九四引作「会属县送委输车数百」。<br/><br/>　　〔七〕　「夜断城门限」，「夜」字下聚珍本有「使锯」二字，御览卷四九四引同。<br/><br/>　　〔八〕　「以官兵大来」，此句聚珍本作「以汉兵大来」，御览卷四九四引作「以汉兵大至」。<br/><br/>　　〔九〕　「乃奉牛酒劳军」，此句上御览卷四九四引有「其帅」二字。<br/><br/>　　〔一０〕「公」，与「翁」字通。<br/><br/>　　〔一一〕「以城门校尉转左中郎将」，范晔后汉书臧宫传载：建武十九年，单臣、傅镇反，入据原武城，臧宫斩之。「宫还，迁城门校尉，复转左中郎将。击武谿贼，至江陵，降之」。<br/><br/>　　〔一二〕「以乐乐身」，建武二十七年，臧宫与杨虚侯马武上书劝光武帝击匈奴，光武帝下诏表示反对，此数语即诏中语，见范晔后汉书臧宫传。姚本、聚珍本皆未辑此条。<br/><br/>　　耿况〔一〕<br/><br/>　　太史官曰：耿况、彭宠俱遭际会，顺时承风，〔二〕列为蕃辅，忠孝之策，千载一遇也。〔三〕文选卷四七袁宏三国名臣序赞李善注<br/><br/>　　〔一〕　「耿况」，范晔后汉书无传，耿弇传略载其事。<br/><br/>　　〔二〕　「承」，聚珍本作「乘」。按「承」字义长。<br/><br/>　　〔三〕　「千载一遇也」，此条文选卷四０任昉到大司马记室牋李善注亦引，字句较略。由此条可以知道东观汉记原有耿况传，今全篇散佚，此存数句乃传后史官论赞之语。<br/><br/>　　耿弇<br/><br/>　　耿弇，〔一〕字伯昭，扶风人。更始使侍御史黄党即封世祖为萧王，上在邯郸宫，〔二〕昼卧温明殿。耿弇入造床下请间，因说曰：「今更始失政，天下可驰檄而定。今使者来欲罢兵，不可听也。兵一罢，不可复会也。」上曰：「国家已都长安，天下大定，何用兵为？」弇曰：「青、徐之贼，〔三〕铜马、赤眉之属数十辈，辈数十万众，皆东至海，所嚮无前，圣公不能办也，〔四〕败必不久。」帝起坐曰：「卿失言，我击卿。」〔五〕弇曰：「大王哀厚弇如父子，故披赤心为大王陈事。」上曰：「我戏卿耳。何以言之？」弇曰：「百姓患苦王莽苛刻日久，闻刘氏复兴，莫不欣喜，望风从化，而去虎口就慈母，〔六〕倒戟横矢不足以喻明。〔七〕公首事，南破昆阳，败百万师。今复定河北，以义征伐，表善惩恶，躬自克薄以待士民，发号嚮应，望风而至。〔八〕天下至重，公可自取，无令他姓得之。」上曰：「卿若东得无为人道之。」弇曰：「此重事，不敢为人道也。」〔九〕御览卷四六一<br/><br/>　　耿弇讨张步，与济南王费邑合战，〔一０〕大破之，斩邑首，传诣行在。所断贼头入示巨里，〔一一〕归其亲属，外以执为思，内臣怖之。〔一二〕书钞卷一三九<br/><br/>　　光武以耿弇为建威大将军，从攻雒阳。〔一三〕御览卷二四０<br/><br/>　　张步都临淄，〔一四〕使弟玄武将军蓝将兵守西安，去临淄四十里，耿弇引军营临淄、西安之间。弇视西安城小而坚，蓝兵又精，未易攻也。临淄诸郡太守相与杂居，人不专一，其声虽大而虚，易攻。弇内欲攻之，告令军中治攻具，〔一五〕后五日攻西安，复纵生口令归。蓝闻之，晨夜守城。至其日夜半，〔一六〕令军皆食，会明，求乞攻西安，临淄不能救也。〔一七〕弇曰：「然吾故扬言欲攻西安，今方自忧治城具，而吾攻临淄，一日必拔，何救之有？吾得临淄即西安孤，必复亡矣，所谓一举而两得者也。〔一八〕且西安城坚，精兵二万人，攻之未可卒下，卒必多死伤。正使得其城，张蓝引兵突临淄，更强勒兵，凭城观人虚实，吾深入敌城，〔一九〕后无转输，旬月之间，〔二０〕不战而困，诸军不见是尔。」弇遂击临淄，至日中破之。张蓝闻临淄破，果将其众亡。御览卷三一七<br/><br/>　　张步攻耿弇营，合战，弇升王宫环台望之。〔二一〕耿弇击张步于东城，飞矢中弇股，以手中刀截之，〔二二〕军中无知者。〔二三〕御览卷三七二<br/><br/>　　张步攻耿弇，时上在鲁，闻弇为步所攻，自往救之，未至，陈俊谓弇曰：「虏兵盛，可且闭营休士，〔二四〕以须上来。」弇曰：「乘舆且到，臣子当击牛酾酒以待百官，反欲以贼虏遗君父耶？」乃出大战，自旦及昏，复大破之。后数日，车驾至临淄，自劳军也。御览卷四一七<br/><br/>　　弇凡平城阳、琅邪、高密、胶东、东莱、北海、齐、千乘、济南、平原、泰山、临淄等郡。范晔后汉书卷一九耿弇传李贤注<br/><br/>　　耿弇追张步，步奔平寿，乃肉袒负斧鑕于军门，而弇勒兵入据其城，树十二郡旗鼓，〔二五〕令步兵各以郡人诣旗下，众尚十馀万，辎重七千馀两，〔二六〕皆罢归乡里。御览卷三四０<br/><br/>　　耿弇少好学，习父业。常见郡试骑士，〔二七〕建旗鼓，肄驰射，〔二八〕由是好将帅之事。凡所平郡三十六，〔二九〕屠城三百，未尝挫折。书钞卷一一五<br/><br/>　　〔一〕　「耿弇」，耿况之子，范晔后汉书卷一九有传。又见汪文台辑谢承后汉书卷一、司马彪续汉书卷二、袁山松后汉书。此下三句原无，聚珍本有，御览卷三八九亦引。此三句当在传首，今补入。<br/><br/>　　〔二〕　「上在邯郸宫」，此句至「天下可驰檄而定」诸句原无，而有「罢兵，耿弇曰」五字。今删去原有五字，而据御览卷三九三所引增入「上在邯郸宫」云云数句。聚珍本有此数句，惟「耿弇入造床下请间」句「造」字误作「告」，又脱「因说」二字。<br/><br/>　　〔三〕　「之」，聚珍本作「大」。<br/><br/>　　〔四〕　「办」，范晔后汉书耿弇传李贤注云：「办犹成也。」<br/><br/>　　〔五〕　「击」，聚珍本作「繫」。<br/><br/>　　〔六〕　「而」，聚珍本作「如」。<br/><br/>　　〔七〕　「喻明」，聚珍本作「明喻」。<br/><br/>　　〔八〕　「至」，聚珍本作「止」。<br/><br/>　　〔九〕　「不敢为人道也」，此句下聚珍本有「上以弇为建威大将军」一句，不知聚珍本辑自何书。范晔后汉书耿弇传云：「光武即位，拜弇为建威大将军。……建武二年，更封好畤侯。」<br/><br/>　　〔一０〕「耿弇讨张步，与济南王费邑合战」，事在建武五年。范晔后汉书张步传云：建武「五年，步闻帝将攻之，以其将费邑为济南王，屯历下。冬，建威大将军耿弇破斩费邑，进拔临淄」。通鑑卷四一所载较详，其文云：「张步闻耿弇将至，使其大将军费邑军历下，……费邑分遣弟敢守巨里。弇进兵先胁巨里，严令军中趣修攻具，宣敕诸部，后三日当悉力攻巨里城。阴缓生口，令得亡归，以弇期告邑。邑至日，果自将精兵三万人来救之。弇……即分三千人守巨里，自引精兵上冈坂，乘高合战，大战之，临陈斩邑，既而收首级以示城中，城中凶惧。费敢悉众亡归张步。」后汉纪卷五所载较通鑑稍略。<br/><br/>　　〔一一〕「所断贼头入示巨里」，此句上当有「以」字。<br/><br/>　　〔一二〕「外以执为思，内臣怖之」，此二句有讹误。此条姚本、聚珍本皆未辑录。<br/><br/>　　〔一三〕「从攻雒阳」，此句聚珍本未辑录。范晔后汉书光武帝纪载，建武元年六月，光武帝即皇帝位，七月，以大将军耿弇为建威大将军，旋遣弇率疆弩将军陈俊军五社津，备荥阳以东，使吴汉率十一将军围朱鲔于雒阳。九月，朱鲔降。<br/><br/>　　〔一四〕「张步都临淄」，范晔后汉书耿弇传云：「时张步都剧。」通鑑卷四一同。考之东观汉记下文，范书、通鑑所载为是。当时张步都剧，使张蓝率精兵二万守西安，诸郡太守合兵万馀守临淄。三城西安在西，剧县在东，临淄居中。耿弇先击破临淄，使张步与张蓝隔绝，张蓝大惧，引兵亡归剧。<br/><br/>　　〔一五〕「令」，聚珍本作「命」。<br/><br/>　　〔一六〕「其」，聚珍本作「期」，与范晔后汉书耿弇传、后汉纪卷五同。<br/><br/>　　〔一七〕「会明，求乞攻西安，临淄不能救也」，「会明」二字下有脱文。后汉纪卷五云：「会明，至临淄城，军吏争之，以为『攻临淄，而西安必救；攻西安，临淄不能救』。」通鑑卷四一云：「会明，至临淄城，护军荀梁争之，以为『攻临淄，西安必救之；攻西安，临淄不能救，不如攻西安』。」据此可知脱文大意。<br/><br/>　　〔一八〕「所谓一举而两得者也」，此句书钞卷一一三引作「所以击一而得两也」。<br/><br/>　　〔一九〕「敌城」，聚珍本作「重地」，范晔后汉书耿弇传作「敌地」。<br/><br/>　　〔二０〕「月」，聚珍本作「日」。<br/><br/>　　〔二一〕「张步攻耿弇营，合战，盒升王宫环台望之」，此三句原无，首句御览卷三四五、卷四三四引，据补。范晔后汉书耿弇传云：张步引兵至临淄，「直攻弇营，与刘歆等合战，弇升王宫坏台望之」。李贤注云：「临淄本齐国所都，即齐王宫，中有坏台也。东观记作『环台』。」「合战，弇升王宫环台望之」二句，系据李贤注和范书酌补。<br/><br/>　　〔二二〕「以手中刀截之」，此句姚本、聚珍本作「以佩刀摧之」，类聚卷六０引同。御览卷三四五、卷三四九、卷四三四引作「以佩刀截之」。<br/><br/>　　〔二三〕「军中」，姚本、聚珍本作「左右」，类聚卷六０，御览卷三四五、卷三四九、卷四三四引同。<br/><br/>　　〔二四〕「士」，聚珍本作「事」，误。范晔后汉书耿弇传载陈俊言曰：「剧虏兵盛，可且闭营休士，以须上来。」<br/><br/>　　〔二五〕「十」，原误作「下」，聚珍本作「十」，书钞卷一二０引同，范晔后汉书耿弇传、后汉纪卷五亦皆作「十」，今据改正。<br/><br/>　　〔二六〕「两」，原误作「而」，聚珍本作「两」，范晔后汉书耿弇传、后汉纪卷五同，今据改正。<br/><br/>　　〔二七〕「郡试」，姚本作「郡尉试」，范晔后汉书耿弇传同。聚珍本作「都尉试」。范书李贤注引汉官仪云：「岁终郡试之时，讲武勒兵，因以校猎，简其材力也。」<br/><br/>　　〔二八〕「肄驰射」，此句原无，姚本、聚珍本有，御览卷三八九引亦有，今据增补。<br/><br/>　　〔二九〕「三十六」，姚本同，聚珍本作「四十六」，与范晔后汉书耿弇传、通鑑卷四一相合。<br/><br/>　　耿国<br/><br/>　　耿国，〔一〕字叔宪。〔二〕范晔后汉书卷一九耿国传李贤注<br/><br/>　　为大司农，晓边事，能论议，数上便宜事，天子器之。〔三〕聚珍本<br/><br/>　　〔一〕　「耿国」，耿弇弟，范晔后汉书卷一九有传。又见汪文台辑司马彪续汉书卷二。<br/><br/>　　〔二〕　「字叔宪」，范晔后汉书耿国传云：「国字叔虑。」李贤注云：「东观记『虑』作『宪』。」此条即据此辑录。「宪」，初学记卷一二、御览卷二三二引司马彪续汉书皆作「虑」。<br/><br/>　　〔三〕　「天子器之」，此条不知聚珍本辑自何书。初学记卷一二、御览卷二三二引司马彪续汉书皆有此条文字，字句全同。按御览卷二三二先引东观汉记刘据事，下文即云：「又曰：高诩字季回，……又曰：羊融字子优，……」其下又引续汉书李固事，然后以「又曰」形式引徵四条续汉书文字，耿国为大司农事即为其中的一条。疑聚珍本辑者阅读御览时，忽略了夹置在「又曰」中的「续汉书」三字，误把耿国为大司农一条繫于东观汉记。<br/><br/>　　耿秉<br/><br/>　　耿秉与窦固出白山击车师，〔一〕后王安得震怖，从数百骑走出门，脱帽抱马足乞降。〔二〕书钞卷一二七<br/><br/>　　耿秉为征西将军，镇抚单于以下。〔三〕及薨，赐朱棺玉衣。〔四〕南单于举国发哀，〔五〕犁面流血。〔六〕御览卷三六五<br/><br/>　　耿秉性勇壮，而简易于事军，行常自被甲在前，休止不结营部。然远斥候，明要誓，有警，军阵立成，士卒皆乐为死。〔七〕御览卷二七九<br/><br/>　　〔一〕　「耿秉」，耿国之子，字伯初，范晔后汉书卷一九有传。又见汪文台辑司马彪续汉书卷二、华峤后汉书卷一。袁宏后汉纪卷一三亦略载其事。<br/><br/>　　〔二〕　「脱帽抱马足乞降」，此句范晔后汉书耿秉传李贤注引作「脱帽趋抱马蹏」。此条姚本、聚珍本皆未辑录。<br/><br/>　　〔三〕　「镇抚单于以下」，此句下聚珍本有「击匈奴，封美阳侯」二句。姚本亦有此二句，聚珍本即据姚本补缀。此二句不知辑自何书。范晔后汉书耿秉传云：「章和二年，复拜征西将军，副车骑将军窦宪击北匈奴，大破之。事并见宪传。封秉义阳侯，食邑三千户。」<br/><br/>　　〔四〕　「赐朱棺玉衣」，此句原无，聚珍本有，书钞卷九二、御览卷五五一皆引，今据增补。<br/><br/>　　〔五〕　「南单于举国发哀」，「哀」字御览卷三七五引同，聚珍本作「丧」，御览卷二三九引亦作「丧」。御览卷二七九引云：「匈奴闻秉死，举国号哭。」<br/><br/>　　〔六〕　「犁」，聚珍本作「剺」。按二字古通。剺，割也。「面」，聚珍本作「而」，误。<br/><br/>　　〔七〕　「士卒皆乐为死」，此条书钞卷一一五、御览卷四三四亦引，字句微异。依叙事先后，此条当置于上条「及薨」句上。<br/><br/>　　耿恭<br/><br/>　　耿恭，〔一〕字伯宗。永平中，始置西域都护、戊己校尉，乃以恭为戊己校尉，屯后王部金蒲城。〔二〕谒者关宠为戊己校尉，〔三〕屯前王部柳中城。恭至部，移檄乌孙，示汉威德，大昆弥以下皆欢喜，〔四〕遣使献名马，愿遣子入侍。书钞卷三六<br/><br/>　　匈奴破杀后王安得，〔五〕攻金蒲城，耿恭以毒药傅矢，传语匈奴：「汉家箭神，〔六〕中其疮者必有异。」〔七〕因发强弩射之，虏中矢者，视疮皆沸，〔八〕并大惊。相谓曰：「汉兵神，真可畏也。」遂解去。〔九〕御览卷三四九<br/><br/>　　耿恭以疏勒城傍有水，徒居之。匈奴来攻，绝其涧水。城中穿井十五丈，无水。吏士渴乏，笮马粪汁饮之。〔一０〕恭曰：「闻贰师将军拔佩刀刺山而飞泉出，〔一一〕今汉德神灵，岂有穷乎！」乃正衣服，向井拜，为吏请祷，身自率士负笼，有顷，飞泉涌出，吏士惊喜，皆称万岁。于是令士且勿饮，先和泥涂城，并扬示之。〔一二〕类聚卷九，御览卷六九、卷五四二、卷七六四，范晔后汉书卷一九耿恭传李贤注<br/><br/>　　耿恭在疏勒，救兵不至，〔一三〕车师复叛，与匈奴共攻恭。数月，〔一四〕食尽穷困，乃煮铠弩，〔一五〕食其筋革。恭与士众推诚，〔一六〕共同死生，〔一七〕故无二心。书钞卷一一九<br/><br/>　　恭发疏勒时尚有二十六人，随路死没，三月至敦煌，唯馀十三人。恭母先卒，及还，追行丧制，有诏使五官中郎将马严齎牛酒释服。〔一八〕范晔后汉书卷一九耿恭传李贤注<br/><br/>　　车师太子比特訾降。〔一九〕范晔后汉书卷一九耿恭传李贤注<br/><br/>　　恭坐将兵不忧军事，肆心纵欲，飞鹰走狗，游戏道上，虏至不敢出，得诏书怨怼，徵下狱。〔二０〕聚珍本<br/><br/>　　耿氏自中兴以后讫建安之末，大将军九人，卿十三人，〔二一〕尚公主三人，列侯十九人，中郎将、护羌校尉及刺史、二千石数十百人，〔二二〕遂与汉兴衰。御览卷四七０<br/><br/>　　〔一〕　「耿恭」，耿国弟耿广之子，范晔后汉书卷一九有传。又见汪文台辑谢承后汉书卷一、司马彪续汉书卷三。袁宏后汉纪卷一０亦略载其事。此句至「乃以恭为戊己校尉」诸句，原仅有「耿恭为戊己校尉」一句，今所增改，全据御览卷二四二所引。<br/><br/>　　〔二〕　「屯后王部金蒲城」，「后王部」原误作「后主部」，下「前王部」原误作「前主部」，今皆据范晔后汉书耿恭传改正。此下三句聚珍本未加辑录。<br/><br/>　　〔三〕　「关宠」，原作「门宠」。范晔后汉书耿恭传作「关宠」，御览卷一九二引司马彪续汉书与范书同，又续汉书五行志有「戊己校尉关宠」，是「门宠」乃「关宠」之讹，今据改正。<br/><br/>　　〔四〕　「欢喜」，此二字及下「遣使献名马，愿」六字原无，聚珍本有，书钞卷六一引亦有，今据增补。<br/><br/>　　〔五〕　「杀」，原误作「离」，今据聚珍本、范晔后汉书耿恭传校正。<br/><br/>　　〔六〕　「箭神」，书钞卷一二五引作「神箭」。<br/><br/>　　〔七〕　「中其疮者必有异」，书钞卷一二五引作「其中创者必有异」。<br/><br/>　　〔八〕　「疮」，书钞卷一二五引作「创」。<br/><br/>　　〔九〕　「遂解去」，范晔后汉书耿恭传云：「匈奴遂破杀后王安得，而攻金蒲城。恭乘城搏战，以毒药傅矢，传语匈奴曰：『汉家神箭，其中疮者必有异。』因发疆弩射之。虏中矢者，视创皆沸，遂大惊。会天暴风雨，随雨击之，杀伤甚众。匈奴震怖，相谓曰：『汉兵神，真可畏也。』遂解去。」<br/><br/>　　〔一０〕「笮」，压榨。<br/><br/>　　〔一一〕「贰师将军」，汉书李广利传云：「太初元年，以广利为贰师将军，发属国六千骑及郡国恶少年数万人以往，期至贰师城取善马，故号『贰师将军』。」贰师城属大宛，故址在今苏联吉尔吉斯西南部马尔哈马特。<br/><br/>　　〔一二〕「并扬示之」，类聚卷九引云：「耿恭为校尉，居疏勒，匈奴来攻，城中穿井十五丈，无水。恭曰：『闻贰师将军拔佩刀刺山而飞泉出，今汉德神灵，岂有穷乎！』乃正衣服，向井拜，为吏请祷。有顷，井泉愤出。」御览卷六九引云：「耿恭以疏勒城傍有水，徒居之。匈奴来攻，绝其涧水，吏笮马粪汁饮之。」又卷五四二引云：「耿恭于疏勒城穿井十五丈不得水，恭乃正衣服，向井再拜，为吏士祷水，身自率士輓笼，有飞泉涌出，大得水。吏士警喜，皆称万岁。」又卷七六四引云：「耿恭于疏勒城穿井十五丈不得水，恭乃正衣冠，向井再拜，为吏士祷水，身自率士负笼，有飞泉涌出，吏士惊喜，皆称万岁。」范晔后汉书耿恭传李贤注引云：「恭亲自挽笼，于是令士且勿饮，先和泥涂城，并扬示之。」此条即综合以上各书所引辑成。书钞卷八五、卷一四四亦引，字句均未超出上引各段文字。<br/><br/>　　〔一三〕「救兵不至」，范晔后汉书耿恭传云：「时焉耆、龟兹攻殁都护陈睦，北虏亦围关宠于柳中。会显宗崩，救兵不至。」<br/><br/>　　〔一四〕「数月」，此句原无，姚本、聚珍本有，御览卷四八六引亦有，今据增补。<br/><br/>　　〔一五〕「乃煮铠弩」，此句上御览卷三四八引有「士」字。<br/><br/>　　〔一六〕「恭」，此字原无，姚本、聚珍本有，御览卷三四八引亦有，今据增补。<br/><br/>　　〔一七〕「共」，姚本、聚珍本皆无此字，御览卷三四八引同。按无「共」字，文气较顺。<br/><br/>　　〔一八〕「有诏使五官中郎将马严齎牛酒释服」，范晔后汉书耿恭传云：建初元年，恭「发疏勒时尚有二十六人，随路死没，三月至玉门，唯馀十三人。……恭母先卒，及还，追行丧制，有诏使五官中郎将齎牛酒释服」。李贤于「三月至玉门」句下注云：「玉门，关名，属敦煌郡，在今沙州。臣贤按：酒泉郡又有玉门县，据东观记曰『至敦煌』，明即玉门关也。」又于「五官中郎将」下注云：「据东观记，马严。」此条即据李贤注，又酌取范书文句辑录。通鑑卷四六胡三省注曾转引李贤注「玉门，关名」云云。<br/><br/>　　〔一九〕「车师太子比特訾降」，范晔后汉书耿恭传载，章帝初即位，遣征西将军耿秉救耿恭，建初元年正月，击车师，攻交河城，多所斩获，匈奴惊走，「车师复降」。其下李贤引东观汉记此语作注。<br/><br/>　　〔二０〕「徵下狱」，此条不知聚珍本从何书辑出。聚珍本注云：「范书本传，恭是时为长水校尉，副马防征西羌，忤防，谒者李谭奏恭以罪。」<br/><br/>　　〔二一〕「大将军九人，卿十三人」，此二句姚本、聚珍本作「大将军二人，九卿十三人」，初学记卷一八引同。按范晔后汉书耿恭传云：「耿氏自中兴已后迄建安之末，大将军二人，将军九人，卿十三人。」是御览卷四七０所引「大」字下脱「将军二人」四字，其下「将军九人，卿十三人」八字不误。<br/><br/>　　〔二二〕「中郎将」，原脱「中」字，姚本、聚珍本有，初学记卷一八引同，今据增补。「数十百人」，姚本作「数百人」，初学记卷一八引同。聚珍本作「数十人」。按当作「数十百人」，范晔后汉书耿恭传云：「中郎将、护羌校尉及刺史、二千石数十百人。」可证。<br/><br/>　　铫期<br/><br/>　　铫期，〔一〕字次况，〔二〕为光武贼曹掾，从平河北。上至蓟，时王郎檄书到，〔三〕蓟中起兵应王郎。上趋驾出，百姓聚观，喧呼满道，遮路不得行。期骑马奋戟，瞋目大呼左右曰：「跸。」大众披辟。〔四〕后上即位，上笑曰：「卿欲遂跸耶？」　御览卷六八０<br/><br/>　　光武使邓禹发房子兵二千人，以铫期为偏将军，别攻真定宋子馀贼，拔乐阳、稿、肥纍者也。〔五〕水经注卷一０<br/><br/>　　铫期从击王郎将儿宏、刘奉于钜鹿下，期先登陷阵，手杀五十馀人，创中额，〔六〕摄帻复战，〔七〕遂大破之。　御览卷三六四<br/><br/>　　铫期为太中大夫，从到雒阳，拜为卫尉。是时陇蜀未降，麻赋往□□屯。〔八〕上轻与期门近出。〔九〕期当车前叩头曰：「臣闻古今之戒，变生不意，诚不愿陛下微行数出。」有诏车骑罢还。〔一０〕书钞卷一三九<br/><br/>　　期疾病，使使者存问，加赐医药甚厚。其母问期当封何子？期言：「受国家恩深，常惭负，如死，不知当何以报国，何宜封子也！」上甚怜之。范晔后汉书卷二０铫期传李贤注<br/><br/>　　〔一〕　「铫期」，颍川郏人，范晔后汉书卷二０有传。又见汪文台辑谢承后汉书卷一。<br/><br/>　　〔二〕　「字次况」，原脱「字」字，「况」又误「贶」，今据姚本、聚珍本和范晔后汉书铫期传校正。<br/><br/>　　〔三〕　「时王郎檄书到」，此句至「瞋目大呼左右曰」数句原作「蓟中应王郎，上惊去，吏民遮道不得行，期瞋目道左曰」。初学记卷一七引云：「铫期从光武略地，时王郎檄书到，蓟中起兵应王郎。上趋驾出，百姓聚观，喧呼满道，遮路不得行。期骑马奋戟，瞋目大呼左右曰：『走。』众皆披靡。」今据初学记所引增改。<br/><br/>　　〔四〕　「辟」，姚本作「避」，书钞卷一三０引同。按二字古通。范晔后汉书铫期传作「靡」，与初学记卷一七所引相合。<br/><br/>　　〔五〕　「拔乐阳、稿、肥纍者」，「拔」字聚珍本误作「援」。「稿」字水经注原误引作「禀」，聚珍本不误，今据改正。「肥纍」，水经注原引作「肥垒」，聚珍本作「肥纍」者是，今据改。范晔后汉书铫期传云：「期为脾将，与傅宽、吕晏俱属邓禹。徇傍县，又发房子兵。禹以期为能，独拜偏将军，授兵二千人，宽、晏各数百人。还言其状，光武甚善之。使期别徇真定宋子，攻拔乐阳、稿、肥纍。」<br/><br/>　　〔六〕　「创」，原误作「疮」，聚珍本作「创」，与范晔后汉书铫期传同，今据改正。<br/><br/>　　〔七〕　「帻」，原误作「情」，聚珍本作「帻」，与范晔后汉书铫期传同，今据改正。<br/><br/>　　〔八〕　「麻赋往□□屯」，此句有脱误，无从校正。「赋」字疑当作「贼」。<br/><br/>　　〔九〕　「期门」，汉武帝时选拔陇西、天水、安定、北地、上郡、西河等六郡良家子组成。武帝微行游猎，则执兵扈从，期诸殿门。其长曰僕射，属光禄勳。范晔后汉书铫期传李贤注云：「武帝将出，必与北地良家子期于殿门，故曰『期门』。」<br/><br/>　　〔一０〕「有诏车骑罢还」，此条姚本、聚珍本皆未辑录。<br/><br/>　　王霸〔一〕<br/><br/>　　祖父为诏狱丞。〔二〕范晔后汉书卷二０王霸传李贤注<br/><br/>　　上为大司马，以王霸为功曹令史，从渡河北，宾客随者数十人，稍稍引去，上谓霸曰：〔三〕「颍川从我者皆去，〔四〕而子独留，始验疾风知劲草。」　御览卷四一八<br/><br/>　　王郎起，上在蓟，郎移檄购上。上令王霸至市中募人，将以击郎。市人皆大笑，举手〈扌虎欠〉俞之，〔五〕霸惭而去。〔六〕御览卷八二七<br/><br/>　　光武发邯郸，〔七〕晨夜驰骛，传闻王郎兵在后，〔八〕吏士惶恐。南至下曲阳呼沲河，〔九〕导吏还言河水流澌，〔一０〕无船，不可渡。官属益惧，〔一一〕畏为王郎所及。〔一二〕上不然也，遣王霸往视之，实然。王霸恐惊众，〔一三〕虽不可渡，且临水止，尚可为阻，〔一四〕即还曰「冰坚可渡」。士众大喜。上笑曰：「果妄言也。」〔一五〕比至河，河流澌已合可履。〔一六〕上令霸护渡，马欲僵，以囊盛沙布冰上，〔一七〕遂得渡。渡未毕军，冰解。〔一八〕上谓霸曰：「安吾众能济者，卿力也。」谓官属曰：「王霸从我劳苦，前遇冰变，权时以安吏士，是天瑞也。为善不赏，〔一九〕无以劝后。」即日以霸为军正，赐爵关内侯。御览卷四四八<br/><br/>　　刘文及苏茂臣于刘永，〔二０〕上遣王霸讨之。霸至，遂闭门坚守，劳赐吏士，作倡乐，〔二一〕贼懽呼，〔二二〕雨射营中，中霸前酒樽，霸安坐不动。〔二三〕类聚卷七三<br/><br/>　　光武以王霸为讨虏将军，〔二四〕击董宪。〔二五〕御览卷二四０<br/><br/>　　王霸为上谷太守，脩飞狐道至平城，〔二六〕堆石布土，三百馀里。初学记卷二四<br/><br/>　　〔一〕　「王霸」，字元伯，颍川颍阳人，范晔后汉书卷二０有传。<br/><br/>　　〔二〕　「诏狱」，奉诏繫治罪犯之所。续汉书百官志云：「左平一人，六百石，掌平决诏狱。」<br/><br/>　　〔三〕　「上」，原脱，依文义当有此字，聚珍本未脱，今据增补。<br/><br/>　　〔四〕　「去」，聚珍本作「逝」，书钞卷一九引亦作「逝」，范晔后汉书王霸传同。<br/><br/>　　〔五〕　「〈扌虎欠〉」，说文作「歋」，释云：「人相笑，相歋瘉。」「〈扌虎欠〉俞」，即「歋瘉」。聚珍本作「揶俞」，御览卷四九一引作「耶榆」，卷四九八引作「耶歈」，卷四六六引作「邪俞」，范晔后汉书王霸传同。按字虽歧异，皆音同字通。<br/><br/>　　〔六〕　「霸惭而去」，御览卷四九一引同，卷四六六引作「霸惭懅而还」，卷四九八引作「霸惭遽而返」。按「遽」乃「懅」之讹。「懅」，惭也。<br/><br/>　　〔七〕　「光武发邯郸」，此句姚本、聚珍本作「上从邯郸避王郎兵」，类聚卷一０、御览卷八七三引同，惟「上」作「光武」。<br/><br/>　　〔八〕　「传闻王郎兵在后」，此句原脱误作「传闻后」，今据范晔后汉书王霸传校补。<br/><br/>　　〔九〕　「南」，此字原无，聚珍本有，御览卷八七三引有，今据增补。<br/><br/>　　〔一０〕「言」，原脱，姚本、聚珍本有，书钞卷一三九、类聚卷一０、御览卷八七三引亦有此字，今据增补。<br/><br/>　　〔一一〕「官属益惧」，此句聚珍本作「左右皆惶」，类聚卷一０、御览卷八七三引同。书钞卷一三九引作「左右皆惶惧」。<br/><br/>　　〔一二〕「畏为王郎所及」，此句原无，御览卷八七三引有，今据增补。聚珍本亦有此句，惟无「王」字。<br/><br/>　　〔一三〕「遣王霸往视之，实然，王霸恐惊众」，此三句姚本、聚珍本作「上令王霸前瞻水，霸欲如实还报，恐惊官属」，书钞卷一三九引同。<br/><br/>　　〔一四〕「虽不可渡，且临水止，尚可为阻」，此三句原无，姚本、聚珍本有，类聚卷一０引亦有，今据增补。御览卷八七三引亦有此三句，惟脱「可为」二字。<br/><br/>　　〔一五〕「言」，原脱，聚珍本有，类聚卷一０、御览卷八七三引亦有，今据增补。<br/><br/>　　〔一六〕「可履」，此二字原无，书钞卷一三九、类聚卷一０、御览卷八七三引有，今据增补。<br/><br/>　　〔一七〕「马欲僵，以囊盛沙布冰上」，原脱上句，下句又误作「以沙土汾冰上」，今据御览卷八七三引校补。姚本、聚珍本作「马欲僵，各以囊盛沙布冰上」，书钞卷一五九引同。<br/><br/>　　〔一八〕「渡未毕军，冰解」，此二句姚本、聚珍本作「渡未毕数车而冰陷」，类聚卷一０引同，惟「车而」二字互倒。书钞卷一三九引作「未毕数车而冰还陷」，御览卷八七三引作「既度，未数里，冰陷也」。此二句以上事类赋卷八引作「光武自邯郸避王郎兵，南至丰，曲阳吏言：『滹沱河流澌，无船，不可渡。』左右皆怖。上令王霸前视之，实然。霸念还言惊众，且白曰：『冰坚可渡。』上大笑曰：『果妄言也。』比至河，冰已合，上乃渡，未毕数车冰陷也」。<br/><br/>　　〔一九〕「为善不赏」，「不」字下原衍「费」字，聚珍本无，今据删。<br/><br/>　　〔二０〕「刘文及苏茂臣于刘永」，此句原脱误为「刘文及苏茂易永」，今据聚珍本校正。<br/><br/>　　〔二一〕「倡」，原误作「冒」，聚珍本作「倡」，御览卷七六一引同，今据改正。<br/><br/>　　〔二二〕「贼懽呼」，「贼」字上原衍「赋」字，今删去。「贼」字下聚珍本有「众」字。<br/><br/>　　〔二三〕「霸安坐不动」，此句原无，聚珍本有，御览卷三九三引亦有，今据增补。御览卷七六一引作「霸坐不动」。此条御览卷三九三引作「上幸谯，使王霸攻周建，贼雨射城中，中霸前酒罇，霸安坐不动」。王霸攻苏茂、周建，事在建武四年，详见范晔后汉书王霸传。<br/><br/>　　〔二四〕「王霸为讨虏将军」，建武五年，王霸拜讨虏将军。<br/><br/>　　〔二五〕「击董宪」，此条姚本、聚珍本皆未辑录。<br/><br/>　　〔二六〕「王霸为上谷太守，脩飞狐道至平城」，建武九年，王霸拜上谷太守。十三年，为防御卢芳与匈奴、乌桓连兵扰边，霸与杜茂治飞狐道，堆石布土，筑起亭障，自代至平城三百馀里。见范晔后汉书王霸传。<br/><br/>　　祭遵〔一〕<br/><br/>　　上过颍阳，〔二〕祭遵以县吏数进见，上爱其容仪，署为门下吏。御览卷三八九<br/><br/>　　祭遵从征河北，为军市令。舍中儿犯法，遵格杀之。上怒，命收遵。时主簿陈副谏曰：〔三〕「明公常欲众军整齐，今遵奉法不避，是教令行也。」上乃贷之，〔四〕以为刺姦将军。语诸将曰：「当备祭遵，吾舍中儿犯令尚杀之，必不私诸卿也。」〔五〕御览卷二三二<br/><br/>　　祭遵为征虏将军，〔六〕将兵北入箕关，与弘农、厌新、柏华聚、蛮中贼合战，〔七〕中弩矢，入口洞出，举袖掩口，血流袖中。众见遵伤，却退。遵呵吏士，吏士进战，皆一击十，大破之。御览卷四三四<br/><br/>　　祭遵袭略阳，〔八〕遣护军王忠皆持卤刀斧伐树开道。至略阳，袭愧嚣。御览卷三四五<br/><br/>　　愧嚣破，〔九〕上从长安东归过〈氵幵〉，幸祭遵营，劳之，〔一０〕士众作黄门武乐，〔一一〕至夜御灯火。时遵有疾，〔一二〕诏赐重茵，覆以御盖。御览卷八七０<br/><br/>　　时遵屯〈氵幵〉。〔一三〕诏书曰：「将军连年距难，众兵即却，复独按部，功劳烂然。兵退无宿戒，粮食不豫具，今乃调度，恐力不堪。国家知将军不易，亦不遗力。今送缣千匹，以赐吏士。」范晔后汉书卷二０祭遵传李贤注<br/><br/>　　祭遵奉公，赏赐与士卒，〔一四〕家无私财，身衣布衣韦葱，〔一五〕卧布被终身，〔一六〕夫人裳不加綵，士以此重之。〔一七〕类聚卷七０<br/><br/>　　祭遵病薨，丧至河南，诏遣百官皆诣丧所。上车驾素服往弔，望城门举音，遂哭而至哀恸。复幸城门，阅过丧车，〔一八〕瞻望涕泣。上亲临祠以太牢，仪如孝宣帝临霍将军故事。御览卷五六一<br/><br/>　　时下宣帝临霍将军仪，令公卿读视，以为故事。范晔后汉书卷二０祭遵传李贤注<br/><br/>　　祭遵薨，丧至河南，博士范升上疏曰：「遵为将军，取士皆用儒术，〔一九〕对酒娱乐，必雅歌投壶。又建为孔子立后，奏置五经大夫。虽在军旅，心存王室，不忘俎豆，〔二０〕可谓守死善道者也。」乃赠将军，给侯印绶，朱轮容车，〔二一〕遣校尉发骑士四百人，被玄甲、兜鍪，兵车军阵送葬。〔二二〕御览卷三五六<br/><br/>　　祭遵死后，每至朝会，上常歎曰：「安得忧国奉公之臣如祭征虏者！」〔二三〕御览卷六二一<br/><br/>　　上数嗟歎，卫尉铫期见上感恸，对曰：「陛下至仁，哀念祭遵不已，群臣各怀惭惧。」〔二四〕范晔后汉书卷二０祭遵传李贤注<br/><br/>　　颍阳侯祭遵无子，〔二五〕国除。御览卷二０一<br/><br/>　　〔一〕　「祭遵」，字弟孙，颍川颍阳人，范晔后汉书卷二０有传。又见汪文台辑谢承后汉书卷一、司马彪续汉书卷二、华峤后汉书卷一。<br/><br/>　　〔二〕　「上过颍阳」，光武破王寻等，还过颍阳，时值更始元年，王莽地皇四年。<br/><br/>　　〔三〕　「陈副」，此二字姚本、聚珍本同，范晔后汉书祭遵传亦作「陈副」，而御览卷四二七引作「陈嗣」。<br/><br/>　　〔四〕　「贷」，聚珍本同，书钞卷三七引亦同。姚本作「贳」，书钞卷五五、御览卷四二七引亦作「贳」。按二字于义皆通。贷，宽免。贳，赦免。<br/><br/>　　〔五〕　「必不私诸卿也」，御览卷二四０、卷八二七亦引此条中一二语。<br/><br/>　　〔六〕　「祭遵为征虏将军」，建武二年春，祭遵拜征虏将军。<br/><br/>　　〔七〕　「柏华聚、蛮中贼」，原无「聚」字，范晔后汉书祭遵传李贤注、通鑑卷四０胡三省注引有，又无「中」字，聚珍本有，范书祭遵传亦有，今据增补。通鑑卷三二胡三省注引郦道元云：「河南新城县，故蛮子国也，县有鄤聚，今名蛮中。」<br/><br/>　　〔八〕　「祭遵袭略阳」，此句御览卷七六三引同，聚珍本未辑录。<br/><br/>　　〔九〕　「愧嚣破」，此句原无，聚珍本有，御览卷七０二引亦有，今据增补。<br/><br/>　　〔一０〕「劳之」，此二字原无，聚珍本有，御览卷七０二引亦有，今据增补。<br/><br/>　　〔一一〕「黄门武乐」，后汉书祭遵传王先谦集解引沉钦韩云：「黄门，即黄门鼓吹，天子所以宴乐群臣。武乐，即短箫铙歌军乐也。」<br/><br/>　　〔一二〕「时遵有疾」，此下三句原无，聚珍本有，书钞卷一三四、御览卷七０二引亦有，今据增补。此条御览卷四七四、卷七０八亦引，字句较略。<br/><br/>　　〔一三〕「时遵屯汧」，此句聚珍本改作「遵独留汧」，其上又据范晔后汉书祭遵传增补「公孙述遣兵救愧嚣，吴汉、耿弇等悉奔还」二句。<br/><br/>　　〔一四〕「赏赐与士卒」，此句书钞卷一二九引作「赏赐与士共之」。<br/><br/>　　〔一五〕「韦葱」，此二字原无，聚珍本有，书钞卷一二九引亦有，今据增补。<br/><br/>　　〔一六〕「终身」，此二字原无，聚珍本有，书钞卷一二九引亦有，今据增补。<br/><br/>　　〔一七〕「士以此重之」，此句原无，聚珍本有，书钞卷一二九引亦有，今据增补。<br/><br/>　　〔一八〕「阅过」，此二字原误作「遇」，姚本、聚珍本作「阅过」，范晔后汉书祭遵传李贤注引同，今据改。<br/><br/>　　〔一九〕「取士皆用儒术」，此下五句原无，姚本、聚珍本有，类聚卷七四引亦有，今据增补。<br/><br/>　　〔二０〕「心存王室，不忘俎豆」，此二句聚珍本作「不忘王室」，非原书旧貌。<br/><br/>　　〔二一〕「朱轮容车」，此句原无，姚本、聚珍本亦未辑录，御览卷三五五引有，今据增补。范晔后汉书祭遵传云：遵卒，「赠以将军、侯印绶，朱轮容车，介士军陈送葬」。<br/><br/>　　〔二二〕「兵车军阵送葬」，此条书钞卷一一五、类聚卷五九、御览卷七五三、合璧事类后集卷七四、翰苑新书卷五一、范晔后汉书祭遵传李贤注亦引，字句皆较简略。<br/><br/>　　〔二三〕「安得忧国奉公之臣如祭征虏者」，此条书钞卷一九、卷二九、卷三八，御览卷二三九，记纂渊海卷五八亦引，字句大同小异。<br/><br/>　　〔二四〕「群臣各怀惭惧」，范晔后汉书祭遵传云：「其后会朝，帝每歎曰：『安得忧国奉公之臣如祭征虏者乎！』遵之见思若此。」其下李贤即引此段文字作注。<br/><br/>　　〔二五〕「颍阳侯祭遵」，建武二年，祭遵封为颍阳侯。<br/><br/>　　祭肜<br/><br/>　　祭肜，〔一〕字次孙，早孤，以至孝称。值天下乱，野无烟火，而祭肜独在冢侧。〔二〕每贼过，见其尚幼而有志节，奇而哀之。〔三〕御览卷五五七<br/><br/>　　祭肜为襄贲令，〔四〕是时盗贼尚未悉平，而襄贲清静。诏书增秩一等，赐缣百疋，策书勉励。〔五〕御览卷八一八<br/><br/>　　祭肜为辽东太守，〔六〕至则厉兵马，远斥候。肜有勇力，能贯三百斤弓，虏每犯塞，〔七〕常为士卒先锋，数破之。御览卷三四七<br/><br/>　　祭肜为辽东太守，鲜卑奉马一疋，貂裘二领。御览卷六九四<br/><br/>　　祭肜为辽东守，抚夷狄以恩信，皆畏而爱之。〔八〕书钞卷三五<br/><br/>　　祭肜为辽东太守，肜之威声扬于北方，胡夷皆来内附，〔九〕野无风尘，乃悉罢缘边屯兵。及肜卒，〔一０〕乌桓、鲜卑追思无已，每朝京师，过肜冢拜谒，仰天号泣乃去。御览卷二六０<br/><br/>　　祭肜素清俭，在辽东三十年，衣无储副。〔一一〕帝嘉其功效，赐钱百万，〔一二〕衣服刀剑，〔一三〕下至杯案食物，大小重踏。〔一四〕书钞卷一三三<br/><br/>　　祭肜旅力过人，常贯三百斤弓，入为太僕。从帝至鲁，〔一五〕过孔子讲堂，帝指子路室曰：「此太僕室也。〔一六〕太僕，吾之御侮也。」〔一七〕御览卷二三０<br/><br/>　　〔一〕　「祭肜」，范晔后汉书卷二０有传。又见汪文台辑司马彪续汉书卷二。袁宏后汉纪卷一０亦略载其事。「祭肜」二字原误作「〈舟阝〉刐」，此条下同，聚珍本则误作「〈舟阝〉删」。<br/><br/>　　〔二〕　「冢」，原误作「家」，今据范晔后汉书祭肜传改正。<br/><br/>　　〔三〕　「奇而哀之」，范晔后汉书祭肜传云：「肜字次孙，早孤，以至孝见称。遇天下乱，野无烟火，而独在冢侧。每贼过，见其尚幼而有志节，皆奇而哀之。」与此大同小异。因为聚珍本「祭肜」二字误作「〈舟阝〉删」，遂以此条文字入〈舟阝〉删传，并云〈舟阝〉删时代不明，误甚。<br/><br/>　　〔四〕　「祭肜」，原误作「祭彤」，以下各条同误，皆据范晔后汉书祭肜传改正。「肜」与「融」字通。事类赋卷一三引东观汉记云：「祭肜贯三百斤弓。」「肜」字尚不误。<br/><br/>　　〔五〕　「策书勉励」，此条书钞卷七八亦引，字句较略。<br/><br/>　　〔六〕　「祭肜为辽东太守」，肜于建武十七年为辽东太守。<br/><br/>　　〔七〕　「虏每犯塞」，此下三句原无，聚珍本有，御览卷四三四引亦有，今据增补。<br/><br/>　　〔八〕　「皆畏而爱之」，此条姚本、聚珍本皆未辑录。<br/><br/>　　〔九〕　「胡夷」，文选卷二０陆云大将军讌会被命作诗李善注引同，聚珍本作「诸夷」。<br/><br/>　　〔一０〕「及肜卒」，按时间顺序，此下诸句当在本篇末。<br/><br/>　　〔一一〕「储副」，初学记卷二０、御览卷七一０、万花谷后集卷一八引同，姚本、聚珍本作「副储」，不知何据。<br/><br/>　　〔一二〕「钱百万」，此三字原无，姚本、聚珍本有，书钞卷一九、初学记卷二０、六帖卷四九、御览卷七一０、万花谷后集卷一八、合璧事类后集卷六引亦有此三字，今据增补。祭肜被赐，时在永平十二年。范晔后汉书祭肜传云：永平「十二年，徵为太僕。肜在辽东几三十年，衣无兼副。显宗既嘉其功，又美肜清约，拜日，赐钱百万，马三匹，衣被刀剑，下至居室什物，大小无不悉备」。<br/><br/>　　〔一三〕「衣服刀剑」，此句姚本、聚珍本作「及衣冠刀剑」。<br/><br/>　　〔一四〕「踏」，御览卷七一０引同，姚本、聚珍本作「迭」。按「踏」字义长。<br/><br/>　　〔一五〕「至鲁」，此二字原无，姚本、聚珍本有，书钞卷五四、御览卷三八六引亦有，今据增补。<br/><br/>　　〔一六〕「此太僕室也」，此句原无，姚本、聚珍本有，书钞卷一九、卷五四，类聚卷四九，御览卷三八六引亦有，今据增补。<br/><br/>　　〔一七〕「吾之御侮也」，尚书大传卷二殷传西伯戡耆云：「孔子曰：『文王得四臣，丘亦得四友焉。自吾得回也，门人加亲，是非婿附与？自吾得赐也，远方之士日至，是非奔辏与？自吾得师也，前有辉，后有光，是非先后与？自吾得由也，恶言不入于门，是非御侮与？文王有四臣以免虎口，丘亦有四友以御侮。』」由字子路。<br/><br/>　　祭参〔一〕<br/><br/>　　鲜卑千馀骑攻肥如城，杀略吏人，祭参坐沮败，下狱诛。〔二〕范晔后汉书卷四和帝纪李贤注<br/><br/>　　〔一〕　「祭参」，祭肜子，范晔后汉书卷二０祭肜传略载其事。<br/><br/>　　〔二〕　「下狱诛」，范晔后汉书和帝纪云：永元九年「八月，鲜卑寇肥如，辽东太守祭参下狱死」。<br/><br/>　　郭况<br/><br/>　　郭况谨慎，〔一〕上书，〔二〕除黄门侍郎，年十六。〔三〕书钞卷五八<br/><br/>　　郭况为城门校尉。〔四〕况，皇后弟，贵重，宾客辐凑，而况恭俭谦逊，遵奉法度，不敢骄奢。〔五〕御览卷五一五<br/><br/>　　郭况迁大鸿胪，上数幸其第，饮酒，赏赐金帛甚盛，〔六〕京师号况家为金穴，言其贵极也。〔七〕初学记卷一八<br/><br/>　　〔一〕　「郭况」，真定稿人，为光武郭皇后之弟，其事见范晔后汉书卷一０光武郭皇后纪。<br/><br/>　　〔二〕　「上书」，疑此二字为衍文。范晔后汉书光武郭皇后纪云：建武元年，「帝善况小心谨慎，年始十六，拜黄门侍郎」。<br/><br/>　　〔三〕　「年十六」，此条姚本、聚珍本皆未辑录。<br/><br/>　　〔四〕　「郭况为城门校尉」，建武十四年，况迁城门校尉。<br/><br/>　　〔五〕　「骄」，聚珍本作「一」。<br/><br/>　　〔六〕　「饮酒，赏赐金帛甚盛」，原无「饮酒，赏」三字，「饮酒」二字系据聚珍本和六帖卷七五引增补，「赏」字系据御览卷八一０引增补。<br/><br/>　　〔七〕　「言其贵极也」，此句聚珍本作「言富实也」，御览卷八一０、事类赋卷九引作「言其富贵」。此条万花谷别集卷一六亦引，字句大同小异。<br/><br/>　　邓让〔一〕<br/><br/>　　让夫人，光烈皇后姊也。范晔后汉书卷一七岑彭传李贤注<br/><br/>　　〔一〕　「邓让」，范晔后汉书无传。<br/><br/>　　孙咸〔一〕<br/><br/>　　谶曰：「孙咸征狄。」今以平狄将军孙咸行大司马事。咸以武名官，应图谶云。〔二〕书钞卷五一<br/><br/>　　〔一〕　「孙咸」，范晔后汉书无传。<br/><br/>　　〔二〕　「应图谶云」，此条文字当是诏命中语。类聚卷四七、御览卷二０九、范晔后汉书景丹传李贤注亦引，字句皆略于此。范书景丹传云：「世祖即位，以谶文用平狄将军孙咸行大司马，众咸不悦。」<br/><br/>　　蒋翊<br/><br/>　　蒋翊，〔一〕字元卿，后母憎之，伺翊寝，操斧斫之，值翊如厕。御览卷七六三<br/><br/>　　〔一〕　「蒋翊」，范晔后汉书无传。「翊」字当作「诩」。汉书王贡两龚鲍传云：「始隃麋郭钦，哀帝时为丞相司直，奏免豫州牧鲍宣、京兆尹薛修等，又奏董贤，左迁卢奴令，平帝时迁南郡太守。而杜陵蒋诩元卿为兖州刺史，亦以廉直为名。王莽居摄，钦、诩皆以病免官，归乡里。」范晔后汉书杨震传云：「父宝，习欧阳尚书。哀、平之世，隐居教授。居摄二年，与两龚、蒋诩俱徵，遂遁逃，不知所处。」李贤注云：「蒋诩，字元卿。」皆可证。聚珍本亦作蒋翊，以为所处时代不详。据汉书、范书所载，诩生活于王莽时和东汉初年，聚珍本失考。<br/><br/>　　杨正<br/><br/>　　杨正为京兆功曹，〔一〕光武崩，京兆尹出西域，贾胡共起帷帐设祭，尹车过帐，胡牵车令拜。尹疑止车，正在前导曰：「礼，天子不食支庶，况夷狄乎！」勅坏祭，遂去。御览卷二六四<br/><br/>　　〔一〕　「杨正」，不见范晔后汉书。<br/><br/>　　耿嵩<br/><br/>　　耿嵩，〔一〕字文都，钜鹿人。履清高之节，髫童介然特立，〔二〕不随于俗，乡党大人莫不敬异之。〔三〕王莽败，盗贼起，宗族在兵中，〔四〕穀食饥贵，人民相食，〔五〕宗家数百人，升合分粮。时嵩年十二三，宗人长少咸共推令主廪给，〔六〕莫不称平。御览卷四二九<br/><br/>　　〔一〕　「耿嵩」，不见范晔后汉书。<br/><br/>　　〔二〕　「髫」，聚珍本作「齓」，类聚卷二二引同。<br/><br/>　　〔三〕　「大人」，聚珍本同，类聚卷二二引作「士大夫」。<br/><br/>　　〔四〕　「兵」，聚珍本同，类聚卷二二引作「草」。<br/><br/>　　〔五〕　「人民相食」，此句原无，聚珍本有，书钞卷一五八、类聚卷二二引亦有，今据增补。<br/><br/>　　〔六〕　「给」，此字原无，聚珍本有，书钞卷一五八、类聚卷二二引亦有，今据增补。<br/><br/>　　张重<br/><br/>　　张重，〔一〕日南计吏，形容短小，明帝问云：「何郡小吏？」答曰：「臣日南计吏，非小吏也。」　御览卷三七八<br/><br/>　　〔一〕　「张重」，范晔后汉书未载张重事迹。御览卷四引后汉书云：「张重字重笃，明帝时举孝廉。帝曰：『何郡小吏？』答曰：『臣日南吏。』帝曰：『日南郡人应向北看日。』答曰：『臣闻鴈门不见垒鴈为门，金城郡不见积金为郡。臣虽居日南，未尝向北看日。』」所述张重事迹稍详于御览卷三七八所引。<br/><br/>　　姜诗<br/><br/>　　姜诗，〔一〕字士游，广汉雒人。遭值年荒，〔二〕与妇佣作养母。贼经其里，〔三〕束兵安步，云「不可惊孝子」。母好饮江水，儿常取水溺死。夫妇痛，恐母知，诈云行学，岁作衣投于江中，〔四〕俄而涌泉，出于舍侧，味如江水，井旦出鲤鱼一双。〔五〕御览卷四一一<br/><br/>　　贼经姜诗里，不敢惊孝子，致米肉而去。诗埋之。后吏谴诗，掘出示之。〔六〕书钞卷一四五<br/><br/>　　〔一〕　「姜诗」，范晔后汉书卷八四有姜诗妻传，诗事即见传中。<br/><br/>　　〔二〕　「遭」，聚珍本作「适」。按二字于义皆通。<br/><br/>　　〔三〕　「贼经其里」，此句御览卷三八九引作「赤眉贼经其里落」。<br/><br/>　　〔四〕　「岁」，此字聚珍本重，御览卷三八九引亦重。按当作「岁岁」。<br/><br/>　　〔五〕　「井旦出鲤鱼一双」，「井」，御览卷九三六引作「并」，馀同。此句姚本、聚珍本作「日生鲤一双」。事类赋卷二九亦引作「日生鲤一双」。<br/><br/>　　〔六〕　「掘出示之」，此条御览卷八六三亦引，字有讹脱。九亦引作「日生鲤一双」。<br/><br/>　　〔六〕　「掘出示之」，此条御览卷八六三亦引，字有讹脱。<br/><br/>　　东观汉记</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-252-3988.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3990.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

