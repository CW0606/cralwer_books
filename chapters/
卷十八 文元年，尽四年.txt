<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十八 文元年，尽四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十八 文元年，尽四年全文,孔颖达作品" />
<meta name="description" content="春秋左传正义原文阅读,卷十八 文元年，尽四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10166.html";
var nextpage="novel-read-1018-10168.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十八 文元年，尽四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10166.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十八 文元年，尽四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:51:56<span class="divide">|</span></p>
<div class="page-body">
<div class="page-content">
<p>◎文公○陆曰：“文公，名兴，僖公子，母声姜。《谥法》：慈惠爱民曰文。忠信接礼曰文。”<br/><br/>　<br/><br/>　　[疏]正义曰：《鲁世家》文公，名兴，僖公之子，夫人声姜所生。以襄王二十六年即位。《谥法》：慈惠爱民曰文。是岁，岁在降娄。<br/><br/>　<br/><br/>　　【经】元年，春，王正月，公即位。（无传。先君未葬，而公即位，不可旷年无君。）<br/><br/>　　[疏]注“先君”至“无君”。<br/><br/>　　○正义曰：诸侯之礼，既葬成君。先君虽则未葬，既逾年矣，而君即位者，不可旷年无君故也。即位必於岁首，若岁首不行此礼，馀月不得行之，便是旷年无君，故虽则未葬，亦即行之。《释例》曰：“遭丧继立者，每新年正月必改元正位，百官以序，故国史书‘即位’於策以表之。文公、成公先君之丧未葬，而书‘即位’，因三正之始，明继嗣之正，表朝仪以同百姓之心。此乃国君明分制之大礼，譬周康王麻冕黼裳以行事，事毕然后反丧服也。虽逾年行即位之礼，名通於国内，必须既葬卒哭乃免丧，古之制也。”且引《顾命》康王之事以譬此者，彼是既殡，此是逾年，虽时不同，取其暂服吉服，事相似耳。《康王之诰》云：“王义嗣德，答拜。”彼始殡讫，即呼为王，知诸侯既殡，臣子亦呼为公，既尸其位，名号即成。但先君未葬，事犹听於冢宰，未得即成为君。八年八月，天王崩。九年春，毛伯来求金，传曰“不书王命，未葬也”。是逾年未葬，不得命臣出使，必待卒哭，乃免丧也。<br/><br/>　<br/><br/>　　二月，癸亥，日有食之。无传。癸亥，月一日，不书朔，官失之。<br/><br/>　　天王使叔服来会葬。叔，氏；服，字。诸侯丧，天子使大夫会葬，礼也。<br/><br/>　　[疏]注“叔氏”至“礼也”。正义曰：四年“风氏薨”，五年“王使荣叔归含且赗，召昭公来会葬”，传曰“礼也”。夫人之丧，会葬为礼，知诸侯之丧，天子使大夫会葬为得也。苏氏云：“外卿来会葬不书，此书者，尊王使，故特书之。”传称“内史叔服”，内史於《周礼》为中大夫。大子大夫例书字，知叔，氏；服，字也。<br/><br/>　<br/><br/>　　夏，四月，丁巳，葬我君僖公。七月而葬，缓。<br/><br/>　　天王使毛伯来锡公命。毛国，伯爵，诸侯为王卿士者。诸侯即位，天子赐以命圭合瑞为信。僖十一年“王赐晋侯命”，亦其比也。○锡，呈历反。比，必利反，例也，又如字。<br/><br/>　　[疏]注“毛国”至“比也”。<br/><br/>　　○正义曰：僖二十四年传有“原伯、毛伯”，杜云“原、毛，皆采邑”。此毛与彼计是一人，而注不同者，此毛当是文王之子封为畿外之国。於时诸侯无复有毛，或是世事王朝，本封绝灭。从此以后，常称毛伯，国名尚存，仍为伯爵，必受得采邑，为畿内诸侯，故注彼云“采邑”，此云“国”也。封爵既存，故云“诸侯为王卿士者”。《周礼·大宗伯》：“以玉作六瑞，以等邦国。王执镇圭，公执桓圭，侯执信圭，伯执躬圭，子执穀璧，男执蒲璧。”《冬官·玉人》桓圭以下皆谓之命圭，是用之以命诸侯也。诸侯即位，天子赐之以命圭。鲁是侯爵，当赐之以信圭也。《玉人》又云：“天子执冒，四寸，以朝诸侯。”其冒邪刻其下，与圭头相合。诸侯执圭以朝天子，天子执冒以冒之，观其相当以否，所以合瑞为信也。僖十一年“晋惠公新立，王赐之命”，此亦新立，是其比也。传称晋侯“受玉惰”。於此知赐命必有玉也。《公羊传》曰：“锡者何？赐也。命者何？加我服也。”《唐风·无衣》之篇晋人为其君“请命於天子之使”，以无衣为辞，则赐命亦有服。杜不言服者，主於玉而略之耳。<br/><br/>　<br/><br/>　　晋侯伐卫。晋襄公先告诸侯而伐卫。虽大夫亲伐，而称“晋侯”，从告辞也。叔孙得臣如京师。得臣，叔牙之孙。<br/><br/>　　卫人伐晋。卫孔达为政，不共盟主，兴兵邻国，受讨丧邑，故贬称“人”。○丧，息亮反。<br/><br/>　　秋，公孙敖会晋侯于戚。戚，卫邑，在顿丘卫县西。“礼，卿不会公侯”，而《春秋》鲁大夫皆不贬者，体例已举，故据用鲁史成文而已。内称公，卒称薨，皆用鲁史。<br/><br/>　　[疏]注“戚卫”至“鲁史”。<br/><br/>　　○正义曰：僖二十九年翟泉之盟，诸侯之卿为会鲁侯，故贬称“人”，则鲁卿会他诸侯亦合贬，而《春秋》鲁大夫皆不贬者，贬他国之卿已成体例，体例已举，於鲁不须加贬，理足可明，故据用鲁史成文，不复改易也。他国君书“卒”及爵，内常称“公”称“薨”，亦体例已举，皆用鲁史也。<br/><br/>　<br/><br/>　　冬，十月，丁未，楚世子商臣弑其君頵。商臣，穆王也。弑君例在宣四年。○頵，忧伦反，又丘伦反。<br/><br/>　　公孙敖如齐。传例曰：“始聘焉，礼也”。<br/><br/>　　【传】元年，春，王使内史叔服来会葬。公孙敖闻其能相人也，（公孙敖，鲁大夫庆父之子。○相，息亮反。）见其二子焉。叔服曰：“穀也食子，难也收子。”（穀，文伯。难，惠叔。食子，奉祭祀供养者也。收子、葬子身也。○见，贤遍反，下注“孤见”同。食音嗣，注同。难，乃旦反，又如字。供，俱用反。养，馀亮反。）穀也丰下，必有后於鲁国。”（丰下，盖面方。为八年公孙敖奔莒传。）<br/><br/>　　於是闰三月，非礼也。於历法闰当在僖公末年，误於今年三月置闰，盖时达历者所讥。先王之正时也，履端於始，举正於中，归馀於终。步历之始以为术之端首。期之日三百六十有六日，日月之行又有迟速，而必分为十二月，举中气以正。月有馀日，则归之於终，积而为闰，故言“归馀於终”。○期，居其反。履端於始，序则不愆；四时无愆过。○愆，起虔反。举正於中，民则不惑；斗建不失其次，寒暑不失其常，故无疑惑。归馀於终，事则不悖。四时得所，则事无悖乱。○悖，必内反。<br/><br/>　　[疏]“於是”至“不悖”。<br/><br/>　　○正义曰：於是年鲁历置闰。“闰三月，非礼也”，言於礼置闰不当在此月也。因论置闰之法，先王之正时也。“履端於始”，履，步也。谓推步历之初始以为术历之端首。举月之正半在於中气，归其馀分置於终末，言於终末乃置闰也。更复申之。“履端於始，序则不愆”，谓四时之序不愆过也。“举正於中”，民视瞻则，不疑惑也。“归馀於终”，於时事则不悖乱也。此年不合置闰，而置闰则不是归馀於终，故为非礼也。<br/><br/>　　○注“於历”至“所讥”。<br/><br/>　　○正义曰：古今历法推闰月之术，皆以闰馀减章岁，馀以岁中乘之，章闰而一，所得为积月，命起天正，筭外，闰所在也。其有进退，以中气定之。无中气，则闰月也。古历十九年为一章。章有七闰：入章三年闰九月；六年闰六月；九年闰三月；十一年闰十一月；十四年闰八月；十七年闰四月；十九年闰十二月。此据元首初章，若於后渐积馀分，大率三十二月则置闰，不必恒同初章闰月。僖五年“正月辛亥朔，日南至”。治历者皆以彼为章首之岁。《汉书·律历志》云：“文公元年距僖五年辛亥二十九岁。是岁闰馀十三，闰当在十一月后，而在三月，故传曰‘非礼也’。”《志》之所言，闰当在此年十一月后，今三月巳即置闰，是嫌闰月大近前也。杜以为僖三十年闰九月，文二年闰正月，故言於历法闰当在僖公末年，误於今年置闰，嫌置闰大近后也。杜为《长历》，置闰疏数无复定准。凡为历者，闰前之月中气在晦，闰后之月中气在朔。僖五年正月朔旦冬至，则四年当闰十二月也。杜《长历》僖元年闰十一月，五年闰十二月。与常历不同者，杜以襄二十七年再失闰，司历过。昭二十年“二月，己丑，日南至”，哀十二年“十二月螽”，云火犹西流，司历过。则春秋之世，历法错失，所置闰月，或先或后，不与常同。杜唯勘经传上下日月以为《长历》，若日月同者，则数年不置闰月。若日月不同、须置闰乃同者，则未满三十二月频置闰，所以异於常历，故《释例》云春秋日有频月而食者，有旷年不食者，理不得一一如筭，以守恒数，故历无有不失也。始失於毫毛，尚未可觉，积而成多，以失弦望朔晦，则不得不改宪以顺之。《书》所谓“钦若昊天历象，日月星辰”，《易》所谓“治历明时”，言当顺天以求合，非苟合以验天者也，故当脩经传日月，以考晦朔，以推时验。下又云“据经传微旨，考日辰晦朔，以相发明，为经传《长历》，未必得天，盖春秋当时之历也”。是杜自言不与常历同。<br/><br/>　　○注“步历”至“於终”。<br/><br/>　　○正义曰：日月转运於天，犹如人之行步，故推历谓之步历。步历之始以为术之端首，谓历之上元必以日月全数为始，於前更无馀分，以此日为术之端首，故言“履端於始”也。期之日三百六十有六日，谓从冬至至冬至必满此数，乃周天也。日月之行有鷃有速，日行迟，月行速。凡二十九日过半，月行及日，谓之一月。过半者，谓一日於历法分为九百四十分，月行及日，必四百九十九分，是过半二十九分。今一岁气周有三百六十五日四分日之一，其十二月一周唯三百五十四日，是少十一日四分日之一，未得气周。细而言之，一岁止少弱十一日，所以然者，一月有馀分二十九，一年十二月有馀分三百四十八。是一岁既得三百五十四日，又得馀分三百四十八。其四分日之一，一日为九百四十分，则四分日之一为二百三十五分。今於馀分二百四十八内取二百三十五，以当卻四分日之一，馀分仍有一百一十三。其整日唯有十一日，又以馀分一百一十三减其一日九百四十分，唯有八百二十七分。是一年有馀十日八百二十七分，少一百一十三分，不成十一日也。刘炫云：“则一岁为十二月，犹有十一日有馀未得周也。分一周之日为十二月，则每月常三十日，馀计月及日为一月，则每月唯二十九日，馀前朔后朔相去二十九日，馀前气后气相去三十日，馀每月参差气渐不正，但观中气所在，以为此月之正，取中气以正月，故言‘举正於中’也。月朔之与月节，每月剩一日有馀，所有馀日归之於终，积成一月，则置之为闰，故言‘归馀於终’。”<br/><br/>　　○注“斗建”至“疑惑”。<br/><br/>　　○正义曰：闰后之月中气在朔，则斗柄月初已指所建之辰；闰前之月中气在晦，则斗柄月末方指所建之辰，故举月之正在於中气，则斗柄常不失其所指之次。如是乃得寒暑不失其常。<br/><br/>　<br/><br/>　　夏，四月，丁巳，葬僖公。传皆不虚载经文，而此经孤见，知僖公末年传宜在此下。<br/><br/>　　王使毛伯卫来锡公命，卫，毛伯字。○一本作“毛伯卫来锡公命”，一本作“天王使”。<br/><br/>　　[疏]注“卫，毛伯字”。<br/><br/>　　○正义曰：知是字者，以天子公卿例书爵，不言名，大夫称字，故毛伯虽卿，或称字。案僖九年“公会宰周公”云云，杜云“三公不字”，明卿或书字。<br/><br/>　<br/><br/>　　叔孙得臣如周拜。谢赐命。<br/><br/>　　晋文公之季年，诸侯朝晋。卫成公不朝，使孔达侵郑，伐绵、訾及匡。孔达，卫大夫。匡，在颍川新汲县东北。○訾，子斯反。汲，居及反。晋襄公既祥，诸侯虽谅闇，亦因祥祭为位而哭。○谅音良，又音亮。<br/><br/>　　[疏]“晋襄公既祥”。<br/><br/>　　○正义曰：《礼》“期而小祥”。晋文公以僖三十二年十二月卒，则三十三年十二月为小祥。此云“既祥”，谓小祥也。<br/><br/>　<br/><br/>　　使告于诸侯而伐卫，及南阳。今河内地。先且居曰：“效尤，祸也。尤，卫不朝故伐。今不朝王，是效卫致祸。时王在温，故劝之。○且，子馀反。请君朝王，臣从师。”晋侯朝王于温，先且居、胥臣伐卫。五月，辛酉，朔，晋师围戚。六月，戊戌，取之，获孙昭子。昭子，卫大夫，食戚邑。卫人使告于陈。陈共公曰：“更伐之，我辞之。”见伐求和，不竞大甚，故使报伐，示已力足以距晋。○共音恭。更，古孟反，又音庾。大音泰，又如字。卫孔达帅师伐晋，君子以为古。古者越国而谋。合古之道，而失今事霸主之礼，故国失其邑，身见执辱。<br/><br/>　　[疏]注“合古”至“执辱”。<br/><br/>　　○正义曰：《释例》云：“卫孔达为政，不共盟主，兴兵於邻国，受讨丧邑，窘而告陈。虽从陈之谋，仅得自定以谋而济，故君子但言合古，而不释其尤也。”刘炫云：“春秋之时，天子微弱，霸主秉德刑以长诸侯，诸侯从时命以事霸主，大字小，小事大，所以相保持也。晋之与卫小大不同，而耻於受屈，望以彊获免，明王在上，理在可然，度时之宜，则非善计。君子以为合古之道，失当今之宜，亦不言其谋全非礼也。”<br/><br/>　<br/><br/>　　秋，晋侯疆戚田，故公孙敖会之。晋取卫田，正其疆界。○疆，居良反，注同。<br/><br/>　　初，楚子将以商臣为大子，访诸令尹子上。子上曰：“君之齿未也，齿，年也。言尚少。○少，诗照反，下文同。而又多爱，黜乃乱也。楚国之举，恒在少者，举，立也。且是人也，蜂目而豺声，忍人也，能忍行不义。○蜂，本又作“蜂”，芳逢反。豺，什皆反。不可立也”。弗听。既又欲立王子职而黜大子商臣。职，商臣庶弟也。商臣闻之而未察，告其师潘崇曰：“若之何而察之？”潘崇曰：“享江芊而勿敬也。”江芊，成王妹，嫁於江。○芊，亡氏反。《史记》以为成王妾。从之。江芊怒曰：“呼，役夫！呼，发声也。役夫，贱者称。○呼，报贺反，注同。役夫，如字。称，尺证反。宜君王之欲杀女而立职也。”告潘崇曰：“信矣。”潘崇曰：“能事诸乎？”问能事职不。○女音汝。曰：“不能。”“能行乎？”曰：“不能。”“能行大事乎？”曰：“能。”大事，谓弑君。○弑，申志反。一本无此注。冬，十月，以宫甲围成王。太子宫甲。僖二十八年王以东宫卒从子玉，盖取此宫甲。○卒，子忽反。从，如字，又才用反，王请食熊蹯而死，熊掌难熟，冀久将有外救。○蹯音烦。弗听。丁未，王缢。谥之曰“灵”，不瞑；曰“成”，乃瞑。言其忍甚，未敛而加恶谥。○瞑，亡丁反，又亡千反。敛，力验反。<br/><br/>　　[疏]注“言甚”至“恶谥”。<br/><br/>　　○正义曰：既见其不瞑目，则是未敛於棺，故知未敛也。礼：葬乃加谥。未敛而加恶谥，言其忍之甚也。冤枉之人众矣，未有能见其灵，此事特为商臣忍甚耳。桓谭以为自缢而死，其目未合，尸冷乃瞑，非由谥之善恶也。乱而不损曰灵。安民立政曰成。<br/><br/>　<br/><br/>　　穆王立，以其为大子之室与潘崇，<br/><br/>　　[疏]“为大子之室”。<br/><br/>　　○正义曰：商臣今既为王，以其为大子之时所居室内财物仆妾尽以与潘崇，非与其所居之宫室也。<br/><br/>　<br/><br/>　　使为大师，且掌环列之尹。环列之尹，宫卫之官，列兵而环王宫。○大音泰。环，如字，又音患。<br/><br/>　　穆伯如齐，始聘焉，礼也。穆伯，公孙敖。凡君即位，卿出并聘，<br/><br/>　　[疏]“凡君”至“并聘”。<br/><br/>　　○正义曰：即位者，既葬除丧即成君之吉位也。唯以既葬为限，不以逾年为断。八年八月天王崩，九年春“毛伯来求金”，传曰“不书王命，未葬也”。是未葬虽逾年，不得命臣出使也。宣十年夏四月齐侯元卒，六月葬齐惠公，冬齐侯使国佐来聘。是既葬未逾年，得命臣出使也。何休《膏肓》以为三年之丧使卿出聘，於义《左氏》为短。郑康成箴云：“《周礼》‘诸侯邦交，岁相问，殷相聘，世相朝’。《左氏》合古礼，何以难之？”<br/><br/>　<br/><br/>　　践脩旧好，要结外援，践犹履行也。○好，呼报反，下及注同。要，於遥反。援，于眷反。好事邻国，以卫社稷，忠信卑让之道也。忠，德之正也；信，德之固也；卑让，德之基也。传因此发凡，以明诸侯谅闇，则国事皆用吉礼。<br/><br/>　　殽之役，在僖三十三年。晋人既归秦师，秦大夫及左右皆言於秦伯曰：“是败也，孟明之罪也，必杀之。”秦伯曰：“是孤之罪也。周芮良夫之诗曰：‘大风有隧，贪人败类。《诗·大雅》。隧，蹊径也。周大夫芮伯刺厉王。言贪人之败善类，若大风之行，毁坏众物，所在成蹊径。○帅，所类反。芮，如锐反。《诗·大雅·桑柔》篇。隧音遂，道也。败，必迈反，注同。蹊音兮。径，古定反。听言则对，诵言如醉。言昬乱之君，不好典诵之言，闻之若醉；得道听涂说之言，则喜而答对。○诵，似用反。昬，本亦作“惽”，音昏。匪用其良，覆俾我悖。’覆，反也。俾，使也。不用良臣之言，反使我为悖乱。○覆，芳服反。俾，本亦作“卑”，必尔反，注同。是贪故也，孤之谓矣。孤实贪以祸夫子，夫子何罪？”复使为政。为明年秦、晋战彭衙传。○复，扶又反。<br/><br/>　　【经】二年，春，王二月，甲子，晋侯及秦师战于彭衙，秦师败绩。（孟明名氏不见，非命卿也。大崩曰败绩。冯翊郃阳县西北有彭衙城。○衙音牙。见，贤遍反。郃，户纳反。）<br/><br/>　　[疏]注“孟明”至“衙城”。<br/><br/>　　○正义曰：於例，将卑师众称“师”。今称“秦师”，知将非尊者，故云“孟明名氏不见，非命卿也”。传称秦伯不废孟明，复使为政。则孟明，秦之执政之卿也，而言非卿者，成二年注云“曹大夫常不书，而书公子首者，首命於国，备於礼，成为卿故也”。然则备卿礼乃成为卿，礼不备则不书。秦是辟陋之国，不以卿礼成孟明，不言孟明非执政也。此年晋士縠堪其事，故名书於垂陇。襄二十九年，郑公孙段摄卿以行，名见於城杞，况此真卿而不书者，以秦辟陋在戎，异於中国，礼命不足，故云“非命卿”也。<br/><br/>　<br/><br/>　　丁丑，作僖公主。主者，殷人以柏，周人以栗，三年丧终，则迁入於庙。<br/><br/>　　[疏]注“主者”至“於庙”。<br/><br/>　　○正义曰：主所用木，经无正文。《公羊传》曰：“主者曷用？虞主用桑，练主用栗。”《左传》唯言“祔而作主”，主一而已，非虞、练再作，《公羊》之言，不可通於此也。《论语》：“哀公问主於宰我。宰我对曰：‘夏后氏以松，殷人以柏，周人以栗。’”先儒旧解，或有以为宗庙主者，故杜依用之。案古《论语》及孔、郑皆以为社主。社为木主者，古《论》不行於世，且社主，《周礼》谓之“田主”，无单称主者。以张包周等并为庙主，故杜所依用。刘炫就此以规杜过，未为得也。<br/><br/>　<br/><br/>　　三月，乙巳，及晋处父盟。处父为晋正卿，不能匡君以礼，而亲与公盟，故贬其族。族去，则非卿，故以微人常称为耦，以直厌不直。不地者，盟晋都。○去，起吕反。称，尺证反。厌，於涉反。<br/><br/>　　[疏]注“处父”至“晋都”。正义曰：《春秋》卿则书名氏，贱者则称“人”。外卿之贬，例皆称“人”，鲁卿之贬，乃去其族。去族以称人相类，即是不为卿也。处父为晋正卿，不能匡君以礼，君使盟鲁即从君命，亲与公盟，故贬去其族，若言处父是晋之贱人，则不复书“公”，直言“及晋处父盟”，若言鲁之贱人往与之盟也。鲁之贱人不合书名，举其所为之事而已。言“及”不言名，是微人之常称也。以微人常称与处父为偶，若处父亦贱人也。鲁以微人敌微人，直也，晋以卿敌公，不直也。如此书经者，以鲁之直厌晋之不直也。然则不贬处父称人者，贬之称人，则恶名不见，贬其族留其名，所以恶处父也。《释例》曰：“随此称人，则所罪之名不章，故特书‘处父’也。”翟泉，澶渊，亦会公侯，所以称“人”者，以其众卿非一，依例总贬。不地者，盟於晋之都也。诸侯会聚，盟於他国之都者，即以国名为盟地。鲁之君臣独往他国而与之盟者，不复举国地。三年“冬，公如晋”，十二月“公及晋侯盟”是也。<br/><br/>　<br/><br/>　　夏，六月，公孙敖会宋公、陈侯、郑伯、晋士縠、盟于垂陇。垂陇，郑地。荧阳县东有陇城。士縠出盟诸侯，受成於卫，故贵而书名氏。○縠，户木反，本亦作“穀”，同。陇，力勇反。<br/><br/>　　自十有二月不雨，至于秋七月。无传。周七月，今五月也。不雨，足为灾。不书旱，五穀犹有收。○收，如字，又手又反。<br/><br/>　　八月，丁卯，大事于大庙，跻僖公。大事，禘也。跻，升也。僖公，闵公庶兄，继闵而立，庙坐宜次闵下，今升在闵上，故书而讥之。时未应吉禘，而於大庙行之，其讥已明，徒以逆祀，故特大其事，异其文。○大庙，音泰，注及传“大庙”同。跻，子兮反。坐，木卧反，又如字。<br/><br/>　　[疏]注“大事”至“其文”。<br/><br/>　　○正义曰：昭十五年“有事于武宫”，传称“禘于武宫”。有事是禘，则知大事亦是禘也。“跻，升也”，《释诂》文。《公羊传》曰：“跻者何？升也。”禘祭之礼，审谛昭穆，诸庙已毁未毁之主，皆於太祖庙中以昭穆为次序。父为昭，子为穆。太祖东向，昭南向，穆北向，孙从王父，以次而下。祭毕则复其庙。其兄弟相代，则昭穆同班。近据春秋以来，惠公与庄公当同南面西上，隐、桓与闵、僖亦同北面西上。僖是闵之庶兄，继闵而立，昭穆虽同，位次闵下。今升在闵上，故书而讥之。僖公以其三十三年十一月薨，至此年十一月丧服始毕，今始八月，时未应吉禘，而於大庙行之，与闵公二年吉禘于庄公，其违礼同也。彼书“吉禘”，其讥已明，则此亦从讥可知，不复更讥其速也。徒犹空也。空以逆祀之故，乱国大典，故特大其事，谓之“大事”，讥逆祀也。《释例》曰：“文公二年，僖公之丧未终，未应行吉禘之礼，而於大庙行之，其讥已明，徒以跻僖而退闵，故特大其事，异其文。定八年亦特书‘顺祀’，皆所以起非常也。‘有事于武宫’及‘顺祀’，传皆称‘禘’，则知大事、有事于大庙，亦禘也。”<br/><br/>　<br/><br/>　　冬，晋人、宋人、陈人、郑人伐秦。四人皆卿。秦穆悔过，终用孟明，故贬四国大夫以尊秦伯。<br/><br/>　　[疏]注“四人”至“尊秦”。<br/><br/>　　○正义曰：四国大夫，传皆称名氏，是四人皆卿也。秦穆悔过，终用孟明，仲尼特善其事，无辞可以寄文，故贬四国大夫称“人”，所以尊崇秦德。以诸侯之名无所可加，贬大夫以尊秦，大夫非有罪也。襄八年邢丘之会，晋悼霸功既就，德立刑行，贬诸侯之卿以尊晋侯，其事与此同也。《释例》曰：“秦伯终用孟明而致败，败而罪已，赦其阙而养其志，孟明增修其德，以霸西戎。夫子嘉之，故於伐秦之役贬四国大夫。四国大夫奉君命而行，今以一义变例，故称‘尊秦’，谓之崇德，明罪不在四国大夫也。”<br/><br/>　<br/><br/>　　公子遂如齐纳币。传曰：“礼也。”僖公丧终此年十一月，则纳币在十二月也。《士昏》六礼，其一纳采，纳徵始有“玄纁束帛”，诸侯则谓之纳币。其礼与士礼不同，盖公为太子时已行昏礼也。○纁，诗云反。<br/><br/>　　[疏]注“传曰”至“昏礼”。<br/><br/>　　○正义曰：《公羊传》曰：“此何以书？讥。何讥尔？讥丧娶也。娶在三年之外，则何讥乎丧娶？三年之内不图昏。”其意谓此丧服未毕而行昏礼也。何休据此作《膏肓》，以《左氏》为短。今《左氏传》谓之“礼也”，必是丧服已终。杜以《长历》推之，知僖公以其三十三年十一月薨，至此年十一月，丧已毕矣。纳币虽则无月以传言“礼”，则知纳在十二月也。《士昏》六礼，其一纳采，次有问名、纳吉，至纳徵始有玄纁束帛，士谓之纳徵，诸侯则谓之纳币，以其币帛多，其礼大，与士礼不同，故异其名也。案士之昏礼，纳采、问名同日行事。纳采者，纳其采择之礼。主人既许，宾即问名，将归卜其吉凶也。卜而得吉，又遣使纳吉，如纳采之礼。纳吉之后，方始纳徵。徵，成也。使使纳币，以成昏礼也。此纳币以前已有三礼，须再度遣使，一月之内不容三遣適齐，盖公为大子时已行昏礼。疑在僖公之世己行纳、采纳，吉今续而成之也。杜言“其一纳采”，欲明纳徵之前更有昏礼，纳币非昏礼之始，豫为下句“公为大子时己行昏礼”张本也。六子昏礼，理自不书，虽则公昏唯书纳币，其纳采、纳吉亦不书也。《释例》曰：“诸侯昏礼亡，以士昏礼准之，不得唯止於纳币逆女。逆女纳币二事，皆必使卿行，卿行则书之。他礼非卿则不书也。‘宋公使华元来聘’，聘不应使卿，故传但言‘聘共姬也’。‘使公孙寿来纳币’，纳币应使卿，故传明言‘得礼也’。鲁君之昏，亦唯存纳币逆女，此其义。”<br/><br/>　<br/><br/>　　【传】二年，春，秦孟明视帅师伐晋，以报殽之役。二月，晋侯御之。先且居将中军，赵衰佐之。（代郤溱。○御，鱼吕反。将，子匠反。衰，初危反。溱，侧巾反。）王官无地御戎，（代梁弘。）狐鞫居为右。（鞫居，续简伯。○鞫，九六反。）甲子，及秦师战于彭衙，秦师败绩。晋人谓秦“拜赐”之师。（以孟明言“三年将拜君赐”，故嗤之。○嗤，尺之反。）战于殽也，晋梁弘御戎，莱驹为右。战之明日，晋襄公缚秦囚，使莱驹以戈斩之。囚呼，莱驹失戈，狼瞫取戈以斩囚，禽之以从公乘，遂以为右。箕之役，（箕役在僖三十三年。○呼，火故反。瞫，尺其反，《字林》式衽反。乘，绳证反。）先轸黜之，而立续简伯。<br/><br/>　　[疏]“箕之”至“黜之”。<br/><br/>　　○正义曰：御与车右虽有常员，必临战更选定之。韩之战，上右庆郑吉是其事也。自殽战之后，狼瞫为右。箕之役，将战选右，先轸黜之。箕战先轸死焉，非既战乃黜之也。<br/><br/>　<br/><br/>　　狼瞫怒。其友曰：“盍死之？”瞫曰：“吾未获死所。”未得可死处。○盍，户腊反。处，昌虑反。其友曰：“吾与女为难。”欲共杀先轸。○女音汝。难，乃旦反。瞫曰：“《周志》有之，‘勇则害上，不登於明堂。’《周志》，周书也。明堂，祖庙也，所以策功序德，故不义之士不得升。死而不义，非勇也。共用之谓勇。共用，死国用。○共音恭，注同。吾以勇求右，无勇而黜，亦其所也。言今死而不义，更成无勇，宜见退。谓上不我知，黜而宜，乃知我矣。言今见黜而合宜，则吾不得复言上不我知。○复，扶又反。子姑待之。”<br/><br/>　　[疏]“周志”至“待之”。<br/><br/>　　○正义曰：周之志记有之，曰，有勇以害在上，则为不义之人，不得升於明堂。若杀先轸，则必死。死而不义，非勇也。如以死共国家之用，是之谓勇。吾自以有勇之故，求为车右。若杀先轸，则是无勇。无勇而被黜退，亦是得其所也。吾复安得为恨？吾今恨者，谓在上不我知也。言其不知我有勇也。若杀先轸，即是成为无勇。无勇被黜退，则黜而合其宜也，乃是在上知我矣，不得言在上不我知也。子且待之。<br/><br/>　　○注“周志”至“得升”。<br/><br/>　　○正义曰：志者，记也。谓之《周志》，明是周世之书。不知其书何所名也。郑玄以为明堂在国之阳，与祖庙别处。《左氏》旧说及贾逵、卢植、蔡邕、服虔等，皆以祖庙与明堂为一，故杜同之。《祭统》云“古者明君必赐爵禄於大庙”，传称公行还告庙，舍爵策勋。是明堂之中所以策功序德，故不义之人不得升之也。害上即是不义，故不得登明堂也。<br/><br/>　<br/><br/>　　及彭衙，既陈，以其属驰秦师，死焉。属，属已兵。○陈，直觐反。晋师从之，大败秦师。君子谓狼瞫於是乎君子。《诗》曰：“君子如怒，乱庶遄沮。”《诗·小雅》。言君子之怒必以止乱。遄，疾也。沮，止也。○遄，市专反。沮，在汝反。又曰：“王赫斯怒，爰整其旅。”《诗·大雅》。言文王赫然奋怒，则整师旅以讨乱。○赫，火百反。怒不作乱，而以从师，可谓君子矣。<br/><br/>　　秦伯犹用孟明。孟明增脩国政，重施於民。赵成子言於诸大夫曰：成子，赵衰。○施，式豉反。“秦师又至，将必辟之。惧而增德，不可当也。《诗》曰：‘毋念尔祖，聿脩厥德。’《诗·大雅》。言念其祖考，则宜述脩其德以显之。毋念，念也。○辟音避。毋音无，注同。孟明念之矣。念德不怠，其可敌乎？”为明年秦人伐晋传。<br/><br/>　　“丁丑，作僖公主”。书，不时也。过葬十月，故曰：“不时”，例在僖三十三年。<br/><br/>　　[疏]注“过葬”至“三年”。<br/><br/>　　○正义曰：僖三十三年传已发例，言“作主非礼”，此复云“书，不时”者，彼因“葬缓”，遂通讥“作主”之失，未辩失之所由，於此又言“不时”，以明失礼之状，接成彼义也。<br/><br/>　<br/><br/>　　晋人以公不朝来讨。公如晋。夏，四月，己巳，晋人使阳处父盟公以耻之。使大夫盟公，欲以耻辱鲁也。经书“三月乙巳”，经、传必有误。书曰“及晋处父盟”，以厌之也。厌犹损也。晋以非礼盟公，故文“厌之”以示讥。○厌，於涉反，注同。適晋不书，讳之也。不书“公如晋”。<br/><br/>　　公未至，六月，穆伯会诸侯，<br/><br/>　　[疏]“公未”至“诸侯”。<br/><br/>　　○正义曰：沈云：“非公命不书，此穆伯会诸侯，公未至而书者，此公既在外，命正卿守国，故守国之臣亦合告庙而行，故得书之也。”<br/><br/>　<br/><br/>　　及晋司空士縠盟于垂陇，晋讨卫故也。讨元年卫人伐晋。士縠，士蒍子。○蒍，于委反。书士縠，堪其事也。晋司空，非卿也。以士穀能堪卿事，故书。○“书士穀”或作“书晋士穀”。<br/><br/>　　[疏]注“晋司”至“故书”。<br/><br/>　　○正义曰：传举司空之官，云堪其事乃书之，明本不当书，故知非卿也。成二年传称鲁“赐晋三帅三命之服，司空亚旅皆受一命之服”。是其知司空非卿之文也。<br/><br/>　<br/><br/>　　陈侯为卫请成于晋，执孔达以说。陈始与卫谋，谓可以强得免。今晋不听，故更执孔达以苟免也。○为，于伪反。<br/><br/>　　秋，八月，丁卯，“大事于大庙，跻僖公”，逆祀也。僖是闵兄，不得为父子。尝为臣，位应在下，令居闵上，故曰“逆祀”。○令，力呈反。“闵上”，时掌反，一本无“上”字。<br/><br/>　　[疏]注“僖是”至“逆祀”。<br/><br/>　　○正义曰：礼，父子异昭穆。兄弟昭穆故同。僖、闵不得为父子，同为穆耳。当闵在僖上，今升僖先闵，故云“逆祀”。二公位次之逆，非昭穆乱也。《鲁语》云：“将跻僖公。宗有司曰：‘非昭穆也。’弗忌曰：‘我为宗伯，明者为昭，其次为穆，何常之有？’”如彼所言，似闵、僖异昭穆者，位次之逆，如昭穆之乱，假昭穆以言之，非谓异昭穆也。若兄弟相代，即异昭穆，设令兄弟四人皆立为君，则祖父之庙即已从毁，知其理必不然，故先儒无作此说。<br/><br/>　<br/><br/>　　於是夏父弗忌为宗伯，宗伯，掌宗庙昭穆之礼。○夏，户雅反。昭，上遥反。后昭穆之例放此。<br/><br/>　　[疏]注“宗伯”至“之礼”。<br/><br/>　　○正义曰：《周礼》“大宗伯掌建邦之天神人鬼地祇之礼。小宗伯掌建国之神位，辩庙祧之昭穆”。诸侯之官所掌亦当然也。<br/><br/>　<br/><br/>　　尊僖公，且明见曰：“吾见新鬼大，故鬼小。新鬼，僖公，既为兄，死时年又长；故鬼，闵公，死时年少。弗忌明言其所见。○长，丁丈反。少，诗照反。<br/><br/>　　[疏]注“新鬼”至“所见”。<br/><br/>　　○正义曰：且明见者，既尊崇僖公，且明言其意之所见，见其顺大小、升圣贤也。刘炫以为直据兄弟大小为义，不须云死之长幼，以规杜氏。今删定知不然者，以传云“新鬼大，故鬼小”，则大小之语总该诸事，非直独据兄弟，明知亦据年时也。<br/><br/>　<br/><br/>　　先大后小，顺也。跻圣贤，明也。又以僖公为圣贤。明顺，礼也。”君子以为失礼。<br/><br/>　　[疏]“君子以为失礼”。<br/><br/>　　○正义曰：传有评论，皆讬之君子。此下尽“先姑”以来，皆是一君子之辞耳。引《诗》二文，於诗之下，各言君子者，君子谓作诗之人。此论事君子，又引彼作诗君子以为证耳。僖公薨后始，作《鲁颂》，为传之时，乃设此辞，非当时君子有此言也。弗忌之意，以先大后小为顺，故言“明顺，礼也”。君子之意，以臣不先君为顺，故云“礼无不顺”，各言其顺，顺不同也。《鲁语》“展禽云：‘夏父弗忌必有天殃。其葬也，焚，烟达于上’”。孔晁云“已葬而柩焚，烟达椁外”。<br/><br/>　<br/><br/>　　礼无不顺。祀，国之大事也，而逆之，可谓礼乎？子虽齐圣，不先父食，久矣。齐，肃也。臣继君犹子继父。○先，悉荐反，下“不先”皆同。故禹不先鲧，汤不先契，鲧，禹父。契，汤十三世祖。○鲧，古本反。契，息列反，殷始封之君。<br/><br/>　　[疏]注“鲧父”至“世祖”。正义曰：鲧，禹父，《夏本纪》文也。契，汤十三世祖，《殷本纪》文。契生昭明，昭明生相土，相土生昌若，昌若生曹圉，曹圉生冥，冥生振，振生微，微生报丁，报丁生报乙，报乙生报丙，报丙生主壬，主壬生主癸，主癸生天乙。天乙即汤也。下注云“不窋，后稷子”，《周本纪》文。服虔云“周家祖后稷，以配天明，不可先也，故言‘不先不窋’。禹、汤异代之王，故言‘不先鲧、契’也”。然则文、武大圣，后稷贤耳，非是不可先也。下句引《诗》“皇祖后稷”，不欲重文，故举“不窋”以辟之。<br/><br/>　<br/><br/>　　文、武不先不窋。不窋，后稷子。○窋，知律反。宋祖帝乙，郑祖厉王，犹上祖也。帝乙，微子父。厉王，郑桓公父。二国不以帝乙、厉王不肖而犹尊尚之。○肖，悉召反。<br/><br/>　　[疏]注“帝乙”至“尚之”。<br/><br/>　　○正义曰：帝乙，微子父，《宋世家》文。厉王，郑桓公父，《郑世家》文。微子、桓公、宋、郑始祖也。言“宋祖帝乙，郑祖厉王”，则二国立其庙而祖祀之，微子不先帝乙，桓公不先厉王。“犹上祖也”，言不以不肖犹尊尚之也。宋为王者之后，得祀殷之先王帝乙之庙不毁者，盖以为其所出，故特存焉。周制，王子有功德出封者，得庙祀所出之王。鲁以周公之故，得立文王之庙。襄十一年传称“鲁为诸姬临於周庙”。周庙，文王庙也。郑之桓武，世有大功，故得立厉王之庙。昭十八年传称郑人救火，“使祝史徙主礻石於周庙”。周庙，厉王庙也。<br/><br/>　<br/><br/>　　是以《鲁颂》曰：“春秋匪解，享祀不忒，皇皇后帝，皇祖后稷。”忒，差也。皇皇，美也。后帝，天也。诗颂僖公，郊祭上天，配以后稷。○解，户卖反。忒，他得反，差二也。<br/><br/>　　[疏]“鲁颂”至“后稷”。<br/><br/>　　○正义曰：《鲁颂·閟宫》之篇，美僖公之德也。上“皇皇”为美，下“皇”为君，言僖公春秋祭祀非有懈倦，其所享祀不有差忒，所祀之神，有“皇皇”之美者为君之上天，配之以君祖后稷也。<br/><br/>　<br/><br/>　　君子曰礼，谓其后稷亲而先帝也。先称帝也。《诗》曰：“问我诸姑，遂及伯姊。”《诗·邶风》也。卫女思归而不得，故原致问於姑姊。○邶音佩。君子曰礼，谓其姊亲而先姑也。僖亲文公父。夏父弗忌欲阿时君，先其所亲，故传以此二诗深责其意。仲尼曰：“臧文仲，其不仁者三，不知者三。下展禽，展禽，柳下惠也。文仲知柳下惠之贤而使在下位。己欲立而立人。○不知，音智，下同。废六关，塞关、阳关之属，凡六关，所以禁绝末游而废之。塞，悉再反。妾织蒲，三不仁也。家人贩席，言其与民争利。○贩，甫万反。作虚器，谓居蔡山节藻棁也。有其器，而无其位，故曰虚。○棁，章悦反。纵逆祀，听夏父，跻僖公。祀爰居，三不知也。”海鸟曰“爰居”，止於鲁东门外，文仲以为神，命国人祀之。○爰居，《尔雅》一名杂县。樊光云“似凤皇”。爰居事见《国语》。《庄子》云：“鲁侯御而觞之于庙。”<br/><br/>　　[疏]“仲尼”至“知也”。正义曰：鲁臣多矣，而独讥文仲者，以文仲执国之政，有大知之名，为不知之事，故特讥之。其馀则不足责矣。《论语》称“仁者爱人，知者不惑”。故以害於物者为不仁，闇於事者为不知。卑下展禽而不肯举荐，废去六关而不设防禁，妾织蒲席而与民争利，此三事为不仁也。无其位而作虚器，不知礼而纵逆祀，不识鸟而祀爰居，此三事为不知也。<br/><br/>　　○注“展禽”至“立人”。<br/><br/>　　○正义曰：《论语》云：“臧文仲，其窃位者与！知柳下惠之贤而不与立也。”又曰：“仁者，己欲立而立人。”知贤不举，是无恕心，故为不仁也。<br/><br/>　　○注“塞关”至“废之”。<br/><br/>　　○正义曰：昭五年传称孟丙仲壬之子杀竖牛於塞关之外，襄十七年传称“师自阳关逆臧孙”，二关见於传，如此之属，凡有六也。民以田农为本，商贾为末。农民力以自食，商民游以求食。《汉书》贾谊说上曰“今区攵民而归之农，皆著其本，各食其力。末伎游食之民，转而缘南亩，则畜积足矣”。杜称“末游”者，谓此末伎游食之民也。《周礼·司关》“司货贿之出入，掌其治禁”，是所以禁约末游者，令其出入有度。今而废之，使末游之人无所禁约，损害农民，是不仁也。<br/><br/>　　○注“家人”至“争利”。<br/><br/>　　○正义曰：《家语》说此事，作“妾织席”，知“织蒲”是为席以贩卖之也。《大学》云“食禄之家不与民争利”，故以此为不仁也。<br/><br/>　　○注“谓居”至“曰虚”。<br/><br/>　　○正义曰：《论语》云：“子曰：臧文仲居蔡，山节藻棁，何如其知也？”郑玄云：“节，栭也，刻之为山。棁，梁上楹也，画以藻文。”“蔡”谓国君之守龟，“山藻节棁”，天子之庙饰，皆非文仲所当有之。有其器而无其位，故曰“虚”。君子下不僣上，其居奢如此，是不知也。○“海鸟”至“祀之”。<br/><br/>　　○正义曰：《鲁语》云：“海鸟曰‘爰居’，止於鲁东门之外三日，臧文仲命国人祭之。展禽曰：‘越哉，臧孙之为政也！’夫祀，国之大节也；节，政之所成也。故制祭祀以为国典。今无故而加典，非政之宜也。今海鸟至，巳不知而祀之，以为国典，难以言仁且知矣。无功而祀之，非仁也；弗知而不问，非知也。今兹海其有灾乎！夫广川之鸟兽，皆知辟其灾。是岁，海多大风，冬暖。”<br/><br/>　<br/><br/>　　冬，晋先且居、宋公子成、陈辕选、郑公子归生伐秦，取汪及彭衙而还，以报彭衙之役。卿不书，为穆公故，尊秦也，谓之崇德。○成音城，本或作“戌”，音恤。选，息兖反。汪，乌黄反。为，于伪反。<br/><br/>　　襄仲如齐纳币，礼也。凡君即位，好舅甥，脩昏姻，娶元妃以奉粢盛，孝也。谓谅闇既终，嘉好之事通于外内，外内之礼始备。此除凶之即位也。於是遣卿申好舅甥之国，修礼以昏姻也。元妃，嫡夫人。奉粢盛，供祭祀。○好，呼报反，注同。娶，七住反。妃，芳菲反。粢音咨。盛音成。嫡，丁历反。共音恭。孝，礼之始也。<br/><br/>　　【经】三年，春，王正月，叔孙得臣会晋人、宋人、陈人、卫人、郑人伐沈。沈溃。（传例曰：“民逃其上曰溃。”沈，国名也。汝南平舆县北有沈亭。○沈，尸甚反。溃，户内反。舆音馀，一音预。）<br/><br/>　　夏，五月，王子虎卒。不书爵者，天王赴也。翟泉之盟，虽辄假王命，周王因以同盟之例为赴。○为，于伪反，又如字。本或作“来赴”。<br/><br/>　　[疏]注“不书”至“为赴”。正义曰：王子虎即王叔文公也。谥之为“文”，必当有爵。不书爵者，畿内之国不得外交诸侯。其臣不敢赴鲁，必天子为之赴，赴以王子为亲，不复言其爵也。翟泉之盟，子虎在列而贬之称“人”，若王使来盟，不应贬责。不假王命，则不得与盟。故知於时辄假王命，周王遂以同盟之礼为之赴鲁。传称“来赴，吊，如同盟，礼也。”是其来赴、往吊，皆如同盟之礼。<br/><br/>　<br/><br/>　　秦人伐晋。晋人耻不出，以微者告。<br/><br/>　　秋，楚人围江。<br/><br/>　　雨螽于宋。自上而隋，有似於雨。宋人以其死为得天祐，喜而来告，故书。○雨，于付反，注及传同。螽音终。隋，徒火反，传注同。祐音又。<br/><br/>　　冬，公如晋。十有二月，己巳，公及晋侯盟。<br/><br/>　　晋阳处父帅师伐楚以救江。<br/><br/>　　【传】三年，春，庄叔会诸侯之师伐沈，以其服於楚也。沈溃。凡民逃其上曰溃。在上曰逃。（溃，众散流移，若积水之溃，自坏之象也。国君轻走，群臣不知其谋，与匹夫逃窜无异，是以在众曰溃。在上曰逃。各以类言之。○轻，如字，又遣政反。窜，七乱反。）<br/><br/>　　[疏]“凡夫”至“曰逃”。<br/><br/>　　○正义曰：《公羊传》曰：“溃者何？下叛上也。国曰溃。邑曰叛。”《释例》曰：“众保於城，城保于德。言上能以德附众，以功庇下，民信其德，恃其固，故能交相依怀，以卫社稷。苟无固志，盈城之众，一朝而散，如积水之败，故曰溃。溃者，众散流遁之辞也。国君而逃师弃盟，违其典仪，弃其车服，群臣不知其谋，社稷不保其安，此与匹夫逃窜无异，是以在众为‘溃’，在君为‘逃’，以别上下之名，无取於别国邑也。贾、颍以为举国曰溃，一邑曰叛。案《左氏》无此义也。传曰‘陈侯如楚，庆氏以陈叛’，此则举国，不必言溃也。叛者，举城而属他，非民溃之谓也”。是解溃逃之义也。僖五年首止之盟，“郑伯逃归”，襄七年鄬之会，“陈侯逃归”，皆书於经。十年传厥貉之会，麇子逃归不书者，於时楚会诸侯，鲁不与，楚不告，故不书也。襄十六年溴梁之会，传称“高厚逃归”，不书於经者，《释例》云：“例之溃逃，指为一国一车一邑，君民相须为用，变文以别之也。郑詹见囚於齐，自齐逃来，此为逸囚，无下可逃，《春秋》指事而书，所谓民逃，非在上之逃也。而贾氏复申以入例，亦不安也。”如例所言，高厚之逃，纵有师众，止同逸囚之限，非是逃例。然郑詹书，而高厚不书者，郑詹为逃来向鲁，故书。高厚不别赴，故不书。<br/><br/>　<br/><br/>　　卫侯如陈，拜晋成也。二年，陈侯为卫请成于晋。○为，于伪反。<br/><br/>　　夏，四月，乙亥，王叔文公卒，来赴，吊如同盟，礼也。王子虎与僖公同盟於翟泉，文公是同盟之子，故赴以名。传因王子虎异於诸侯，王叔又未与文公盟，故於此显示体例也。经书五月，又不书日，从赴也。<br/><br/>　　[疏]注“王子”至“赴也”。<br/><br/>　　○正义曰：隐七年传例曰“凡诸侯同盟，於是称名，故薨则赴以名”者，指谓同盟之二君耳，不言与其父盟，得以名赴其子。但同盟称名，则两君相知。君既知之，则国内皆知，故彼父虽卒，得以名赴其子。此理虽尔，凡例未明。王子虎与僖同盟交，公是其同盟之子，今乃以名赴文，是其於礼合赴。此类多矣。传囚王子虎天子之臣，异於诸侯，王叔又未与文公同盟，故於此显示体例，则其馀从可知也。<br/><br/>　<br/><br/>　　秦伯伐晋，济河焚舟，示必死也。取王官及郊。王官，如晋地。晋人不出。遂自茅津济，封殽尸而还。茅津在河东大阳县西。封，埋藏之。○大音泰。遂霸西戎，用孟明也。君子是以知秦穆公之为君也，举人之周也，周，备也。不偏以一恶弃其善。与人之壹也。壹，无二心。孟明之臣也。其不解也。能惧思也。子桑之忠也。其知人也。能举善也。子桑，公孙枝，举孟明者。○解，佳买反，下同。《诗》曰“于以采蘩？于沼于沚。于以用之？公侯之事”，秦穆有焉。《诗·国风》。言沼沚之蘩至薄，犹采以共公侯，以喻秦穆不遗小善。○蘩音烦。沼，之绍反。沚音止。共音恭。“夙夜匪解，以事一人”，孟明有焉。《诗·大雅》。美仲山甫也。一人，天子也。“诒厥孙谋，以燕翼子”，子桑有焉。诂，遗也。燕，安也。翼，成也。《诗·大雅》，美武王能遗其子孙善谋，以安成于孙。言子桑有举善之谋。○诒，以之反。遗，唯季反。<br/><br/>　　[疏]注“诒遗”至“之谋”。<br/><br/>　　○正义曰：“诒，遗”，《释诂》文。燕之为安，常训也。翼者，赞成之义，故为成也。《诗·大雅·文王有声》之篇美武王之事。言子桑有此义也。<br/><br/>　<br/><br/>　　“秋，雨螽于宋”，队而死也。螽飞至宋，队地而死，苦雨。○队，直类反。<br/><br/>　　楚师围江，晋先仆伐楚以救江。晋救江在“雨螽”下，故使“围江”之经随在“雨螽”下。<br/><br/>　　[疏]注“晋救”至“螽下”。<br/><br/>　　○正义曰：先仆救江，经无其事，但实在“雨螽”之后。不进“救江”於前，而退“围江”於下，欲令下与处父救江相接故也。<br/><br/>　<br/><br/>　　冬，晋以江故告于周。欲假天子之威以伐楚。王叔桓公、晋阳处父伐楚以救江，桓公，周卿士王叔文公之子。桓公不书，示威名不亲伐。<br/><br/>　　[疏]注“桓公”至“亲伐”。<br/><br/>　　○正义曰：王叔文公，不知何王之子，字叔，遂以叔为氏。桓公是其子，王叔陈生是其后也。卫有公叔文子，此人盖以王叔为氏也。<br/><br/>　<br/><br/>　　门于方城，遇息公子朱而还。子朱，楚大夫伐江之师也。闻晋师起而江兵解，故晋亦还。○帅，所类反。解音蟹，又佳买反。晋人惧其无礼於公也，请改盟。改二年处父之盟。公如晋，及晋侯盟。晋侯飨公，赋《菁菁者莪》。《菁菁者莪》，《诗·小雅》。取其“既见君子，乐且有仪”。○菁，子丁反。莪，五多反。乐音洛，下文“何乐”、“小国之乐”同。庄叔以公降拜，谢其以公比君子也。曰：“小国受命於大国，敢不慎仪？君贶之以大礼，何乐如之？抑小国之乐，大国之惠也。”晋侯降辞，降阶辞让公。登成拜。俱还上，成拜礼。○上，时掌反，又如字。<br/><br/>　　[疏]注“俱还上成拜礼”。<br/><br/>　　○正义曰：《燕礼》：“宾降阶再拜稽首，公命小臣辞，宾升成拜。”郑玄云：“升成拜，复再拜稽首也。先时君辞之以礼，若未成然。”此庄叔以公降拜，晋侯降辞，以礼未成，故更登成拜，是宾主俱还上成拜礼也。<br/><br/>　<br/><br/>　　公赋《嘉乐》。《嘉乐》，《诗·大雅》。义取其“显显令德，宜民宜人，受禄于天”。○嘉，户嫁反。乐，如字，注同。<br/><br/>　　【经】四年，春，公至自晋。（无传。）<br/><br/>　　夏，逆妇姜于齐。称“妇”，有姑之辞。<br/><br/>　　[疏]“逆妇姜于齐”。<br/><br/>　　○正义曰：桓三年“齐侯送姜氏于讙”，注云：“已去齐国，故不言女。未至于鲁，故不称夫人。”然则往逆当称逆女，入国当称夫人。此时逆则卿不行，入复不告至。其礼轻略，异於常文。徒以有姑，故称“妇”，以齐女则称“姜”，直云“逆妇姜于齐”，略贱之文也。<br/><br/>　<br/><br/>　　狄侵齐。无传。<br/><br/>　　秋，楚人灭江。灭例在文十五年。<br/><br/>　　[疏]注“灭例在十五年”。<br/><br/>　　○正义曰：案庄十年“齐师灭谭”，注云：“灭例在文十五年。”灭弦、灭黄、灭夔，皆不注，独更於此言者，沈氏云：“灭谭为入《春秋》之初，故须指其例。弦、黄、夔等，传皆载其见灭所由。今‘灭江’，传无事迹，恐异於馀灭，故更引灭例，云在十五年。”<br/><br/>　<br/><br/>　　晋侯伐秦。<br/><br/>　　卫侯使甯俞来聘。○俞，羊朱反。<br/><br/>　　冬，十有一月，壬寅，夫人风氏薨。僖公母，风姓也。赴同祔姑，故称夫人。○祔音附。<br/><br/>　　[疏]注“僖公”至“夫人”。<br/><br/>　　○正义曰：杜言此者，以成风本是庄公之妾，嫌其不成夫人，故明之也。《释例》曰：“凡妾子为君，其母犹为夫人。虽先君不命其母，母以子贵，其適夫人薨，则尊得加於臣子，内外之礼皆如夫人矣，故姒氏之丧，责以‘小君不成’，成风之丧，王使会葬。传曰‘礼也’。”是言適夫人既死，妾母於法得成夫人也。<br/><br/>　<br/><br/>　　【传】四年，春，晋人归孔达于卫，以为卫之良也，故免之。（二年，卫执孔达以说晋。）<br/><br/>　　夏，卫侯如晋拜。谢归孔达。曹伯如晋会正。会受贡赋之政也。传言襄公能继文之业，而诸侯服从。<br/><br/>　　逆妇姜于齐，卿不行，非礼也。礼，诸侯有故，则使卿逆。君子是以知出姜之不允於鲁也。允，信也。始来不见尊贵，故终不为国人所敬信也。文公薨而见出，故曰“出姜”。曰：“贵聘而贱逆之，公子遂纳币，是贵聘也。君而卑之，立而废之，君，小君也。不以夫人礼迎，是卑废之。弃信而坏其主，在国必乱，在家必亡。主，内主也。○坏音怪。不允宜哉！诗曰：‘畏天之威，于时保之。’敬主之谓也。”《诗·颂》言畏天威，於是保福禄。<br/><br/>　　秋，晋侯伐秦，围刓、新城，以报王官之役。邧、新城，秦邑也。王官役在前年。○邧，原晚反，一音元。<br/><br/>　　楚人灭江，秦伯为之降服，出次，不举，过数。降服，素服也。出次，辟正寝。不举，去盛馔。邻国之礼有数，今秦伯过之。○为，于伪反，下文注“为赋”、“为歌”皆同。去，起吕反。馔，仕眷反。<br/><br/>　　[疏]注“降服”至“过之”。<br/><br/>　　○正义曰：僖三十三年传曰“秦伯素服郊次”，意与此同，知此“降服”为素服也。“出次”，出於官而别次舍，故云“辟正寝”也。杀牲盛馔曰举，知“不举”，去盛馔也。“邻国之礼有数”，不知其数几何？以言“过数”，知其必有数耳。哀十年传称“齐人弑悼公，之於师。吴子三日哭於军门之外”。邻国之数，三日也。<br/><br/>　<br/><br/>　　大夫谏，公曰：“同盟灭，虽不能救，敢不矜乎？吾自惧也。”秦、江同盟，不告，故不书。○矜，居陵反。君子曰：“《诗》云：‘惟彼二国，其政不获；惟此四国，爰究爰度。’其秦穆之谓矣。”《诗·大雅》。言夏、商之君，政不得人心，故四方诸侯皆惧而谋度其政事也。言秦穆亦能感江之灭，惧而思政。爰，於也。究，度，能谋也。○究音救。度，待洛反，注同。<br/><br/>　　[疏]“君子”至“谓矣”。<br/><br/>　　○正义曰：遍检诸本，“君子曰”下皆无“诗云”，则传文本自略也。《诗》意言维彼夏、商二国，其政不得民心，致使国家丧灭；维此四方之国见其亡灭，於是自谋於是自度其政事，自惧己之灭亡也。此诗所言，其秦穆之谓也。此《诗·大雅·皇矣》之篇。<br/><br/>　<br/><br/>　　卫甯武子来聘，公与之宴，为赋《湛露》及《彤弓》。非礼之常，公特命乐人以示意，故言“为赋”。《湛露》、《彤弓》，《诗·小雅》。○湛，直减反。彤，徒冬反。<br/><br/>　　[疏]注“非礼”至“小雅”。<br/><br/>　　○正义曰：诸自赋诗，以表己志者，断章以取义，意不限诗之尊卑。若使工人作乐，则有常礼。穆叔所云《肆夏》，《樊》、《遏》、《渠》，天子所以享元侯也。《文王》、《大明》、《绵》，则两君相见之乐也。燕礼者，诸侯燕其群臣及燕聘问之宾礼也。歌《鹿鸣》、《四牡》、《皇皇者华》，如彼所云，盖尊卑之常礼也。自赋者，或全取一篇，或止歌一章，未有顿赋两篇者也。其使工人歌乐，各以二篇为断，此其所以异也。此时武子来聘，鲁公燕之，於法当赋《鹿鸣》之三，今赋《湛露》、《彤弓》，非是礼之常法。传特云“为赋”，知公特命乐人歌此二篇以示意也。此二篇，天子燕诸侯之诗。公非天子，宾非诸侯，不知歌此欲示何意？盖以武子有令名，歌此疑是试之耳。<br/><br/>　<br/><br/>　　不辞，又不答赋。使行人私焉。私问之。对曰：“臣以为肄业及之也。肄，习也。鲁人失所赋，甯武子佯不知，此其愚不可及。○肄，字又作“肆”，以二反，注同。佯音阳，一音祥。<br/><br/>　　[疏]注“肄习”至“可及”。<br/><br/>　　○正义曰：《说文》肆训为陈，字从长，聿声；貄训为习，字从聿，豸声。古书经传所作字皆司耳。臣以为工人自习诗业以及此篇，非谓歌之以为己也。鲁人失於所赋，辞则章主之失，答则已当其宠，故“不辞又不答”，佯若不知，其所为如愚人然。《论语》云“甯武子其知可及，其愚不可及”。此亦是愚之一事也。案燕礼无答赋之法，而怪其不答赋者，非常之赋，宜有对答故也。<br/><br/>　<br/><br/>　　昔诸侯朝正於王，朝而受政教也。王宴乐之，於是乎赋《湛露》，则天子当阳，<br/><br/>　　[疏]“天子当阳”。<br/><br/>　　○正义曰：《湛露》诗云：“湛湛露斯，匪阳不晞。”阳谓日也。言天子当日，诸侯当露也。<br/><br/>　<br/><br/>　　诸侯用命也。《湛露》曰：“湛湛露斯，匪阳不晞。”晞，乾也。言露见日而乾，犹诸侯禀天子命而行。○乐音洛，下注“宴乐”同。晞音希。诸侯敌王所忾，而献其功，敌犹当也。忾，恨怒也。○忾，苦爱反。<br/><br/>　　[疏]“诸侯”至“其功”。<br/><br/>　　○正义曰：敌者，相当之言。忾，是恨怒之意。当王所怒，谓往征伐之胜而献其功也。《彤弓序》云：“天子赐有功诸侯也。”<br/><br/>　<br/><br/>　　王於是乎赐之彤弓一、彤矢百、玈弓矢千、以觉报宴。觉，明也。谓诸侯有四夷之功，王赐之弓矢，又为歌《彤弓》以明报功宴乐。○玈音卢。觉音角。<br/><br/>　　[疏]注“觉明”至“宴乐”。<br/><br/>　　○正义曰：觉者，悟知之意，故为明也，使诸侯明己心也。庄三十一年传曰：“诸侯有四夷之功，则献于王。”中国则否。《礼》“诸侯赐弓矢，然后专征伐”，故有功则赐之以弓矢，又歌此《彤弓》之诗以明天子之心，知是报功宴乐也。《诗》言“一朝飨之”，则是为设飨礼。此云宴者，明其为宴乐耳，非言设宴礼也。<br/><br/>　<br/><br/>　　今陪臣来继旧好，方论天子之乐，故自称“陪臣”。○好，呼报反。君辱贶之，其敢干大礼以自取戾？”贶，赐也。干，犯也。戾，罪也。○贶音况。戾，力计反。<br/><br/>　　冬，成风薨。为明年王使来含赗传。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10166.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10168.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

