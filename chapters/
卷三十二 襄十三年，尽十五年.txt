<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十二 襄十三年，尽十五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十二 襄十三年，尽十五年全文,孔颖达作品" />
<meta name="description" content="春秋左传正义原文阅读,卷三十二 襄十三年，尽十五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10312.html";
var nextpage="novel-read-1018-10314.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十二 襄十三年，尽十五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10312.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十二 襄十三年，尽十五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:24:01<span class="divide">|</span></p>
<div class="page-body">
<div class="page-content">
<p> 　　【经】十有三年，春，公至自晋。<br/><br/>　　夏，取邿。邿，小国也。任城亢父县有邿亭。传例曰：“书取，言易也。”○邿音诗。任音壬。亢，苦浪反，又音刚。父音甫。易，以豉反，传同。<br/><br/>　　秋，九月，庚辰，楚子审卒。共王也。成二年，大夫盟于蜀。<br/><br/>　　冬，城防。<br/><br/>　　【传】十三年，春，公至自晋，孟献子书劳于庙，礼也。（书勋劳於策也。桓二年传曰：“公”至“自唐告於庙也。凡公行告於宗庙反行饮”至“舍爵策勋焉。礼也。桓十六年传又曰：“公至自伐郑，以饮至之礼也。”然则还告庙及饮至及书劳三事，偏行一礼，则亦书至。悉阙乃不书至。传因献子之事，以发明凡例。《释例》详之。○舍如字，又音舍。）<br/><br/>　　[疏]注“书勋”至“详之”。<br/><br/>　　○正义曰：其书劳与策勋，一也。《周礼》：“王功曰勋，事功曰劳。”对则勋大而劳小，故传变文以包之。注云“书勋劳於策”，明其不异也。桓二年传发凡例，有告庙也，饮至也。策勋也。桓十六年传言“饮至”，此年传言“书劳”，二者各举其一，所以反覆凡例。以此知三事，偏行一礼，则亦书至。悉阙，乃不书至耳。所云“偏行一礼”，谓偏行告至。其饮至、策勋，则不可偏行也。何则？告庙因行饮至，舍爵而即策勋。策勋、饮至，并行之於庙，岂得不告至，而在庙聚饮乎？不告至而入庙书劳乎？明其决不然矣。但告至巳后，或饮至而不书劳，或书劳而不饮至，二事或有阙其一者，传因献子书劳，复言“礼也”。所以发明凡例。《释例》曰：“公行，或朝或会，或盟或伐，得礼失礼，其事非一，故传随而释之。於盟释告庙，嫌他例不通，故复总云‘凡公行，告于宗庙。反行，饮至、舍爵，策勋焉，礼也’。此以明公之出竟，当无不告。及其反也，则必饮至，有功成策勋。故公至自伐郑，传重言以饮至之礼；孟献子书劳于庙，传复云‘礼’，所以反覆凡例也。公朝於晋，而献子书劳，知策勋非唯讨伐之功。虽或常行，有以定国安民，亦书功於庙也。然则凡反行饮至，必以嘉会昭告祖祢。有功则舍爵策勋，无劳告事而已。”<br/><br/>　<br/><br/>　　夏，邿乱，分为三。国分为三部，志力各异。师救邿，遂取之。鲁师也。经不称师，不满二千五百人。传通言之。<br/><br/>　　[疏]注“鲁师”至“言之”。<br/><br/>　　○正义曰：庄八年，“师及齐师围郕”。彼是大夫将满师，故称“师”。此亦大夫将，所将不满二千五百人，故直言取邿，而不得言师也。传言师者，师是众人总名，虽少，亦通言之。<br/><br/>　<br/><br/>　　凡书取，言易也。不用师徒，及用师徒而不劳，虽国亦曰“取”。<br/><br/>　　[疏]注“不用”至“曰取”。<br/><br/>　　○正义曰：宣九年取根牟，传曰“言易也”。成六年取鄟，传曰“言易也”。昭四年取鄫，传曰“言易也”。莒乱，著丘公立而不抚鄫，鄫叛而来，故曰取。凡克邑不用师徒曰取”。与此四发取例，传皆云“言易也”。取鄫之下，又发凡例云“克邑不用师徒曰取”者，不用师徒，即是易得之状，所以覆明凡例也。若用而不劳，则与不用相似，故杜云“用而不劳，亦曰取”也。凡例克邑，邿乃是国，知虽国亦曰取。《释例》曰：“取者，乘其衰乱，或受其溃叛，或用小师而不顿兵劳力，则直言取。如取如携，言其易也。传四发取例者，邿以师徒，鄫叛而来，根牟东夷，鄟附庸国，名各不同故也。邿为小国，非邑非夷，故以凡例附之。”<br/><br/>　<br/><br/>　　用大师焉曰灭。敌人距战，斩获俘馘，用力难重，虽邑亦曰灭。○馘，古获反。<br/><br/>　　[疏]注“敌人”至“曰灭”。<br/><br/>　　○正义曰：国大邑小，嫌邑易国难，“灭”“取”止见难易，不由国邑大小，故注辩之。上云易，则虽国亦曰取。此取邿，邿是国也。此言用力难重，则虽邑亦曰灭。僖二年，虞师、晋师灭下阳，昭十三年，吴灭州来，皆邑而言灭是也。<br/><br/>　<br/><br/>　　弗地曰入。谓胜其国邑，不有其地。<br/><br/>　　[疏]“谓胜”至“其地”。<br/><br/>　　○正义曰：入谓入其都邑，制其民人。当入之日，与灭亦同。但寻即去之，不为己有，故云胜其国邑，不即有其土地。如此之类，谓之为“入”。国、邑双举者，国、邑皆称入也。文十五年，晋郤缺入蔡，是入国也。成七年，吴入州来；九年，楚人入郓，是入邑也。若然，闵二年，狄入卫，哀八年，宋公入曹，二者，传皆言灭，而经书“入”者，《释例》曰：“狄灭卫，而书‘入’者，狄无文告。卫之君臣死尽，齐桓存之，以告诸侯，言狄巳去，不能有其土地也。曹背晋而奸宋，是以致讨。宋公既还，而不忍褚师之诟怒，而反兵一举灭曹。灭非本志，故以入告也。”<br/><br/>　<br/><br/>　　荀罃、士鲂卒。晋侯蒐于绵上以治兵，为将命军帅也，必蒐而命之，所以与众共。○为，于伪反。帅，所类反。使士匄将中军，辞曰：“伯游长。伯游，荀偃。○长，丁丈反。昔臣习於知伯，是以佐之，非能贤也。七年，韩厥老，知罃代将中军，士匄佐之。匄今将让，故谓尔时之举，不以己贤。事见九年。○见，贤遍反。请从伯游。”荀偃将中军，代荀罃。士匄佐之。位如故。使韩起将上军，辞以赵武。又使栾黡，以武位卑，故不听，更命黡。辞曰：“臣不如韩起。韩起原上赵武，君其听之。”使赵武将上军，武自新军超四等，代荀偃。韩起佐之。位如故。栾黡将下军，魏绛佐之。黡亦如故。绛自新军佐超一等，代士鲂。新军无帅，将佐皆迁。○将，子匠反。晋侯难其人，使其什吏率其卒乘官属，以从於下军，礼也。得慎举之礼。○难，乃旦反，或如字。什音十。卒，子忽反。乘，绳证反。<br/><br/>　　[疏]“晋侯”至“礼也”。<br/><br/>　　○正义曰：什吏，谓十人长也。从车曰卒，在车曰乘。新军将佐皆迁，晋侯选贤未得，难用其人，使其军内十人之长，率其步卒车士，与其新军官属军尉司马之类，以从於下军。令下军将佐兼领之，得慎举之礼也。《周礼·夏官序》云：“凡制军，万有二千五百人为军，军将皆命卿。二千有五百人为师，师帅皆中大夫。五百人为旅，旅帅皆下大夫。百人为卒，卒长皆上士。二十五人为两，两司马皆中士。五人为伍，伍皆有长。”不言十人有长。而此传云“什吏”者，《夏官》所云，《周礼》之正法耳。其量时制事，未必尽然。《尚书·牧誓》有千夫长、百夫长。《齐语》：“管子设法，五人为伍，五十人为小戎，二百人为卒，二千人为旅，万人为军。”《吴语》：“王孙雄设法，百人为行，十行一旌，十旌一将军。”引《司马法》云：“十人之帅执铃，百人之帅执铎，千人之帅执鼓，万人之将执大鼓。”三者，数人置帅，皆以什计之，异於《周礼》。则晋人为军，或十人置吏也。<br/><br/>　<br/><br/>　　晋国之民，是以大和，诸侯遂睦。君子曰：“让，礼之主也。范宣子让，其下皆让。栾黡为汏，弗敢违也。晋国以平，数世赖之。刑善也夫！刑，法也。○汰音泰。数，所主反。夫音扶。一人刑善，百姓休和，可不务乎？《书》曰：‘一人有庆，兆民赖之，其宁惟永。’其是之谓乎！《周书·吕刑》也。一人，天子也。宁，安也。永，长也。义取上有好善之庆，则下赖其福。○休，许蚪反。好，呼报反。周之兴也，其《诗》曰：‘仪刑文王，万邦作孚。’《诗·大雅》。言文王善用法，故能为万国所信。孚，信也。言兴善也。<br/><br/>　　[疏]“诗曰”至“善也”。<br/><br/>　　○正义曰：此《大雅·文王》之篇。仪，善也。刑，法也。孚，信也。善用法者，文王也。言文王善用法，故能为万国所信。言文王之法善也。<br/><br/>　<br/><br/>　　及其衰也，其《诗》曰：‘大夫不均，我从事独贤。’《诗·小雅》。剌幽王役使不均，故从事者怨恨。称已之劳，以为独贤，无让心。言不让也。<br/><br/>　　[疏]“诗曰”至“让也”。<br/><br/>　　○正义曰：《诗·小雅·北山》之篇。刺幽王役使不均乎！被使之人，自称巳之功劳。我所以特从王事者，在上独以我为贤。自云己贤，是不让也。<br/><br/>　<br/><br/>　　世之治也，君子尚能而让其下，能者在下位，则贵尚而让之。○治，直吏反。小人农力以事其上。是以上下有礼，而谗慝黜远，由不争也，谓之懿德。及其乱也，君子称其功以加小人，加，陵也。君子，在位者。○慝，他得反。远，于万反，又如字。争，争斗之争。小人伐其技以冯君子。冯，亦陵也。自称其能为伐。○技，其绮反。冯，皮冰反。是以上下无礼，乱虐并生，由争善也，争自善也。谓之昏德。国家之敝，恒必由之。”传言晋之所以兴。<br/><br/>　　楚子疾，告大夫曰：“不穀不德，少主社稷。生十年而丧先君，未及习师、保之教训，而应受多福，多福，谓为君。○少，诗照反。丧，息浪反。是以不德，而亡师于鄢，鄢在成十六年。○鄢音偃。以辱社稷，为大夫忧，其弘多矣。弘，大也。若以大夫之灵，获保首领，以殁於地，唯是春秋窀穸之事，窀，厚也。穸，夜也。厚夜，犹长夜。春秋，谓祭祀。长夜，谓葬埋。○殁音没。窀，张伦反，一音徒门反。穸音夕。<br/><br/>　　[疏]注“窀厚”至“葬埋”。<br/><br/>　　○正义曰：《晋语》云：“窀，厚也。”《说文》云：“夕，暮也。从月半见。”穸字从夕，知是以夕为夜也。厚、长意同，故厚夜犹长夜也。《孝经》云：“春秋祭祀，以时思之。”故春秋谓祭祀也。长夜者，言夜不复明，死不复生。故长夜谓葬埋也。以其事施於葬，故今字皆从穴。王意自贬，祭之与葬，皆不敢从先君之礼。<br/><br/>　<br/><br/>　　所以从先君於祢庙者，从先君代为祢庙。<br/><br/>　　[疏]注“从先”至“祢庙”。<br/><br/>　　○正义曰：《祭法》云：“诸侯立五庙，曰考庙，王考庙，皇考庙，显考庙，祖考庙。”此云“祢庙”，即彼“考庙”也。《曲礼》云：“生曰父，死曰考。”考，成也。言有成德也。祢，近也，於诸庙，父最为近也。《礼》，三年之丧毕，则以迁新主入庙。是从先君代为祢庙也。计昭穆之次，昭次入昭庙，穆次入穆庙，皆代为祖庙。而言代为祢庙者，是从先君之近也。<br/><br/>　<br/><br/>　　请为‘灵’若‘厉’。欲受恶谥，以归先君也。乱而不损曰灵。戮杀不辜曰厉。大夫择焉。”莫对。及五命，乃许。<br/><br/>　　秋，楚共王卒。子囊谋谥。大夫曰：“君有命矣。”子囊曰：“君命以‘共’，若之何毁之？赫赫楚国，而君临之，抚有蛮夷，奄征南海，以属诸夏，而知其过，可不谓共乎？请谥之‘共’。”大夫从之。传言子囊之善。○共音恭，下同。夏，户雅反。<br/><br/>　　吴侵楚，养由基奔命，子庚以师继之。子庚，楚司马。养叔曰：“吴乘我丧，谓我不能师也，养叔，养由基也。必易我而不戒。戒，备也。○易，以豉反。子为三覆以待我，覆，伏兵。○覆，扶又反。我请诱之。”子庚从之。战于庸浦，庸浦，楚地。○浦，判五反。大败吴师，获公子党。君子以吴为不吊。不用天道相吊恤。《诗》曰：“不吊昊天，乱靡有定。”言不为昊天所恤，则致罪也。为明年会向传。○昊，胡老反。<br/><br/>　　[疏]“不吊”至“有定”。<br/><br/>　　○正义曰：《诗·小雅·节南山》之篇。<br/><br/>　<br/><br/>　　冬，城防。书事，时也。土功虽有常节，通以事间为时。<br/><br/>　　[疏]注“土功”至“为时”。<br/><br/>　　○正义曰：庄二十九年，传例曰：“凡土功，龙见而毕务，戒事也。火见而致用，水昏正而栽。”是土功之常节也。本设此节，以为农事既闲，故以此时兴土功。今此冬城防，经、传皆不言月，当在火见致用之前。此岁农收差早，虽天象未至，而民事巳闲，故云“土功虽有常节，通以事间为时”。言时节未是时，而事以得时，故言“书事，时也”。《释例》曰：“冬城防，臧武仲请毕农事，故传曰‘书事，时也’。言兴作出火见致用之前，亦得兼以事时而礼之。”<br/><br/>　<br/><br/>　　於是将早城。臧武仲请俟毕农事，礼也。<br/><br/>　　郑良霄、大宰石犹在楚。十一年，楚人执之至今。石言於子囊曰：“先王卜征五年，先征五年而卜吉凶也。征谓巡守。征，行。○先征，悉荐反。守，手又反，注同。<br/><br/>　　[疏]<br/><br/>　　○注“先征”至“征行”。<br/><br/>　　○正义曰：“先征五年而卜其吉凶也”者，以谓征前五年，而预卜之也。征，训行也。先王之行，谨慎而卜，必是礼之大者。大礼远行，莫过巡守。故知“征谓巡守”也。“征，行”，《释言》文也。传言卜征五年，未知何代之礼。案《尚书·舜典》云：“五载一巡守。”孔安国云：“尧、舜同道，舜摄则然，尧又可知。”《周礼·大行人》云：“十有二岁，王巡守殷国。”《王制》云：“天子五年一巡守。”郑玄云：“天子以海内为家，时一巡省之。五年者，虞、夏之制也。周则十二岁一巡守。”如孔、郑之言，唐、虞及夏，皆五年一巡守。然则卜征五年，虞、夏法也。在周之世，而远陈虞、夏法者，盖重古而言之。或周之巡守，不必十二年也。周十二年一巡守，法岁星行天一周也。虞、夏五年一巡守，取五行递王而遍也。<br/><br/>　<br/><br/>　　而岁习其祥。祥习则行，五年五卜，皆同吉，乃巡狩。<br/><br/>　　[疏]“而岁”至“则行”。<br/><br/>　　○正义曰：《礼记》云：“卜筮不相袭。”郑玄云：“袭，因也”。《释诂》云：“祥，善也。”岁因其善，谓去年吉，今年又吉也。善因则行，谓五年五吉，善善相因袭，则先王然后行巡守也。传称卜不习吉，而得五年五卜者，卜不习吉，谓不可一时再卜耳。此则每年一卜，非相习也。<br/><br/>　<br/><br/>　　不习，则增脩德而改卜。不习，谓卜不吉。○“不习则增”，绝句。一本无“增”字，“则”连下总为句。<br/><br/>　　[疏]注“不习谓卜不吉”。<br/><br/>　　○正义曰：其善不因往年，是谓不习吉也。脩德改卜，更以卜吉为始，又得五吉，乃行也。<br/><br/>　<br/><br/>　　今楚实不竞，行人何罪？不能脩德与晋竞。止郑一卿，以除其逼，一卿，谓良霄。使睦而疾楚，以固於晋，焉用之？位不逼则大臣睦，怨疾楚则事晋固。○“焉用之”，本或作“何用之”，於虔反。<br/><br/>　　[疏]“止郑”至“用之”。<br/><br/>　　○正义曰：贵者多则势相逼。今止郑一卿於楚，以除其国内相逼之患。位不逼则大臣和睦，使郑在家之人和睦而疾楚，以牢固事於晋。焉用之，何须用此良霄留之於楚？<br/><br/>　<br/><br/>　　使归而废其使，行而见执於楚，郑又遂坚事晋。是郑废本见使之意。○其使，所吏反，注同。怨其君以疾其大夫，而相牵引也，不犹愈乎？”楚人归之。<br/><br/>　　[疏]“使归”至“愈乎”。<br/><br/>　　○正义曰：往者，郑使良霄向楚，其意欲得楚执良霄，郑得坚事晋国，是郑本遣良霄，其意如此。今若放良霄使归於郑，则郑不得坚事晋国，是废其本使之意。苏氏之说亦然也。良霄被执，久留在楚，今若归之，则怨恨其君，以憎疾其大夫，而相牵引，令郑国大臣不和，则事晋之心不固，不犹少差乎？《方言》云：“病差谓之愈。”后年注以愈为差，此亦当为差也。服虔云：“愈犹病愈。”是愈为差之义也。郑玄《论语》注云：“愈犹胜也。”<br/><br/>　<br/><br/>　　【经】十有四年，春，王正月，季孙宿、叔老会晋士匄、齐人、宋人、卫人、郑公孙虿、曹人、莒人、邾人、滕人、薛人、杞人、小邾人会吴于向。（叔老，声伯子也。鲁使二卿会晋，敬事霸国。晋人自是轻鲁币，而益敬其使，故叔老虽介，亦列於会也。齐崔杼、宋华阅、卫北宫括在会惰慢不摄，故贬称“人”，盖欲以督率诸侯，奖成霸功也。吴来在向，诸侯会之，故曰“会吴”。向，郑地。○其使，所吏反。介音界。惰，徒卧反。）<br/><br/>　　[疏]“十四年注叔老”至“郑地”。<br/><br/>　　○正义曰：叔老，声伯子，叔肸孙，故以叔为氏也。卿出聘使及盟会，皆以大夫为介，礼之常也。此会，鲁使季孙宿与叔老二卿会晋，敬事霸国，故以卿为介。於例唯征战重兵，详内略外，鲁师出征伐，则诸将并书。其聘与会，唯书使主，其介不合书也。晋人自是轻鲁币，而益敬其使。叔老虽则为介，而晋为盟主，亦列之於会。鲁人以其并列於会，故并书之也。传称“宋华阅、仲江会伐秦，向之会亦如之”，则此会宋亦二卿，华阅犹尚被贬，仲江固不在列。若二卿并敬其事，俱得列会，亦当并书於策。何则？盟主列之於会，鲁史无容略之也。故传言“崔杼、华阅会伐秦，不书，隋也。向之会，亦如之。北宫括不书於向，书於伐秦，摄也。”是齐、宋、卫三国之卿，於此会也。惰慢不自整摄，故贬称“人”。罪其身，故去名氏。犹序郑卿之上，从其大小旧次也。在会惰慢，未是大尤，即加贬责者，此是仲尼新意，盖欲督率诸侯，奖成晋悼霸功故也。以吴来在向，诸侯就向会之，故不序吴於列。而云“会吴于向”，与锺离、善道同也。<br/><br/>　<br/><br/>　　二月，乙未，朔，日有食之。无传。<br/><br/>　　夏，四月，叔孙豹会晋荀偃、齐人、宋人、卫北宫括、郑公孙虿、曹人、莒人、邾人、滕人、薛人、杞人、小邾人伐秦。齐、宋大夫不书，义与向同。<br/><br/>　　己未，卫侯出奔齐。诸侯之策，书“孙、甯逐卫侯”。《春秋》以其自取奔亡之祸，故诸侯失国者，皆不书逐君之贼也。不书名，从告。<br/><br/>　　[疏]注“诸侯”至“从告”。<br/><br/>　　○正义曰：二十年，甯子疾，召悼子曰“诸侯之策”云云。甯殖自为此言，明知诸国策书皆云“孙林父、甯殖逐卫侯”，不言卫侯自出奔也。仲尼脩《春秋》，以其自取奔亡之祸。故诸失国者，皆是被臣逐之，悉非其君自出。仲尼尤其不能自安，皆不书逐君之贼，所以责其君也。北燕伯款出奔齐，蔡侯朱出奔楚，并书名。此不书名，从告也。《释例》曰：“诸侯奔亡，皆迫逐而苟免，非自出也。传称‘孙林父、甯殖出其君’，名在诸侯之策。此以臣名赴告之文也。仲尼之经，更没逐者之名主，以自奔为文，责其君不能自安自固，所犯非徒所逐之臣也。卫赴不以名，而燕赴以名，各随赴而书之，义在於彼，不在此也。”杜言在彼不在此者，义在自出为罪，不在名与不名，以其失国，巳足罪贱，不假复以名责。故史记随赴而书，仲尼依旧为定也。《曲礼》云：“诸侯失地，名。灭同姓，名。”《记》之所言，当据《春秋》为义。灭同姓，名，《春秋》既依用之，则失地书名，亦是大例。而杜云“名与不名”无义例者，案经书卫侯毁灭邢，传云“同姓也，故名”，其言与《记》符同，《左氏》本有此例也。失地书名，则传无其事。且《记》言失地者，谓国被人夺，非弃位出奔者也。州公如曹，纪侯大去，皆是失地之君，经不书名，亦不发传，知失地之君，不以名为贬也。穀伯绥、邓侯吾离来朝，《公羊传》皆云：“何以名？失地之君也。”则《礼记》之文，或据《公羊》之义，不可通於《左氏》，故杜不为此说。<br/><br/>　<br/><br/>　　莒人侵我东鄙。无传。报入郓。<br/><br/>　　秋，楚公子贞帅师伐吴。<br/><br/>　　冬，季孙宿会晋士匄、宋华阅、卫孙林父、郑公孙虿、莒人、邾人于戚。<br/><br/>　　【传】十四年，春，吴告败于晋。（前年为楚所败。）会于向，为吴谋楚故也。（谋为吴伐楚。○为，于伪反，注“为吴”、“卒不为”同。）范宣子数吴之不德也，以退吴人。（吴伐楚丧，故以为不德。数而遣之，卒不为伐楚。）执莒公子务娄，（在会不书，非卿。○务，徐莫侯反，又音如字。娄，力侯反，或力俱反。）以其通楚使也。（莒贰於楚，故比年伐鲁。○使，所吏反。）将执戎子驹支，（驹支，戎子名。）范宣子亲数诸朝，（行之所在，亦设朝位。）曰：“来！姜戎氏！昔秦人迫逐乃祖吾离于瓜州，（四岳之后，皆姓姜又别为允姓。瓜州地在今敦煌。○迫音百。瓜，古华反。敦，徒门反。煌音皇。）<br/><br/>　　[疏]“传注四岳”至“敦煌”。<br/><br/>　　○正义曰：《周语》称“尧遭洪水，使禹治之，共之从孙四岳佐之。胙四岳国，命为侯伯，赐姓曰姜。”贾逵云：“共，共工也。从孙，同姓末嗣之孙。四岳，官名，大岳也，主四岳之祭焉。姜，炎帝之姓，其后变易。至於四岳，帝复赐之祖姓，以绍炎帝之后。”是四岳为姜姓也。下传云：“谓我诸戎，四岳之裔胄”，是姜戎为四岳之后。姜姓，故称姜戎也。昭九年传云：“先王居梼杌于四裔，故允姓之奸，居于瓜州。伯父惠公归自秦，而诱以来。”同说此事，而云“允姓”，知姜姓之后，又别为允姓也。其姜姓，是帝尧所赐。允姓，不知谁赐之也。《周语》云“胙四岳国为侯伯”，谓为诸侯之长。下注云“四岳，尧时方伯”，据彼文而知之。<br/><br/>　<br/><br/>　　乃祖吾离被苫盖，盖，苫之别名。○被，普支反。苫，式占反。盖，户腊反。《尔雅》曰：“白盖谓之苫。”蒙荆棘，以来归我先君。蒙，冒也。○冒，莫报反。<br/><br/>　　[疏]注“盖，苫之别名”。<br/><br/>　　○正义曰：《释器》云：“白盖谓之苫。”孙炎曰：“白盖，茅苫也。”郭璞曰：“白茅苫也。今江东呼为盖。”○“被苫盖，蒙荆棘”。<br/><br/>　　○正义曰：被苫盖，言无布帛可衣，唯衣草也。蒙荆棘，言无道路可从，冒榛薮也。说其穷困之极耳。<br/><br/>　<br/><br/>　　我先君惠公有不腆之田，腆，厚也。○腆，他典反。与女剖分而食之。中分为剖。○女音汝，下同。剖，普口反。中，丁仲反，又如字。今诸侯之事我寡君不如昔者，盖言语漏泄，则职女之由。职，主也。○泄，息列反，徐音以世反。诘朝之事，尔无与焉。诘朝，明旦。不使复得与会事。○诘，起吉反。朝，如字，注同。与音预，注及下同。复，扶又反。与，将执女。”对曰：“昔秦人负恃其众，贪于土地，逐我诸戎。惠公蠲其大德，蠲，明也。<br/><br/>　　[疏]“昔秦”至“诸戎”。<br/><br/>　　○正义曰：僖二十二年传云：“秦、晋迁陆浑之戎于伊川。”则秦、晋共迁之也。昭九年传云：“惠公归自秦，而诱以来。”又似晋侯独诱之也。此云秦人逐之，惠公与田，乃是被秦逐而自归晋也。三文不同者，此戎本处瓜州，明远在秦之西北。秦贪其土，晋贪其人，二国共诱而使迁。僖传是其实也，昭传王专责晋，故指言晋耳。此传宣子施恩於戎，故言被逐归晋。驹支顺宣子之言，故云“秦贪土地，逐我诸戎”。秦本贪其土地而迁也。<br/><br/>　<br/><br/>　　谓我诸戎是四岳之裔胄也。四岳，尧时方伯，姜姓也。裔，远也。胄，后也。○裔，以制反。胄，直又反。毋是翦弃，剪，削也。○毋音无。赐我南鄙之田，狐貍所居，豺狼所嗥。我诸戎除翦其荆棘，驱其狐貍豺狼，以为先君不侵不叛之臣，至于今不贰。不内侵，亦不外叛。○貍，力之反，又作“狸”，同。豺，仕皆反。嗥，户羔反。昔文公与秦伐郑，秦人窃与郑盟，而舍戍焉，在僖三十年。於是乎有殽之师。在僖三十三年。○殽，户交反。晋御其上，戎亢其下，亢，犹当也。○亢，若浪反。秦师不复，我诸戎实然。譬如捕鹿，晋人角之，诸戎掎之，掎其足也。○捕音步，徐又音赋。掎，居绮反。与晋踣之。踣，僵也。○踣，蒲北反，又蒲豆反。僵，居良反。<br/><br/>　　[疏]“譬如”至“踣之”。<br/><br/>　　○正义曰：角之，谓执其角也。掎之，言戾其足也。前覆谓之踣，言与晋共倒之。<br/><br/>　<br/><br/>　　戎何以不免？自是以来，晋之百役，与我诸戎相继于时，言给晋役不旷时。以从执政，犹殽志也，意常如殽，无中二也。岂敢离逷？今官之师旅，无乃实有所阙，以携诸侯，而罪我诸戎！我诸戎饮食衣服不与华同，贽币不通，言语不达，何恶之能为？不与於会，亦无瞢焉。”瞢，闷也。○逷，他历反。贽音至。不与，音预。瞢，莫赠反，徐又武登反，一音武忠反。赋《青蝇》而退。《青蝇》，《诗·小雅》。取其“恺悌君子，无信谗言”。○蝇，似仍反。恺，开在反。悌，徒礼反，下文及注同。宣子辞焉，辞，谢。使即事於会，成恺悌也。成恺悌，不信谗也。不书者，戎为晋属，不得特达。於是子叔齐子为季武子介以会，自是晋人轻鲁币，而益敬其使。齐子，叔老字也。言晋敬鲁使，经所以并书二卿。○介音界。使，所吏反，注同。<br/><br/>　　吴子诸樊既除丧，诸樊，吴子乘之长子也。乘卒，至此春十七月，既葬而除丧。○长，丁丈反。将立季札。札，诸樊少弟。○札，则八反。少，诗照反。季札辞曰：“曹宣公之卒也，诸侯与曹人不义曹君，曹君，公子负刍也，杀太子而自立。事在成十三年。将立子臧。子臧去之，遂弗为也，以成曹君。君子曰：‘能守节。’君，义嗣也，诸樊，適子，故曰“义嗣”。○適，丁历反。谁敢奸君？有国，非吾节也。札虽不才，原附於子臧，以无失节。”固立之。弃其室而耕，乃舍之。传言季札之让，且明吴兄弟相传。○奸音干。传，直专反。<br/><br/>　　夏，诸侯之大夫从晋侯伐秦，以报栎之役也。栎役在十一年。晋侯待于竟，使六卿帅诸侯之师以进。言经所以不称晋侯。○竟音境。及泾，不济。诸侯之师不肯渡也。泾水出安定朝那县，至京兆高陆县入渭。○朝，如字，如淳音株。那，乃多反。叔向见叔孙穆子，穆子赋《匏有苦叶》。《诗·邶风》也。义取於“深则厉，浅则揭”。言巳志在於必济。○匏，白交反。揭，起例反。<br/><br/>　　[疏]注“诗邶”至“必济”。<br/><br/>　　○正义曰：此《诗》本文云：“匏有苦叶，济有深涉。深则厉，浅则揭。”《释水》全引下三句而释之，云：“揭者，揭衣也。以衣涉水为厉。繇膝以下为揭。繇膝以上为涉。繇带以上为厉。”李巡云：“济，渡也。水深则厉。水浅则揭衣渡也。不解衣而渡水曰厉。”孙炎曰：“揭，褰衣裳也。以衣涉水濡裈也。”《诗》意言遇水深浅，期之必渡。穆子赋此《诗》，言巳志在於必济也。《鲁语》云：“叔向见叔孙穆子。穆子曰：‘豹之业在《匏有苦叶》矣。’叔向退，召舟虞与司马曰：‘夫苦匏不材，於人共济而已。鲁叔孙赋《匏有苦叶》，必将涉矣。’”彼叔向之意，取《匏有苦叶》为义，此注取深厉、浅揭为义者，穆子止赋此《诗》，不言所取之意，未必叔向曲得其情。杜以厉、揭为义，切於取《匏有苦叶》，故不从《国语》而别为此解。<br/><br/>　<br/><br/>　　叔向退而具舟，鲁人、莒人先济。郑子蟜见卫北宫懿子曰：“与人而不固，取恶莫甚焉，若社稷何？”懿子说。二子见诸侯之师而劝之济，济泾而次。传言北宫括所以书於伐秦。○说音悦。秦人毒泾上流，师人多死。饮毒水故。郑司马子蟜帅郑师以进，师皆从之，至于棫林，棫林，秦地。○棫，位逼反，徐于目反，一音於鞠反。不获成焉。秦不服。<br/><br/>　　[疏]“不获成焉”。<br/><br/>　　○正义曰：此役止为报栎之败，非欲求与秦成。而云“不获成”者，凡兴师伐国，彼若服罪谢过，即当相与和平，故注解其意，“不获成焉”者，止谓“秦不服”也。服虔云：“不得成战陈之事。”案传诸伐国者，皆服之而已，不是皆成战陈之事。此何以独云不获成战也？<br/><br/>　<br/><br/>　　荀偃令曰：“鸡鸣而驾，塞井夷灶，示不反。唯余马首是瞻。”言进退从己。栾黡曰：“晋国之命，未是有也。余马首欲东。”乃归。黡恶偃自专，故弃之归。○恶，乌路反。下军从之。左史谓魏庄子曰：“不待中行伯乎？”中行伯，荀偃也。庄子，魏绛也。左史，晋大夫。庄子曰：“夫子命从帅。夫子，谓荀偃。○帅，所类反，下及注皆同。栾伯，吾帅也，吾将从之。从帅，所以待夫子也。”以从命为待也。栾黡，下军帅，庄子为佐，故曰“吾帅”。伯游曰：“吾今实过，悔之何及，多遗秦禽。”军师不和，恐多为秦所禽获。○遗，唯季反。乃命大还。晋人谓之“迁延之役”。迁延，却退。栾针曰：“此役也，报栎之败也。役又无功，晋之耻也。吾有二位於戎路，栾针，栾黡弟也。二位，谓黡将下军，针为戎右。敢不耻乎？”与士鞅驰秦师，死焉。士鞅反，鞅，士匄子。栾黡谓士匄曰：“余弟不欲往，而子召之。余弟死，而子来，是而子杀余之弟也。弗逐，余亦将杀之。”士鞅奔秦。栾黡汰侈，诬逐士鞅也。而，女也。○侈，昌氏反，本或作“奓”，又尺氏反。女音汝。<br/><br/>　　[疏]注“栾黡”至“女也”。<br/><br/>　　○正义曰：栾针自以家有二位，耻其无功，与士鞅共驰秦师。非鞅召之，是诬逐士鞅也。<br/><br/>　<br/><br/>　　於是齐崔杼、宋华阅、仲江会伐秦。不书，惰也。临事惰慢不脩也。仲江，宋公孙师之子。向之会亦如之。卫北宫括不书於向，亦惰。书於伐秦，摄也。能自摄整，从郑子蟜俱济泾。秦伯问於士鞅曰：“晋大夫其谁先亡？”对曰：“其栾氏乎？”秦伯曰：“以其汰乎？”对曰：“然。栾黡汰虐巳甚，犹可以免。其在盈乎！”盈，黡之子。秦伯曰：“何故？”对曰：“武子之德在民，如周人之思召公焉，爱其甘棠，况其子乎？武子，栾书，黡之父也。召公奭听讼於甘棠之下，周人思之，不害其树，而作勿伐之诗，在《召南》。○召，上照反，注同。奭，诗亦反。栾黡死，盈之善未能及人。武子所施没矣，而黡之怨实章。将於是乎在。”秦伯以为知言，为之请於晋而复之。为传二十一年晋灭栾氏张本。○施，如字，又始豉反。为之，于伪反。<br/><br/>　　卫献公戒孙文子、甯惠子食，敕戒二子，欲共宴食。<br/><br/>　　[疏]注“敕戒”至“宴食”。<br/><br/>　　○正义曰：君之於臣，有礼食、宴食。《仪礼·公食大夫礼》者，主国之君食聘宾之礼也。其食己之大夫，亦当放之。而迎送答拜之仪，有差降耳。《曲礼》云：“凡进食之礼，左殽右胾。”郑玄云：“此大夫、士与宾客燕食之礼。其礼食则宜放公食大夫礼也。”如郑之言，大夫与客礼食，尚放公食大夫礼。明知国君与臣礼食，亦当放之公食大夫之礼。其礼甚大，卫侯虽则无道，不应与臣礼食，而得弃之射鸿。知是公自敕戒二子，欲共为宴食。宴食者，閒燕无事，召臣与之共食耳。<br/><br/>　<br/><br/>　　皆服而朝。服朝服，待命於朝。<br/><br/>　　[疏]注“服朝服”。<br/><br/>　　○正义曰：言“服而朝”，明朝服也。诸侯每日视朝，其君与臣皆服玄冠、缁布衣，素积以为裳。《礼》通谓此服为朝服。宴食虽非大礼，要是以礼见君，故服朝服。公食大夫之礼，宾朝服，则臣於君，虽非礼食，亦当服朝服也。<br/><br/>　<br/><br/>　　曰旰不召，旰，晏也。○旰，古旦反。而射鸿於囿。二子从之，从公於囿。○射，食亦反。囿音又。不释皮冠而与之言。皮冠，田猎之冠也。既不释冠，又不与食。<br/><br/>　　[疏]注“皮冠”至“与食”。<br/><br/>　　○正义曰：此公射鸿於囿，而冠皮冠，明皮冠是田猎之冠也。且虞人掌猎。昭二十年传曰：“皮冠以招虞人。”又十二年传言“雨雪，楚子皮冠以出”，出田猎也。是诸侯之礼，皮冠以田猎。《周礼·司服》云：“凡甸，冠弁服。”郑玄云：“甸，田猎也。冠弁，委貌也。其服缁布衣，素积以为裳。”是服诸侯视朝之服也。彼天子之礼，故以诸侯朝服而田，异於此也。昭十二年传又云：“右尹子革夕，王见之，去冠被。”杜云：“敬大臣。”是君敬大臣，宜释皮冠。既不释皮冠，又不与食，二子所以怒也。<br/><br/>　<br/><br/>　　二子怒。孙文子如戚，戚，孙文子邑。孙蒯入使。孙蒯，孙文子之子。○使，所吏反，又如字。公饮之酒，使大师歌《巧言》之卒章。《巧言》，《诗·小雅》。其卒章曰：“彼何人斯，居河之麋。无拳无勇，职为乱阶。”戚，卫河上邑。公欲以喻文子居河上而为乱。大师，掌乐大夫。○饮，於引反。麋，亡悲反，本或作“湄”。拳音权。大师辞，师曹请为之。辞以为不可。师曹，乐人。初，公有嬖妾，使师曹诲之琴，诲，教也。○嬖，必计反。师曹鞭之。公怒，鞭师曹三百。故师曹欲歌之，以怒孙子，以报公。公使歌之，遂诵之。恐孙蒯不解故。○解音蟹。蒯惧，告文子。文子曰：“君忌我矣。弗先，必死。”欲先公作乱。○欲先，息荐反。并帑於戚，帑，子也。○并，必政反。帑音奴。<br/><br/>　　[疏]“并帑於戚”。<br/><br/>　　○正义曰：孙子，卫朝大臣，食邑於戚。其子先分两处。将欲作乱，虑祸及其子，故令并帑处於戚。<br/><br/>　<br/><br/>　　而入，见蘧伯玉，曰：“君之暴虐，子所知也。大惧社稷之倾覆，将若之何？”伯玉，蘧瑗。○蘧，其居反。覆，芳服反。瑗，于眷反。对曰：“君制其国，臣敢奸之？奸，犹犯也。虽奸之，庸知愈乎？”言逐君更立，未知当差否？○愈，羊主反。愈，差也。差，初卖反。遂行，从近关出。惧难作，欲速出竟。○难，乃旦反。竟音境，下文皆同。<br/><br/>　　[疏]“从近关出”。<br/><br/>　　○正义曰：《聘礼》：“及竟，谒关人。”郑玄云：“古者竟上为关，以讥异服，识异言。”又《周礼·司关》注云：“关，界上之门也。”卫都不当竟中，其界有远有近，欲速出竟，故从近关出也。<br/><br/>　<br/><br/>　　公使子蟜、子伯、子皮与孙子盟于丘宫，孙子皆杀之。三子，卫群公子。疑孙子，故盟之。丘宫，近戚地。○蟜，古表反。近，附近之近。<br/><br/>　　四月，己未，子展奔齐。子展，卫献公弟。公如鄄。鄄，卫地。○鄄音绢。使子行於孙子，孙子又杀之。使往请和也。子行，群公子。公出奔齐，孙氏追之，败公徒于河泽，济北东阿县西南有大泽。鄄人执之。公徒因败散还，故为公执之。○为，于伪反，下“为孙氏”同。<br/><br/>　　[疏]注“公徒”至“执之”。<br/><br/>　　○正义曰：服虔云：“执追公徒者，公如鄄，故鄄人为公执之。”计孙氏追公徒，众必盛，鄄人为公，可言与之战耳，不得言“执之”也。且文承“败公徒”下，岂败公徒之后，乃执之乎？下文方说二子追公，岂复是鄄人执二子也？故杜以为公徒因败而散亡，鄄人为公执散走者。<br/><br/>　<br/><br/>　　初，尹公佗学射於庾公差，庾公差学射於公孙丁。二子追公，二子，佗与差，为孙氏逐公。○佗，徒何反。差，初佳反，徐初宜反。公孙丁御公。为公御也。子鱼曰：“射为背师，不射为戮，射为礼乎？”子鱼，庾公差。礼射不求中。○射，食亦反，下及注除“礼射”一字，皆同。或一读“射而礼乎”，食夜反。背音佩。中，丁仲反。射两軥而还。軥，车轭卷者。○軥，其俱反，徐又古豆反。轭，於革反。卷音权，又起权反。尹公佗曰：“子为师，我则远矣。”乃反之。佗不从丁学，故言“远”。始与公差俱退，悔而独还射丁。公孙丁授公辔而射之，贯臂。贯佗臂。○贯，古乱反，一音官，注同。<br/><br/>　　[疏]“初尹”至“贯臂”。<br/><br/>　　○正义曰：《孟子》云：“郑人使子濯孺子侵卫，卫使庾公之斯追之。子濯孺子疾作，庾公之斯至曰：‘夫子何为不执弓？’曰：‘今日我疾作，不可以执弓。’庾公之斯曰：‘小子学射於尹公之佗，尹公之佗学射於夫子。我不忍以夫子之道，反害夫子。虽然，今日之事，君事也，我不敢废。’抽矢叩轮，去其金，发乘矢而后反。”其姓名与此略同，行义与此正反。不应一人之身，有此二行。《孟子》辩士之说，或当假为之辞。此传应是实也。<br/><br/>　　○注“軥车轭”。<br/><br/>　　○正义曰：《说文》云：“軥，轭下曲者。”服虔云：“车轭两边叉马颈者。”<br/><br/>　<br/><br/>　　子鲜从公。子鲜，公母弟。及竟，公使祝宗告亡，且告无罪。告宗庙。定姜曰：“无神，何告？若有，不可诬也。诬，欺也。定姜，公適母。○適，丁历反。有罪，若何告无？舍大臣而与小臣谋，一罪也。先君有冢卿以为师、保，而蔑之，二罪也。谓不释皮冠之比。○舍音舍。比，必二反。余以巾栉事先君，而暴妾使余，三罪也。告亡而已，无告无罪！”时姜在国，故不使得告无罪。○栉，侧乙反。<br/><br/>　　[疏]“暴妾使余”。<br/><br/>　　○正义曰：言暴虐使余如妾。<br/><br/>　<br/><br/>　　公使厚成叔吊于卫，曰：“寡君使瘠，闻君不抚社稷，而越在他竟，越，远也。瘠，厚成叔名。○厚，本或作郈，音同。“吊于卫”，本或作“吊于卫侯”。“侯”，衍字也。瘠，在亦反。若之何不吊？以同盟之故，使瘠敢私於执事，执事，卫诸大夫。曰：‘有君不吊，吊，恤也。有臣不敏。敏，达也。<br/><br/>　　[疏]“有臣不敏”。<br/><br/>　　○正义曰：不敏，不达於礼也。<br/><br/>　<br/><br/>　　君不赦宥，臣亦不帅职，增淫发泄，其若之何？’”卫人使大叔仪对，大叔仪，卫大夫。○泄，息列反。大音泰。曰：“群臣不佞，得罪於寡君。寡君不以即刑而悼弃之，以为君忧。君不忘先君之好，辱吊群臣，又重恤之。重恤，谓愍其不达也。○好，呼报反。重，直用反，注及下同。敢拜君命之辱，重拜大贶。”谢重恤之赐。厚孙归，复命，语臧武仲曰：“卫君其必归乎？有大叔仪以守，守於国。○语，鱼据反。守，手又反。有母弟鱄以出，或抚其内，或营其外，能无归乎？”齐人以郲寄卫侯。郲，齐所灭郲国。○鱄，徐市脔反，又音专。郲音来。及其复也，以郲粮归。言其贪。右宰穀从而逃归，卫人将杀之。穀，卫大夫也。以其从君，故欲杀之。○从，才用反，又如字，注同。辞曰：“余不说初矣。言初从君，非说之，不获巳耳。○说音悦，注及下同。<br/><br/>　　[疏]“余不说初矣”。<br/><br/>　　○正义曰：言余之不说於君，初即然矣。不得已而从之出耳。非是爱君而从，在道始悔而反也。<br/><br/>　<br/><br/>　　余狐裘而羔袖。”言一身尽善，唯少有恶。喻己虽从君出，其罪不多。○袖，本又作“褎”，在又反。<br/><br/>　　[疏]“狐裘而羔袖”。<br/><br/>　　○正义曰：《玉藻》云：“君衣狐白裘，锦衣以裼之。”又曰：“锦衣狐裘，诸侯之服也。”是裘之用皮，狐贵於羔也。<br/><br/>　<br/><br/>　　乃赦之。卫人立公孙剽，剽，穆公孙。○剽，匹妙反，一音甫遥反，《字林》父召反。孙林父、宁殖相之，以听命於诸侯。听盟会之命。○相，息亮反。卫侯在郲，臧纥如齐唁卫侯。卫侯与之言，虐。退而告其人曰：“卫侯其不得入矣！其言粪土也。亡而不变，何以复国？”武仲不书，未为卿。○唁，鱼变反，徐作“〈歹言〉”，音唁。吊失国曰唁。粪，方问反。子展、子鲜闻之，见臧纥，与之言，道。顺道理。臧孙说，谓其人曰：“卫君必入。夫二子者，或輓之，或推之，欲无入，得乎？”为二十六年卫侯归传。○輓音晚。推，如字，又他回反。<br/><br/>　　师归自伐秦。晋侯舍新军，礼也。成国不过半天子之军。成国，大国。○舍，音舍，下及注同。<br/><br/>　　[疏]注“成国，大国”。<br/><br/>　　○正义曰：《周礼·大宗伯》以九仪之命正邦国之位，五命赐则，七命赐国。”郑玄云：“则，地未成国之名。王之下大夫四命出封，加一等，五命赐之以方百里、二百里、三百里之地者，方四百里以上为成国。”如郑之言，成国者，唯公与侯耳。伯虽与侯同命，地方三百里，未得为成国也。成国乃得半天子之军，未成则不得也。《夏官序》云：“大国三军，次国二军，小国一军。”当以公、侯为大国，伯为次国，子、男为小国也。诸侯五等，唯有三等之命，伯之命数可以同於侯。其军则计地大小，故伯国之军不得同於侯也。此据《礼》正法耳。春秋之世，郑置六卿，未必不为三军。<br/><br/>　<br/><br/>　　周为六军，诸侯之大者，三军可也。於是知朔生盈而死，朔，知罃之长子。盈，朔弟也。盈生而朔死。○知音智。长，丁丈反。盈生六年而武子卒，彘裘亦幼，皆未可立也。新军无帅，故舍之。裘，士鲂子也。十三年，荀罃、士鲂卒，其子皆幼，未任为卿。故新军无帅，遂舍之。○彘，直例反。帅，所类反，注同。任音壬。师旷侍於晋侯。师旷，晋乐大师子野。晋侯曰：“卫人出其君，不亦甚乎？”对曰：“或者其君实甚。良君将赏善而刑淫，养民如子，盖之如天，容之如地。民奉其君，爱之如父母，仰之如日月，敬之如神明，畏之如雷霆。其可出乎？夫君，神之主而民之望也。若困民之主，匮神乏祀，百姓绝望，社稷无主，将安用之？弗去何为？天生民而立之君，使司牧之，勿使失性。有君而为之贰，贰，卿佐。○出，如字，徐音黜。仰，本亦作“卬”，音仰。霆，徒丁反，又音挺，本又作“电”。匮，其位反。“乏祀”，本或作“之祀”，误也。去，起吕反。使师保之，勿使过度。是故天子有公，诸侯有卿，卿置侧室，侧室，支子之官。大夫有贰宗，贰宗，宗子之副贰者。士有朋友，庶人、工、商、皂、隶、牧、圉，皆有亲昵，以相辅佐也。善则赏之，赏，谓宣扬。○昵，女乙反。<br/><br/>　　[疏]注“赏谓宣扬”。<br/><br/>　　○正义曰：赏者，善善之名也。但上之善下，则赐之以财，故遂以赏为赐财之号。此言天子以下，皆有臣仆以辅佐其上。而下之赏上，不得奉以货财，唯当延其誉耳，故知赏谓宣扬也。<br/><br/>　<br/><br/>　　过则匡之，匡，正也。患则救之，救其难也。○难，乃旦反。失则革之。革，更也。自王以下，各有父兄子弟以补察其政。补其愆过，察其得失。史为书，谓大史，君举则书。<br/><br/>　　[疏]注“谓大”至“则书”。<br/><br/>　　○正义曰：《周礼》有大史、小史、内史、外史、御史。史官有五名，知此史谓大史者，以传称齐崔杼弑其君，云“大史书之”，知“君举则书”，皆大史书也。<br/><br/>　<br/><br/>　　瞽为诗，瞽，盲者，为诗以风刺。○瞽音古。盲，莫庚反。风，芳凤反。<br/><br/>　　[疏]注“瞽盲”至“风刺”。<br/><br/>　　○正义曰：《周礼》乐官、大师之属，有瞽曚之职。郑玄云：“凡乐之歌，必使瞽朦为焉。命其贤知者以为大师、小师。”郑玄云：“无目朕谓之瞽，有目朕而无见谓之矇。”无目是盲者也。诗者，民之所作。采得民诗，乃使瞽人为歌以风刺，非瞽人自为诗也。《周语》云：“天子听政，公卿至於列士献诗，瞽陈曲。”韦昭云：“公以下至上士，各献讽谏之诗，瞽陈乐曲献之於王。”是言瞽为歌诗之事。<br/><br/>　<br/><br/>　　工诵箴谏，工，乐人也，诵箴谏之辞。○箴，之林反。<br/><br/>　　[疏]注“工乐”至“之辞”。<br/><br/>　　○正义曰：《仪礼》通谓乐人为工，工亦瞽也。诗辞自是箴谏，而箴谏之辞，或有非诗者，如《虞箴》之类，其文似诗而别。且谏者万端，非独诗箴而已。诗必播之於乐，馀或直诵其言，与歌诵小别，故使工、瞽异文也。《周语》云“师箴瞍赋矇诵”，亦是因事而异文耳。<br/><br/>　<br/><br/>　　大夫规诲，规正谏诲其君。<br/><br/>　　[疏]注“规正谏诲其君”。<br/><br/>　　○正义曰：规，亦谏也。郑玄《诗》笺云：“规者，正圆之器。以恩亲正君曰规。”然则物有不圆者，规之使圆；行有不周者，正之使备，犹规正物然。故云“规正谏诲其君”也。<br/><br/>　<br/><br/>　　士传言，士卑不得径达，闻君过失，传告大夫。○传，直专反，注同。庶人谤，庶人不与政，闻君过则诽谤。○与音预。非，如字，本或作“诽”，音亦同。又甫味反。<br/><br/>　　[疏]注“庶人”至“诽谤”。<br/><br/>　　○正义曰：庶人卑贱，不与政教，闻君过失，不得谏争，得在外诽谤之。谤谓言其过失，使在上闻之而自改，亦是谏之类也。○昭四年传“郑人谤子产”，《周语》“厉王虐，国人谤王”，皆是言其实事，谓之为谤。但传闻之事，有实有虚，或有妄谤人者，今世遂以谤为诬类，是俗易而意异也。《周语》云“庶人传语”，是庶人亦得传言以谏上也。此有“士传言”，故别云“庶人谤”为等差耳。<br/><br/>　<br/><br/>　　商旅于市，旅，陈也，陈其货物，以示时所贵尚。<br/><br/>　　[疏]注“旅陈”至“贵尚”。<br/><br/>　　○正义曰：“旅、陈”，《释诂》文也。商旅于市，谓商人见君政恶，陈其不正之物，以谏君也。《易》云“商旅不行”，旅亦是商。此云“陈”者，彼云“商旅不行”，故以“旅”为“商”，此文连于市，若以“旅”为“商”，且云“商旅于市”，则文不成义，故以旅为陈也。刘炫云：《王制》言巡守之事，云“命市纳贾，以观民之所好恶，志淫好辟。”郑玄云“市，典市者。贾，谓物贵贱厚薄也。质则用物贵，则侈物贵”。此亦彼类。彼上观民，此民观上。商陈此物，自为求利，非欲谏君。但观所陈，则贵尚可见。在上审而察之，其过足以自改，故亦为谏类，则齐鬻踊之比是也。<br/><br/>　<br/><br/>　　百工献艺。献其技艺，以喻政事。○技，其绮反。<br/><br/>　　[疏]“百工献艺”。<br/><br/>　　○正义曰：《周礼·考工记》云：“审曲面势以饬五材，以辨民器，谓之百工。”郑玄云：“五材各有工。言百，众言之也。”则工是巧人，能用五材金、木、水、火、土者也。此百事之工，各自献其艺，能以其所能，譬喻政事，因献所造之器，取喻以谏上，即《夏书》所云“工执艺事以谏”是也。<br/><br/>　<br/><br/>　　故《夏书》曰：‘遒人以木铎徇于路，逸《书》。遒人，行人之官也。木铎，木舌金铃。徇於路，求歌谣之言。○遒，在由反，徐又在幽反，又子由反。铎，待洛反。徇，似俊反。铃，力丁反。<br/><br/>　　[疏]注“逸书”至“之言”。<br/><br/>　　○正义曰：此在《胤征》之篇。其本文云：“每岁孟春，遒人以木铎徇于路，官师相规，工执艺事以谏。其或不共，邦有常刑。”此传引彼，略去“每岁孟春”，直引“遒人”以下，乃以正月孟春结之，殷勤以示岁首，恒必然也。孔安国云：“遒人，宣令之官。木铎，金铃木舌，所以振文教也。”《周礼》无遒人之官。彼云“其或不共，邦有常刑”，是号令群臣百工，使之谏也。木铎徇路，是号令之事。孔言“宣令之官”，杜必以为“行人之官”者，以其云“徇於道路”，故以为行人之官，采访歌谣者。与孔“宣令之官”，其事不异。刘炫以为杜不见古文，以“遒人”为“宣令之官”，徇路求谏，而规杜氏。不见古文，诚如刘说，然杜之所解，於义自通。苟生异见，其义非也。<br/><br/>　<br/><br/>　　官师相规，官师，大夫。自相规正。<br/><br/>　　[疏]注“官师”至“规正”。<br/><br/>　　○正义曰：杜意谓师为长，故以官师为大夫。言大夫是群官之长，大夫自相规正。案孔安国云：“官众，众官也，更相规阙。”其意以师为众。杜必知官师是大夫者，此云“官师相规”，上云“大夫规诲”，规文既同，故以为大夫。《尚书》文无所对，故孔云“官众，众官也”。<br/><br/>　<br/><br/>　　工执艺事以谏。’所谓献艺。正月孟春，於是乎有之，谏失常也。有遒人徇路之事。天之爱民甚矣，岂其使一人肆於民上，肆，放也。以从其淫，而弃天地之性？必不然矣！”传善师旷能因问尽言。○从，子用反，本或作“纵”。<br/><br/>　　秋，楚子为庸浦之役故，在前年。○为，于伪反。子囊师于棠以伐吴，吴不出而还。子囊殿，殿，军后。○殿，多练反。以吴为不能而弗儆。吴人自皋舟之隘，要而击之，皋舟，吴险阨之道。○儆音景。隘，於懈反。要，一遥反。阨，於卖反。楚人不能相救。吴人败之，获楚公子宜穀。传言不备不可以师。<br/><br/>　　王使刘定公赐齐侯命，将昏於齐故也。定公，刘夏。位贱，以能而使之。传称谥，举其终。曰：“昔伯舅大公右我先王，股肱周室，师保万民。世胙大师，以表东海。胙，报也。表，显也。谓显封东海以报大师之功。○右音又。胙，才故反。<br/><br/>　　[疏]“师保万民”。<br/><br/>　　○正义曰：师，法也。保，安也。言大公与民为法，而民得以安也。《尚书·泰誓》武王数纣之罪云“放黜师保”。孔安国云：“可法以安者，反放退之。”是谓良臣为民之师保也。<br/><br/>　<br/><br/>　　王室之不坏，繄伯舅是赖。繄，发声。○坏，如字，服本作“怀”，繄，乌兮反。<br/><br/>　　[疏]“王室”至“是赖”。<br/><br/>　　○正义曰：服虔本“坏”作“怀”，解云：“怀，柔也。繄，蒙也。赖，恃也。王室之不怀柔诸侯，恃蒙齐桓之匡正也。”孙毓云“案旧本及贾氏皆作‘坏’”，杜虽不注，当谓王室之不倾坏者，唯伯舅大公是赖也。上文不言桓公，不得为赖桓公也。<br/><br/>　<br/><br/>　　今余命女环，环，齐灵公名。○女音汝。环，户关反也。兹率舅氏之典，纂乃祖考，无忝乃旧。敬之哉！无废朕命！”纂，继也。因昏而加褒显，传言王室不能命有功。<br/><br/>　　晋侯问卫故於中行献子，问卫逐君当讨否。献子，荀偃。对曰：“不如因而定之，卫有君矣。谓剽巳立。伐之，未可以得志，而勤诸侯。史佚有言曰：‘因重而抚之。’重不可移，就抚安之。○佚音逸。仲虺有言曰：‘亡者侮之，乱者取之。推亡、固存，国之道也。’仲虺，汤左相。○虺，许鬼反。侮，亡浦反。相，息亮反。<br/><br/>　　[疏]“仲虺”至“道也”。<br/><br/>　　○正义曰：《尚书·仲虺之诰》云：“兼弱攻昧，取乱侮亡。推亡固存，邦乃其昌。”孔安国云：“弱则兼之，闇则攻之，乱则取之，有亡形则侮之，有亡道则推而亡之，有存道则辅而固之。王者如此，国乃昌盛。”此传取彼之意而改为之辞，其言非本文也。<br/><br/>　<br/><br/>　　君其定卫以待时乎！”待其昏乱之时，乃伐之。冬，会于戚，谋定卫也。定立剽。<br/><br/>　　范宣子假羽毛於齐而弗归，齐人始贰。析羽为旌，王者游车之所建。齐私有之，因谓之羽毛。宣子闻而借观之。○析，星历反。<br/><br/>　　[疏]注“析羽”至“观之”。<br/><br/>　　○正义曰：《周礼》：“司常掌九旗之物名，全羽为旞，析羽为旌，道车载旞，游车载旌。”郑玄云：“全羽、析羽，皆五采，系之於旞旌之上，所谓注旄於干首也。凡九旗之帛，皆用绛。”“道车，象路也，王以朝夕燕出入。游车，木路也，王以田、以鄙。”是其“析羽为旌”，王者，游车之所建也。郑玄唯言“全羽、析羽有五采”耳，犹不辩羽是何羽。《周礼》有“夏采之官”，郑玄云：“夏采，夏翟羽色。”《禹贡》：“徐州贡夏翟之羽，有虞氏以为緌。”后世或无，故染鸟羽，象而用之，谓之夏采。其职云：“掌大丧，以乘车建绥，复于四郊。”郑玄云：“《明堂位》曰‘有虞氏之旂，夏后氏之绥’。则旌旗有是緌者，或以旄牛尾为之，缀於橦上。”所谓“注旄於干首”者，《释天》云：“注旄首曰旌。”李巡曰：“以旄牛尾著旌首者也。”孙炎曰：“析五采羽注旌上也。下亦有旒縿。”据彼诸文言之，则羽旄者，有五色鸟羽，又有旄牛尾也。言全羽、析羽者，盖有全取其翅，或析取其翮，故有全、析二名也。系此鸟羽、牛尾而於干首，犹自别有绛为旒縿，县之於干。今之旗〈革蜀〉尚然也，此传直言羽耳。注不引全羽，而以析羽解之者，以全羽尊於析羽，齐人建以赴会，当是羽之贱者，故以为析羽。不然，则无以知之。计羽毛所用，其费无多，晋人自应有之。而此年范宣子假羽毛於齐，定四年晋人假羽旄於郑，皆假之他国者，或当制作巧异，故闻而借观之。<br/><br/>　<br/><br/>　　楚子囊还自伐吴，卒。将死，遗言谓子庚：“必城郢。”楚徙都郢，未有城郭。公子燮、公子仪因筑城为乱，事未得讫。子囊欲讫而未暇，故遗言见意。○见，贤遍反。君子谓：“子囊忠。君薨不忘增其名，谓前年谥君为共。将死不忘卫社稷，可不谓忠乎？忠，民之望也。《诗》曰：‘行归于周，万民所望。’忠也。”《诗·小雅》。忠信为周。言德行归於忠信。即为万民所瞻望。○行。下孟反，注同。<br/><br/>　　[疏]“行归于周”。<br/><br/>　　○正义曰：此《诗·小雅·都人士》之篇也。笺云：“城郭之域曰都”。言都人之士所行，要归於忠信，其馀万民寡识者，咸瞻望而法效之。<br/><br/>　<br/><br/>　　【经】十有五年，春，宋公使向戌来聘，二月，己亥，及向戌盟于刘。<br/><br/>　　[疏]“及向戌盟于刘”。<br/><br/>　　○正义曰：荀庚、孙良夫、郤犨等来聘，且寻盟，皆直云及某盟，不言地者，由在国与之盟也。此言“盟于刘”者，出国与盟，故书其盟地，犹如晋侯与公出盟于长樗也。《释例》刘地阙，盖鲁城外之近地也。<br/><br/>　<br/><br/>　　刘夏逆王后于齐。刘，采地。夏，名也。天子卿书字，刘夏非卿，故书名。天子无外，所命则成，故不言逆女。<br/><br/>　　[疏]注“刘采”至“逆女”。<br/><br/>　　○正义曰：宣十年，天王使王季子来聘。传称刘康公来聘，是王季子食采於刘，遂为刘氏。此刘夏，当是康公之子，即前年传称刘定公是也。《释例》曰“天子公卿书爵”，此言“天子卿书字”。又云“刘夏非卿”，其实非大夫。而云“非卿”者，以名相配。以刘夏非卿称名，故云“天子卿书字”以决之。传称“卿不行”，故云“刘夏非卿”以对之，皆望经、传为义也。或以为无爵卿书字，杜何意於此独举无爵之卿也？诸侯之娶言逆女，此与桓八年皆言“逆王后”者，天子无外，所命则巳成后矣，故不言逆女也。刘炫云：“例云‘天子公卿书爵’，此言‘卿书字’者，以其有爵则书爵，无则书字。传称官师，即此刘夏。《释例》以夏为士，则夏此时似未有爵。若夏是卿，当书字。传言‘卿不行非礼’，则此礼本当使卿，故以卿决之。卿当书字，夏非卿，故书名。例称天子大夫书字，但此礼不使大夫，故不以大夫决之。”<br/><br/>　<br/><br/>　　夏，齐侯伐我北鄙，围成。公救成，至遇。无传。遇，鲁地。书“至遇”，公畏齐，不敢至成。<br/><br/>　　季孙宿、叔孙豹帅师城成郛。备齐，故夏城，非例所讥。<br/><br/>　　秋，八月，丁巳，日有食之。无传。八月无丁巳。丁巳，七月一日也。日月必有误。<br/><br/>　　邾人伐我南鄙。<br/><br/>　　冬，十有一月，癸亥晋侯周卒。四同盟。<br/><br/>　　[疏]注“四同盟”。<br/><br/>　　○正义曰：周以成十八年即位，其年盟于虚朾，襄三年于鸡泽，五年于戚，九年于戏，十一年于亳城北，凡五同盟。言四者，唯数襄公盟也。<br/><br/>　<br/><br/>　　【传】十五年，春，宋向戍来聘，且寻盟。（报二年豹之聘，寻十一年亳之盟。）见孟献子，尤其室，（尢，责过也。）曰：“子有令闻而美其室，非所望也。”对曰：“我在晋，吾兄为之。毁之重劳，且不敢间。”（传言献子友于兄，且不隐其实。○闻音问。重，直用反。间，间厕之间。）<br/><br/>　　[疏]“传注传言”至“其实”。<br/><br/>　　○正义曰：间，非也。不敢非兄，是友于兄也。不隐其实者，谓恕情实言，无无所隐讳。故云“不隐其实”也。<br/><br/>　<br/><br/>　　官师从单靖公逆王后于齐。卿不行，非礼也。官师，刘夏也。天子官师，非卿也。刘夏独过鲁告昏，故不书单靖公。天子不亲昏，使上卿逆而公监之，故曰“卿不行，非礼”。○过，古禾反。监，工衔反。<br/><br/>　　[疏]注“官师”至“非礼”。<br/><br/>　　○正义曰：《祭法》云：“官师一庙。”郑玄云：“官师，中士、下士也。”《释例》云：“元士、中士称名，刘夏、石尚是也。下士称人，公会王人于洮是也。”是天子之官师非卿，故刘夏从单靖公，而讥卿不行也。桓八年，“祭公来，遂逆王后于纪”，经书“祭公”。此云“官师从单靖公”，唯书“刘夏”，知刘夏独过鲁告昏，靖公不至鲁也。祭公言来遂逆，此刘夏不言来遂逆者，彼祭公命鲁主昏，则是因来遂逆。此不命鲁主昏，直过鲁告耳，故不言来遂也。《公羊》、《穀梁》亦皆直云“过我也”。此公既行矣，唯讥卿之不行，不讥王不亲逆，是知於礼天子不亲昏，使上卿逆而公临之，故唯言“卿不行，非礼也”。《释例》据此传，知天子当使公卿，天子不亲逆也。<br/><br/>　<br/><br/>　　楚公子午为令尹，代子囊。公子罢戎为右尹，蒍子冯为大司马，子冯，叔敖从子。○罢音皮，又户买反。蒍，于委反。冯，皮冰反。从，才用反。<br/><br/>　　[疏]注“子冯叔敖从子”。<br/><br/>　　○正义曰：案《世本》，蒍艾猎是孙叔敖之兄，冯是艾猎之子。则冯是叔敖兄之子也。杜《集解》及《释例》皆以蒍艾猎、叔敖为一人，冯是叔敖之子。《世本》转写多误，杜当考得其真。<br/><br/>　<br/><br/>　　公子橐师为右司马，公子成为左司马，屈到为莫敖，屈到，屈荡子。○橐音讬。成音城。屈，居勿反。公子追舒为箴尹，追舒，庄王子子南。○箴，之林反。屈荡为连尹，养由基为宫厩尹，以靖国人。君子谓：“楚於是乎能官人。官人，国之急也。能官人，则民无觎心。无觊觎以求幸。○厩，徐音救。觎，羊朱反，徐音喻。觊音冀。<br/><br/>　　[疏]“屈荡为连尹”。<br/><br/>　　○正义曰：服虔云：“连尹，射官，言射相连属也。”若是主射，当使养由基为之，何以使由基为宫厩尹，弃能不用，岂得为“能官人”也？官名临时所作，莫敖之徒，并不可解，故杜皆不解之。<br/><br/>　<br/><br/>　　《诗》云：‘嗟我怀人，寘彼周行。’能官人也。《诗·周南》也。寘，置也。行，列也。周，徧也。诗人嗟叹，言我思得贤人，置之徧於列位。是后妃之志，以官人为急。○寘，之豉反，下同。行，户郎反，注及下同。徧音遍，下同。<br/><br/>　　[疏]注“诗周”至“为急”。<br/><br/>　　○正义曰：《周南·卷耳》之篇也。《序》云：“后妃之志，又当辅佐君子，求贤审官。”故诗人述其意。后妃嗟叹，言我思得贤人，置之使徧於列位。是后妃之志，以官人为急，故嗟叹思之。<br/><br/>　<br/><br/>　　王及公、侯、伯、子、男、甸、采、卫、大夫，各居其列，所谓‘周行’也。”言自王以下，诸侯大夫各任其职，则是诗人周行之志也。甸、采、卫，五服之名也。天子所居，千里曰圻，其外曰侯服，次曰甸服，次曰男服，次曰采服，次曰卫服。五百里为一服。不言侯、男，略举也。○任音壬。圻音祈。<br/><br/>　　[疏]“王及”至“行也”。<br/><br/>　　○正义曰：后妃之志，志在辅王求贤，置之於公卿以下之位耳。非欲更别求贤，置之於王位也。但公卿以下，尚欲使之皆贤，岂欲王之不贤乎？虽不欲他贤代王，而欲所王行益贤也。以周训为徧，言徧在列位，故自王以下，及六服之内，大夫以上，皆言之，各以贤能居其列位，是诗人所谓周行者也。计后妃之意，亦下及士，但传以士卑，故指言大失耳。《诗传》以周行，谓周之列位。此注云：“周、徧”者，断章为义，与《诗》说不同也。此云“能官人”者，谓能官用贤人，为公侯以下。王则天之所命，非人所用。兼言王者，王居天位，脩行善政，则是为能官人。故杜云“自王以下，各任其职”。<br/><br/>　<br/><br/>　　郑尉氏、司氏之乱，其馀盗在宋。乱在十年。郑人以子西、伯有、子产之故，纳赂于宋，三子之父，皆为尉氏所杀故。以马四十乘，百六十匹。○乘，绳证反，下“千乘”同。与师茷、师慧。乐师也，茷、慧，其名。○茷、扶废反，徐音伐。三月，公孙黑为质焉。公孙黑，子晳。○质音致。晳，星历反。司城子罕以堵女父、尉翩、司齐与之。良司臣而逸之，贤而放之。○女音汝。讬诸季武子，武子寘诸卞。子罕以司臣讬季氏。○卞，皮彦反。郑人醢之三人也。三人，堵女父、尉翩、司齐。<br/><br/>　　[疏]“郑人醢之三人”。<br/><br/>　　○正义曰：以文承司臣之下，嫌其亦醢司臣，故言之“三人”。<br/><br/>　<br/><br/>　　师慧过宋朝，将私焉。私，小便。其相曰：“朝也。”相师者。○相，息亮反，注及下同。慧曰：“无人焉”。相曰：“朝也，何故无人？”慧曰：“必无人焉。若犹有人，岂其以千乘之相易淫乐之矇？必无人焉故也。”千乘相，谓子产等也。言不为子产杀三盗，得赂而归之，是重淫乐而轻国相。○易，以豉反，轻也。矇音蒙。为，于伪反，下文“为之攻之”同。子罕闻之，固请而归之。言子罕能改过。<br/><br/>　　夏，齐侯围成，贰於晋故也。不畏霸主，故敢伐鲁。於是乎城成郛。郛，郭也。<br/><br/>　　秋，邾人伐我南鄙。亦贰於晋故。使告于晋。晋将为会以讨邾、莒。十二年、十四年，莒人伐鲁，未之讨也。晋侯有疾，乃止。冬，晋悼公卒。遂不克会。为明年会溴梁传。○溴，古历反。<br/><br/>　　郑公孙夏如晋奔丧，子蟜送葬。夏，子西也。言诸侯畏晋，故卿共葬。○共音恭。<br/><br/>　　宋人或得玉，献诸子罕，子罕弗受。献玉者曰：“以示玉人，玉人，能治玉者。玉人以为宝也，故敢献之。”子罕曰：“我以不贪为宝，尔以玉为宝。若以与我，皆丧宝也。不若人有其宝。”<br/><br/>　　[疏]“不若有其宝”。<br/><br/>　　○正义曰：我得不贪，女得其玉，是我女二人，各有其宝。<br/><br/>　<br/><br/>　　稽首而告曰：“小人怀璧，不可以越乡，言必为盗所害。○丧，息浪反。纳此以请死也。”请免死。子罕寘诸其里，使玉人为之攻之，攻，治也。富而后使复其所。卖玉得富。<br/><br/>　　十二月，郑人夺堵狗之妻，而归诸范氏。堵狗，堵女父之族。狗娶於晋范氏，郑人既诛女父，畏狗因范氏而作乱，故夺其妻归范氏，先绝之。传言郑之有谋。○堵音者，狗，本或作“苟”。娶，七住反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10312.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10314.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

