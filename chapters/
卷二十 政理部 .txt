<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十 政理部 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十 政理部 全文,徐坚作品" />
<meta name="description" content="初学记原文阅读,卷二十 政理部 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9592.html";
var nextpage="novel-read-998-9594.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十 政理部 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9592.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十 政理部 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:57:50<span class="divide">|</span></p>
<div class="page-body">
<div class="page-content">
<p>○赦第一<br/><br/>　　§叙事<br/><br/>　　《尔雅》曰：赦，舍也。郭璞注：谓放置也。按：《虞书》{生月}灾肆赦。《周礼》：司刺掌三赦之法。又曰：国君过市则刑人赦。《论语》曰：有罪不敢赦，是也。《汉旧仪》云：践祚，改元，立皇后太子，赦天下。每赦，自殊死以下，及谋反大逆不道，诸不当得赦者，皆赦除之。命下丞相御史，复奏可，分遣丞相御史乘传驾行郡国，解囚徒，布诏书，郡国各分遣吏传厩车马行属县，解囚徒。又荀悦《汉纪论》曰：夫赦，权时之宜，非常典也。汉兴，承兵革之后，大过之代，比屋可刑，故设三章之法，申以大赦之令。荡涤秽流，与人更始，时势然也。后代承业，习而不革，失时宜矣。故管子曰：凡赦者，小利而大害也，故久而不胜其祸；无赦者，小害而大利也，故久而不胜其福。赦者，奔马之委辔也；无赦者，痤疽之矿石也。又王符《潜夫论》云：或三辰有侯，天气当赦，故人从之施德也。《史记》：庄生谓楚王曰：“某星犯某宿，宜以德报怨。”楚王将为赦。又《望气经》曰：黄云四出，注期五十日赦。又《风角书》：春甲寅风起，从申上来为大赦，期六十日应也。<br/><br/>　　§事对<br/><br/>　　【作解 在宥】《周易》曰：雷雨作解，君子以赦过宥罪。《庄子》曰：闻在宥天下，不闻治天下。在也者，恐天下之淫其性；宥也者，恐天下之迁其德。天下不淫其性，不迁其德，则理有天下哉。<br/><br/>　　【吕蒙病 王猛疾】韦昭《吴书》曰：吕蒙病发，孙权迎置内殿，夜不能寐。病中有瘳，为下赦令。崔鸿《前秦录》曰：王猛疾病未瘳，苻坚大赦殊死以下。<br/><br/>　　【云出 风来】黄云四出见叙事。《风角书》曰：冬至后丁已日，有风从已上来，有大赦。<br/><br/>　　【过市 入关】《周礼》曰：国君过市则刑人赦。袁山松《后汉书》曰：贾彪游京师，郭林宗、李元礼等为谈论之首，一言一行，天下以为准的。党锢事起，彪谓同志曰：“吾不西行，大难不解矣。”即入关，乃设方略。天子为之大赦。<br/><br/>　　【动龠 鸣条】王充《论衡》曰：赦令将至，系室龠动，狱中人当出，故其感应令龠动也。翼奉《风角书》曰：春甲寅日，风高去地三四丈，鸣条，从申上来，为大赦，期在六十日。<br/><br/>　　【大恩 小惠】《东观汉记》曰：章帝元年，赦天下系囚。在四月丙子以前，减死罪一等勿笞，诣金城，而文不及亡命未发觉者。郭躬上封事曰：“伏惟大恩，莫不荡宥，罪死已下，并蒙更生，而亡命捕得，独不沾泽。臣以为，赦前犯死罪而系。在赦后者，可皆勿笞。诣金城，以全人命，有益于边。”上善之。即下诏赦焉。常琚《花阳国志》曰：丞相诸葛亮时，有言公惜赦者。亮答曰：“为政以大德，不以小惠，故匡衡，吴汉不愿为赦。先帝亦言：吾周旋陈元方、郑康成间，每见，言理乱之道悉矣，曾不论赦也。若刘景升父子，岁岁赦宥，何益于政？”<br/><br/>　　【躬耕 亲政】王隐《晋书》曰：泰始四年正月，初立籍田。丁亥，上帅群臣躬耕千亩，大赦天下。《吴志》曰：孙亮太平二年四月，亮临正殿，大赦天下，始亲政事。<br/><br/>　　【东狩 南郊】司马彪《续汉书》曰：章帝元和二年二月，帝东巡狩泰山。至于岱宗，柴望秩山川群神，大赦天下。王隐《晋书》曰：惠帝元康六年正月辛酉，上南郊，大赦天下。<br/><br/>　　【河塞 湖开】《汉书》曰：武帝元封二年四月，临决河，塞河堤，作瓠子歌，赦所道过徒。又《吴志》曰：孙皓天玺元年，吴郡言：临平湖自汉末草秽拥塞，今更开通。长老相传，此湖边石函中有小石，青白色，长四寸，广二寸余，刻作皇帝字。于是改年大赦。<br/><br/>　　【银印 玉玺】《吴志》曰：孙皓天册元年，吴郡言掘得银印。长一尺，广三分，刻上有年月字。于是改年大赦。崔鸿《前赵录》曰：刘元海迁都平阳，汾水中得玉玺，文曰：有新保之归元海。盖王莽时玺也，献者因增其三字。元海以为已端，大赦天下改年。<br/><br/>　　【升台 设坛】司马彪《续汉书》曰：明帝永平二年正月辛未，宗祀光武于明堂。祀毕，升灵台，望云物，大赦天下。王隐《晋书》曰：咸熙二年十二月，帝乃设坛，受命南郊，幸太极殿前，大赦天下。<br/><br/>　　【神光 芳气】《汉书》曰：武帝元封六年诏曰：朕祀首出，昆田出珍物，或化黄金，祭祀后土，神光三烛，其赦汾阴殊死以下。何法盛《晋中兴书》曰：成帝咸康元年诏曰：“有司条典，虔奉郊祀。燔柴既飨，芳气清穆，其赦天下，令咸得自新。”<br/><br/>　　【鹤留 鸾举】《汉书》诏曰：“朕郊见上帝，巡于北边。上见群鹤留止，光景并见，其赦天下。”又诏曰：“嘉瑞并见，鸾凤并举，其赦天下。”<br/><br/>　　【甘露降 景星见】《汉书》曰：宣帝神雀二年二月诏曰：“乃者凤皇集，甘露降京师，群鸟从之以万数，其赦天下。”《蜀志》曰：后主景曜元年，景星见，于是大赦改元。<br/><br/>　　§赋<br/><br/>　　【后汉崔寔《大赦赋》】惟不汉之二年四月大赦，涤恶窠秽，与海内更始，亹亹乎思升平之道也，寔就而赋焉。以为五帝异制，三王殊事，然其承天据地，兴设法制，一也。陛下以苞天之大，承前圣之迹，朝乾乾于万机，夕虔敬而厉惕，然犹痛刑之未错，厥将大赦天下，所以创太平之迹云云。又曰：方将披玄云，照景星，获嘉禾于疆亩，收蓂荚于阶庭，扪麒麟之肉角，聆凤皇之和鸣，虽羲皇之神化，尚何斯之大宁。<br/><br/>　　§诗<br/><br/>　　【沈佺期《则天门观赦诗》】圣人宥天下，幽龠动圜狴，六甲迎黄气，三元降紫泥。笼僮上西鼓，振迅广场鸡；歌舞将金帛，汪洋被远黎。<br/><br/>　　【又《答宁爱州报赦诗》】书报天中赦，人从海上闻；九泉开白日，六翮起青云。命偶恩先贷，情孤枉未分；自怜泾渭别，谁与奏明君。<br/><br/>　　§诏<br/><br/>　　【梁沈约《南郊赦诏》】朕昧爽夙兴，念兹理道，而明不烛还，弘之未易。仰寻先烈，思致升平。自顷多故，戎车代有，军政国容，事绪非一；刑礼参用，未致和臻，向隅之情，永言增叹。今郊禋载洽，幽明允从，恩崇嘉祉，被之兆庶，可大赦天下。<br/><br/>　　○赏赐第二<br/><br/>　　§叙事<br/><br/>　　《说文》曰：赏，赐有功也。赐也者，命也，(见郑玄《礼记注》)惠也。(见何晏《论语注》)。《书》曰：德懋懋官，功懋懋赏。又曰：用命赏于祖，弗用命戮于社。又曰：功多有厚赏，弗迪有显戮。《春秋传》曰：古之理人者，劝赏而畏刑，恤人不倦，赏以春夏，刑以秋冬。将赏为之加膳，加膳则饫赐，此所以知其劝赏也。《礼记》曰：天子赐诸侯乐，则以柷将之；赐伯子男乐，则以鼗将之。(将谓执以致命。)诸侯赐弓矢然后征，赐铁钺然后杀，赐珪瓒然后鬯。又曰：君赐车马，乘以拜赐；衣服，服以拜赐。君未有命，弗即乘服。凡赐，君子与小人不同日，此赏赐之义。<br/><br/>　　§事对<br/><br/>　　【万亩 千钟】《史记》曰：赵烈侯好音。郑歌者三人，赐之田万亩。《家语》孔子曰：自季孙之赐我千钟也，而交益亲也。<br/><br/>　　【金钩 玉玦】《东观汉记》曰：杨赐以病罢居，无何，拜太常，诏赐御府衣一袭，自所服冠帻，绶玉壶、革带、金错、钩珮。谢承《后汉书》曰：冯鲂为侍中，稍迁卫尉，能取悦当时，为安帝所宠。帝幸其府，留饮十日，赐骇犀玉具绶、珮刀紫艾绶、玉玦。<br/><br/>　　【紫绶 青裘】谢承《后汉书》曰：冯鲂为安帝所宠，赐紫艾绶。葛洪《西京杂记》曰：成帝好为蹴鞠，群臣以蹴鞠劳体，非尊所宜。帝曰：”朕好之，可择似而不劳者奏之。”马合作弹棋以献，帝大说，赐青羔裘、紫丝履，服以朝觐。<br/><br/>　　【累千 巨万】《汉书》曰：卫青姊子夫得入宫幸上。青时给事建章，未知名。武帝于是召青为建章监侍中，赏赐数日间累千金。《魏志》曰：明帝尝梦见后，于是差次舅氏亲疏高下，叙用各有差，赏赐巨万。<br/><br/>　　【甘田 苏宅】《史记》：甘罗请文侯曰：“借臣车五乘。”请为张唐先报文侯。侯乃言之于始皇，使于赵，赵襄王郊迎。甘罗说赵攻燕，得上谷三十城，令秦有十一。甘罗还报秦，乃封罗以为上卿，复以甘茂田宅赐之。《汉书》曰：苏武初从匈奴还，诏拜典属国，中二千石，赐钱二百万，公田二顷，宅一区。<br/><br/>　　【后衣 帝服】《东观汉记》曰：永平三年，上赐东平王苍书曰：岁月惊迈，山陵浸远，孤心惨怆。今以光烈皇后假紒帛中衣各一箧遗王，可时视瞻，以慰凯风寒泉之思。曹植表称诏曰：皇帝问雍邱王：先帝昔常非于汉氏诸帝，积贮衣被，使败于函箧之中，遗诏以所服衣被赐公王卿官僚诸将。今以十三种赐王。<br/><br/>　　【双璧 千金】《史记》曰：虞卿者，游说之士，蹑屩担簦，说赵孝成王。一见赐黄金百镒，白璧一双，再见为赵上卿，故号曰虞卿。《汉书》曰：梁孝王招延四方豪杰。齐人公孙诡多奇邪计，初见日，王赐千金，官至中尉。<br/><br/>　　【明德 计功】《管子》曰：明赏不费，明刑不暴；赏罚明，德之至也。《淮南子》曰：忠臣之事君也，计功而受赏，不为苟得；量力而受官，不贪爵禄。其所能者，受之勿辞也。<br/><br/>　　【玉壶 金笥】玉壶见玉玦注。张衡《绶笥铭序》曰：南阳太守鲍德，有诏所赐绶金笥，为作铭曰：懿矣兹笥，爰藏宝神，金缨组履，文章日信。<br/><br/>　　【金刀 珠剑】谢承《后汉书》曰：武陵五溪蛮夷作难，诏遣车骑军冯绲南征。绲表应奉金错刀一具。沈约《宋书》曰：太宗为徐州刺史，昭太后赐以火珠鹿卢剑。<br/><br/>　　【受北国 启南阳】《毛诗》曰：其追其貊，奄受北国。郑玄注：韩侯人觐宣王，使复其先祖之旧职。锡以追貊，受北方之国也。《左传》曰：晋侯朝王，与之阳樊温原攒茅之田，晋于是始启南阳。<br/><br/>　　【汝南帛 辽东钱】《汉书》曰：宣帝诏曰：“迺者凤皇集新蔡，其赐汝南太守帛百疋。”《东观汉记》曰：祭彤为辽东太守三十年，衣无储副。世祖嘉其功，赐钱百万。<br/><br/>　　§诗<br/><br/>　　【唐太宗《文武圣皇帝赐房玄龄诗》】太液仙舟逈，西园隐上才，未晓征车度，难鸣关早开。<br/><br/>　　【又《赐萧瑀诗》】疾风知劲草，昏日辨诚臣；勇夫安识义，智者必怀仁。<br/><br/>　　【隋许善心《奉和赐诗》】帝道属升平，天文预观象；兹生荷化育，博施多含养。正始振皇风，端居留眷想；夕拜参近侍，朝恩滥弘奖。温树贵不言，克艰庶无爽。<br/><br/>　　§制<br/><br/>　　【唐中宗孝和皇帝《赏张仁愿制》】朕闻将帅兴功，本期于邦国；帝王悬赏，用答于畴庸。持节朔方道大扌忽管右屯卫大将军张仁愿，器宇端雅，风神秀杰，谋韬玉帐，寄重金坛，故得累司文武。厉参边镇，蓟门作牧，既无东顾之忧；榆塞扌忽兵，方释北乘之虑。而乃躬先士卒，负土筑城，横却月于天街，划长云于地脉，宜列河山之赏，式崇带砺之荣。进封韩国公，赐物三百段，及衣裳一副。<br/><br/>　　【又《赐成王千里衣物敕》】昼巡周卫，夜警岩廊，既曰爪牙，实称心腹。左金吾卫大将军成王千里，声高沛献，德迈二南。以盘石之崇班，当执金之重寄。察奸无对，讨猾若神。固以威动千庐，勤宜五校，近者衙仗之内，辄有诈伪之人。曾不斯须，遽令擒获。能官之目，久已驰芳；称职之名，从兹著号。可赐衣一副，兼赐物一百段。<br/><br/>　　○贡献第三<br/><br/>　　§叙事<br/><br/>　　《广雅》曰：贡，税也，上也。郑玄曰：献，进也，致也，属也，奉也，皆致物于人，尊之义也。(《周礼》：献贤能之书于王。郑玄注：献，进也。又曰：献禽以祭社。郑玄注：献，致也，属也。又曰：古者致物于人，尊之曰献，通行曰馈。毛诗笺云：献，奉也。)按：《尚书》：禹别九州，任土作贡，其物可以特进奉者曰贡，盛之于筐而进者曰篚；若不常岁贡，须赐命乃贡者曰锡贡。故兖州厥贡漆丝；青州厥贡盐絺，海物惟错，岱畎丝枲，铅松怪石；徐州厥贡惟土五色，羽畎夏翟，峄阳孤桐，泗滨浮磬，淮夷蠙珠暨鱼；扬州厥贡惟金三品：瑶琨筱荡，齿革羽毛，惟木；荆州厥贡羽毛齿革，惟金三品：杶斡栝柏，砺砥砮丹，惟箘簵楛；豫州厥贡漆枲絺纻，梁州厥贡璆铁银镂砮磬，熊罴狐狸织皮；雍州厥贡球琳琅玕；衮州厥篚织文；青州厥篚檿丝；徐州厥篚玄纤缟；扬州厥篚织贝；荆州厥篚玄纁玑组；豫州厥篚纤纩；扬州锡贡厥包橘柚；豫州锡贡磬错；荆州纳锡大龟，是也。《周礼》以九贡致邦国之用：一曰祀贡，二曰嫔贡，三曰器贡，四曰币贡，五曰财贡，六曰货贡，七曰服贡，八曰游贡，九曰物贡，是也。献者，谓贡篚锡贡之外所进奉者也。《礼记》曰：献车马执绥，献马者执靮，献人虏者操右袂，执琴瑟者上左手，献几者拂之，献杖者执其末，此其制也。<br/><br/>　　§事对<br/><br/>　　【纨牛 文马】《周书》成王时，西夷贡献卜卢纨牛。纨牛，牛之小者。孔晁注曰：卜卢，卢之西北戎，今卢水是也。《东观汉记》曰：建武二十六年，南单于遣使献骆驼二头，文马十疋。<br/><br/>　　【江龟 海贝】《尚书》曰：九江纳锡大龟。孔传云：尺二寸曰大龟，出九江水中。《尚书·大传》曰：夏成五服，外薄四海，南海鱼革珠珍大贝。郑注：所贡物也。贝，古以为货。<br/><br/>　　【青带 白环】鱼豢《魏略》曰：汉阳嘉三年，疏勒国王献西海青石带。皇甫谧《帝王世纪》曰：西王母慕舜德，来献白环及玦，并贡益地图。<br/><br/>　　【火鼠 冰蚕】《魏志》：景初二年二月，西域献火浣布。东方朔《神异经》曰：南荒之外有火山，昼夜火燃。火中有鼠，重百斤。毛长二尺余，细如丝，可以作布。恒居火中，时时出外，而白色。以水逐而沃之，乃死。取缉其毛，织以为布。王子年《拾遗记》曰：冰蚕长十寸，有鳞角，以雪霜覆之，然后为茧。其色五彩，织为文锦，入水不濡，投火不燎。唐尧世，海人献之，以为黼黻。<br/><br/>　　【蔗一节 梨三箱】邓德明《南康记》曰：雩都县土壤肥沃，偏宜甘蔗，味及彩色，余县所出无。一节数十碎，郡以献御。魏武帝尝为兖州牧，上书曰：山阳郡美梨，谨献甘梨三箱<br/><br/>　　【丹砂 玄玉】《周书》曰：成王时，四夷来贡。卜卢人西南之蛮，丹砂所出。《尚书·大传》曰：夏成五服，外薄四海，主诸灵龟阴谷玄玉。郑玄注：所贡物。<br/><br/>　　【白鹇 丹鹄】葛洪《西京杂记》曰：闽越王献高祖白鹇各一双，高祖大悦，厚报使者。王子年《拾遗记》曰：涂修国献青鸟丹鹄。各一雄一雌。<br/><br/>　　【然芳苡 置蒡苔】郭子横《洞冥记》曰：元鼎元年，起招仙门于阁上，然芳苡灯。此草形如麻，奔卢国来献。王子年《拾遗记》曰：晋惠帝时，祖梨国贡蒡苔，色如金萦。丛如鸡卵，投水中，蒡延波澜之上如火。宫人有幸者，以金苔赐之，置漆盘中，照烛满室，名曰夜月。<br/><br/>　　【桴苡 荃蘖】《周书》：成王时，康人献桴苡者，其实食之宜子。孔晁注曰：康从亦西戎之别，食芳苡即有身。郭子横《洞冥记》曰：光和元年，波祇国亦名波弋国，献神精香草：一名荃蘖，亦名春芜。一根而百条，其枝间如竹节柔软；其皮如丝，可为布，所谓春芜布。亦曰香荃，坚密如冰纨也。握之一片，满宫皆香。妇人带之，弥芬馥也。<br/><br/>　　【香橘 文瓜】杨孚《异物志》曰：橘为树，白华而赤实，皮既馨香，里又有美味。交趾有橘官长一人，秩三百石，主岁贡御橘。王逸《荔枝赋》曰：大哉圣皇，处乎中州，东野贡落疏之文瓜，南浦上黄甘之华橘。<br/><br/>　　【古黄马 兹白牛】《周书》曰：成王时，犬戎献文马。文马赤鬛缟身，目若金，名曰古黄之乘。孔晁注曰：犬戎，西戎之远者。又成王时，大夏献兹白牛。兹白牛，野兽也，牛形而象齿。孔晁注曰：大夏，西北戎也。<br/><br/>　　【合枝李 同心梨】葛洪《西京杂记》曰：初修上林苑，群臣远方各献异果，有合枝李。又段龟龙《凉州记》曰：吕光时，敦煌太守宋歆献同心梨。<br/><br/>　　【吉光裘 昆吾剑】东方朔《十洲记》曰：天汉三年，西国王使使献吉光裘。《列子》曰：周穆王征西戎，献昆吾之剑、赤刀，切玉如切泥。<br/><br/>　　【紫玉壶 青金镜】《交州杂记》曰：太康四年，林邑王范能献紫水精唾壶一口。《山海经》曰：堂夜之山多水玉。郭璞注：水玉即水精也。郭子横《洞冥记》曰：望蟾阁上有青金镜，广四尺。元光中，波祇国献此青镜，照见魑魅，百鬼不敢隐形。<br/><br/>　　§诏<br/><br/>　　【梁沈约《酬荆雍义士献物者诏》】昔义举之初，人怀自竭，输赋罄产，同致厥诚，言稔一概，思有所酬。其雄、荆、郢三洲有献物助军国者，外可详加蠲报。<br/><br/>　　【中宗孝和皇帝《断进献奇巧制》】朕凝怀紫宙，涤想丹阙，考千古浇淳，稽百王之治乱。蒿宫芧柱，实兴国之清猷；玉席珠衣，乃危邦之弊化。朕自承天纂运，佩日披图；希齐鹜饮之年，原蹑鹑居之代。汉文提舄，少小留心，晋武焚裘，生平措意，顷为皇符肇建。宝宙初登，眷彼王公，多为进奉，莫不龙歌令节，蛟食芳辰。椒花献颂之时，菊蕊浮觞之日，或雕金镂玉，采六合之珍奇；或剪翠裁红，饰三春之草树。上行延纳，下务经求。鄽开纷纭，公私逼迫；升平欲济，蠹害非轻。言念于兹，深无所谓；即宜惩革，勿至因循。<br/><br/>　　○荐举第四<br/><br/>　　§叙事<br/><br/>　　《大戴礼记》曰：古者诸侯贡士，一适谓之好德，再适谓之贤，三适谓之有功，乃加九锡。不贡士，一则黜爵，再则黜地，三则黜爵地毕矣。(爵地俱削尽也。)《白虎通》曰：诸侯所以贡士于天子者，进贤劝善者也：天子聘求之者，贪义也。治国之道，得贤则治，失贤则乱。故月令季春之月，开府库，出币帛，周天下，勉诸侯，聘名士，礼贤者。有贡者复有聘者。以为诸侯贡士，庸者贡其身，盛德者贡其名。及其幽隐，诸侯所遗失，天子之所昭，故聘之也。《周官》：小司徒之职，三年则大比，考其德行道艺，而兴贤者能者。乡老及乡大夫，帅其吏与其众寡，以礼宾之，厥明，乡老及乡大夫群吏献贤能之书于王。王再拜受之，登于天府。内史贰之，退而以乡射之礼五物询众庶，此谓使人兴贤；出使长之，使民兴能，入使治之。《汉书》：博士官置弟子五十人，复其身。郡国县官有好文学，二千石谨察可当，与计偕诣太常，得受业如弟子。一岁皆辄谓能通年艺以上，补文学掌故�，其高第，可以为郎中。太掌籍奏，即有秀材异等，辄以名闻。昭帝时，举贤良文学，增博士弟子员满百人。又岁谓甲科四十人为郎中，乙科三十人为太子舍人，丙科二十人补文学掌故。先是，又命列侯，中二千石，诸侯相，举贤良方正直言极谏之士，并令州察吏人有茂材异等，可为将相及使绝国者。命郡国举孝悌有行义闻于乡里者，令三辅太常举贤良。郡国举高第，自此而公卿大夫士吏，彬彬多文学之士，此荐举之制。<br/><br/>　　§事对<br/><br/>　　【登庸 亮采】《尚书》曰：帝曰：“畴咨若时登庸。”《孔安国传》曰：畴，谁，庸，用也。谁能庶绩顺是事者，将登用之也。又曰：舜曰：“咨四岳，有能奋庸熙帝之载，使宅百揆，亮采惠畴。”<br/><br/>　　【荐白屋 扬紫庭】《韩子》曰：赵武荐四十六人于其君。及武之死也，四十六人皆就宾位，其无私德者若此。又曰：赵武以荐白屋之士管库者六十家。刘琨《荐任尤文》曰：伏见别驾从事任尤，识量简大，执心贞固。使琨得对扬紫庭，必能抚翼霜露，增崇台曜，任蒙亮采，以弘急贤之义。<br/><br/>　　【方正 孝廉】《汉书》：武帝诏曰：“丞相御史列侯二千石诸侯相，举贤良方正之士。”又武帝诏曰：“今诏书昭先帝圣绪，令二千石举孝廉，所以化元元，移风易俗也。”<br/><br/>　　【赍函 投板】陈寿益《部耆旧传》曰：严羽，字子翼，仕郡功曹，刺史辟为从事。郡举孝廉，曰：“大士贡名，下士贡身。赍函贡身，非高土也。辞孝廉，取吏部，除无锡长。”周斐《汝南先贤传》曰：黄穆，字子敬，安成人也，为郡主簿。忠上率下，朝迁肃清。太守荆寓举穆孝廉，乃荐让殷仲才，寓不听。遂怀板人见寓，曰：“若仲才者，六选之首也。而穆先之，适足以兴谤议。”便投板于内，出则卧病。寓知不可移，遂从之。<br/><br/>　　【利宾 充赋】《周易》曰：观国之光，利用宾于王。《汉书·晁错策》曰：下臣充赋。<br/><br/>　　【翘车 贲帛】《逸诗》曰：翘翘车乘，招我以弓。《尸子》曰：尧有建善之旌。《汉书》曰：以安车蒲轮征枚乘。《易》曰：束帛戋戋，贲于丘园。<br/><br/>　　【弓旌 蒲帛】并见上注。<br/><br/>　　【举直谏 进奇谋】《汉书》曰：武帝诏丞相御史，列侯中二千石诸侯相，举贤良方正直言极谏之士。又曰：魏无知既进陈平，汉王以为亚将。绛侯说之云：盗嫂受金。汉王疑，以让无知。对曰：“臣之所言者，能也；陛下所问者，行也。今有尾生孝已之行，而无益于胜败之数，陛下何暇用之乎？今楚汉相拒，臣荐奇谋之士，顾其计诚足以利国耳。盗嫂受金，安足疑也？”<br/><br/>　　【贡天朝 荐宰相】虞预《晋书》曰：何桢，字元干，为弘农郡守。有扬嚣生为县吏，桢一见便待经不臣之礼，遂贡之天朝。《赵穆别传》曰：汲郡修武赵君，年三十七，四荐宰相不就，元康三年，太守羊伊以为四科之贡，宜尽国美；遂扶与激喻，以光岁贡。<br/><br/>　　【式百寮 化九服】范晔《后汉书》曰：尚书陈忠上疏荐刘恺曰：“伏见前司徒刘恺，频厉二司，举动得礼；以疾致仕，进退有度，百寮景式，海内归怀。又，何法盛《晋中兴书》曰：桓温上疏荐谯秀曰：“窃闻巴西谯秀，植彩贞固，抱德肥遁；若蒙蒲帛之征，足以镇静颓风，轨训嚣俗，幽遐仰流，九服知化。”<br/><br/>　　【丹墀珥笔 紫宫论道】杜预《举贤良方正表》曰：按苏赞布行于草野，著德于闾阎；放心直意，若得珥笔丹墀；推访格言，必有谔谔匪躬之节。陆云《荐张瞻文》曰：若得言论，端委太学；错总艺文，垂缨玉陛。论道紫宫，诚帝宫之瑰宝，清庙之伟器。<br/><br/>　　【增晖日月 垂光虹霓】司马彪《续汉书》曰：陈蕃、胡广上疏荐徐孺子等曰：“伏见处士豫章徐孺子，彭城姜肱，德行纯备，著于人听。若使擢登三事，协亮天工，必能翼宣盛美，增辉日月矣。”孔融《荐祢衡表》曰：伏见处士祢衡，淑质贞亮，英才卓荦。若得龙跃天衢，凤奋云汉，垂光虹霓，足以昭近署之多士。<br/><br/>　　§诗<br/><br/>　　【梁刘溉等《仪贤堂监策秀才连句诗》】雄州试异等，扬庭乃专对；顾学类括羽，奇文若锦缋。（刘溉）滋兰成秀畹，照车光赤琲；摄官恶簪带，疲痾谢名辈。（户舜）乙奏饮余列，甲科光往载；深奇无绝纵，孙董有遗概。（伏挺）春风涵宛转，迟光乍明昧；列秀继中筵，群才盛皇代。（王莹）如纶疾影响，裁蒲启朦昧；雕龙既已彰，青紫行当佩。（王颙）褒然既玉响，高餐亦兰粹；广川良易追，淄水非难配。贡士光相门，搜贤尽幽塞；善说理无穷，借书心靡诲。来彦名东西，翼亮更出内；康哉信在今，伊余事耕耒。<br/><br/>　　§诏<br/><br/>　　【梁任昉《求荐士诏》】夫进贤茂赏，蔽善明罚，前王盛则，咸必由之。朕纂统鸿业，寅畏大宝；思求俊异，协赞雍熙。厉听九功，物色舆皂，而白驹盈谷，苌楚未刈，是以临朝永叹。日昃伊伫，便可博询卿士，各举所知。将量才授能，擢以不次，庶同则哲之明，副朕急肾之意。<br/><br/>　　【隋江总《举士诏》】尧施谏鼓，禹拜昌言，求之异等，久著前册。举以滞淹，复闻昔典，斯乃治道之深规，帝王之切务。朕以寡昧，恭承鸿绪，未明虚已，日旰增怀。百拨多紊，四聪弗达。思闻赛谔，采其默语；三公已下，各荐所知。傍询管库，爰及舆皂；一介有能，片言可用。朕亲听览，伫兹启沃。<br/><br/>　　§表<br/><br/>　　【沈约《举胡元秀表》】窃惟经邦御远，虽待大贤；摧锋犯镝，亦资小用。伏见钱塘新成主胡元秀，早岁駈驰，意干强果，矛盾之用，气凌百夫。若置之六师之间，处之一旅之上，必能前奋犷敌，却沮强胡。臣实弱懦，不窥武节，昧妄轻言，伏怀悚惧。<br/><br/>　　○奉使第五<br/><br/>　　§叙事<br/><br/>　　魏武《选举令》曰：夫遣人使于四方，古人所慎择也。故仲尼曰：“使乎使乎，言其难也。”按：《周官》：小行人掌邦国宾客之礼籍，以待四方之使者。凡四方之使者，大客则摈，小客则受其币，听其辞。行夫掌邦国传遽之小事，凡其使也，必以旌节。《毛诗》曰：皇皇者华，君遣使臣也；四牡，劳使臣之来也。又《风俗通》云：周秦常以岁八月遣輶轩之使采异代方言，还奏之，永藏秘室。《汉旧仪》：奉玺书使者乘驰传。其驿驹也。三骑行日夜千里为程。又《说苑》曰：明君之使人也，任之以事，不制以辞，此奉使之事也。其称谓有行李。(《左传》曰：行李之往来。杜预注：行李，行人也。)行人。(《论语》曰：行人子羽修饰之。注曰：行人，掌使之官。)凡国之将命遣使，往曰奉命，来曰复命，一曰报命。(亦曰归报。)<br/><br/>　　§事对<br/><br/>　　【天节 皇华】韩杨《天文要集》曰：天节星主奉使，小而明，即使忠正。皇华见叙事。<br/><br/>　　【执圭 持斧】《礼记》曰：大夫执圭而使，所以申信也。《汉书》曰：武帝末，郡国贼盗群起。拜暴胜之为直指使者，衣绣持斧，捕盗贼。<br/><br/>　　【埋轮 搅辔】司马彪《续汉书》曰：汉安帝元年，遣八使巡行风俗。张纲埋其轮于洛阳都亭，曰：“豺狼当路，安问狐狸？”遂奏大将军梁冀。河南尹尹不疑十五事，书奏御，京师震悚。又曰：冀州饥荒，乃以范滂为清诏使。按察之，滂登车搅辔，慨然有澄清天下之志焉。<br/><br/>　　【献节 张旌】《左传》曰：秦伯使西乞术来聘，且言将伐晋。襄仲辞焉，答曰：“寡君得徼福于周公、鲁公以事君，不腆先君之弊器，而使下臣致诸执事，以为瑞节。要结好命，所以藉寡君之命，结二国之好，是以敢致之。”《蜀志》曰：陈震，字孝起，入拜尚书，迁尚书令。奉命使吴，贺孙权践祚。震入吴界，移关侯曰：“东之与西，驿使往来，冠盖相望，申盟载好，日新其事。震以不才，得充下使。”即日张旌语众，各自约誓：国有典制，惧或有违；幸必斯诲，示其所宜。<br/><br/>　　【谒关 移侯】《仪礼》曰：使者及境，张旃誓，乃谒关人。郑玄注曰：谒，告也。《蜀志》曰：陈震奉使入吴，贺孙权践祚，入吴界移关侯云云。<br/><br/>　　【展币 袭圭】《仪礼》曰：使者及馆，展币于贾人之馆如初。又曰：宾入门左，公再拜，宾避不答拜。又，贾人东面坐，启椟，取圭垂缫，宾袭执圭。郑玄注云：执圭，盛礼也；又画饰，为相致敬也。<br/><br/>　　【河源 海上】《史记》曰：汉使穷河源，其山多玉石采来云云。又，天子巡边至朔方，使郭吉告单于。单于怒，迁吉北海上。<br/><br/>　　【赤帷 白盖】司马彪《续汉书》曰：大使车五乘，驾驷，赤帷，持节者重道五百，弰弩十二人。又曰：小使车，兰舆、赤毂、白盖，从驺骑四十人。<br/><br/>　　【奉壁 拭圭】《史记》曰：赵惠文王时，秦昭王遗赵王书，愿以十五城易和氏璧，蔺相如奉璧入秦。又《仪礼》曰：宾朝服立东西面，贾人北面坐拭圭。郑玄注：宾，使者；拭，清之也。<br/><br/>　　【遗鸿 献鹄】《鲁连子》曰：展无所为鲁君使，遗齐襄君鸿。至渑而浴鸿，鸿失，其装在。御者曰：“鸿之毛物，可使若一，能买鸿耳。”无所曰：“吾非不能买鸿也。是上隐君，下易币，无所不敢。”刘向《说苑》曰：魏文侯使舍人无择献鹄于齐侯，无择行道失之。后献空笼，曰：“非无钱以买鹄，恶轻易其币。”<br/><br/>　　【受命 从宜】《仪礼》曰：使者载旃，帅以受命于朝。《礼记》曰：使从宜，礼从俗。<br/><br/>　　【受圭 还玉】《仪礼》曰：使者受圭垂缫以命。又曰：君使卿皮弁还玉于馆。宾受圭，退负右旁南立。<br/><br/>　　【星飞斗 风入律】《汉书》曰：飞星大如缶，出西南，入斗下。占曰：汉使匈奴。明年，匈奴单于雕陶莫皋死。遣中郎将杨兴使匈奴。《十洲记》曰：天汉三年，西国王使使来献。使者曰：“常占东风入律，百旬不休，青云干吕，连月不散。中国将有好道之君。我国故搜奇蕴而贡神香，乘毛车以济弱水。”于今十三年矣。<br/><br/>　　§赋<br/><br/>　　【隋江总《辞行李赋》】维大梁三十有六载，神功懋乎开辟。垂恩储祉，压子代之盘盂；盛德形容，陋周年之弇石。月窟向风，日域仰泽；要荒款塞，诸戎重译。輶轩巡履，声芳亥步；旌节经过，事高禹迹。举皇华之尽美，驰珏玉之多事；或江夏之无双，匹洛阳之才子。访羽仪于廊庙，旌秀异于杞梓；引强学之三端，赏雕文于四始。顾偬侗于罕志，奉朝章于信次；天凤举而张旃，济龙沙而通尽。敏异季札之听歌，誉乘属国之衔使；怀苏子之抵掌，忆千秋之画地。愿自励而饮水，揆无庸而案辔，嗟负恩之无力，每若实于藂棘。倏辞东平之乐善，再践承明而游息；岂异千里之奔踶，宁辞一钱之不直。谅无期于鸿渐，念有似于蝉翼；荷德泽之霈然，鉴丹愚之匪饰。惭借誉于瑟柱，免长徭于蓊极；聊暇日以须臾，每长吟以郁纡。异金石之能固，若草木之分区；进学惭于枝叶，绵力谢于康衢。构伯休之蓬户，狎仲宪之桑枢；徒悦水而非智，庶因谷以为愚。耻矫名于周客，宁滥响于齐竽；奉栖迟以偃仰，原太素之不污。<br/><br/>　　§诗<br/><br/>　　【北齐裴让之《公馆燕州南使徐陵诗》】嵩山表京邑，钟岭对江津；方域殊风壤，分野各星辰。出境君图事，寻盟我恤邻；有才称竹箭，无用忝丝纶。列乐歌钟响，张旃玉帛陈；皇华荣受命，垂誉本无因。韩宣将聘楚，申胥欲去秦；方期饮河朔，翻属卧漳滨。礼酒盈三献，宾筵盛八珍；岁稔鸣铜雀，兵戢坐金人。云来朝起盖，日落晚催轮；异国犹兄弟，相知无旧新。<br/><br/>　　【周庚信《将命至邺诗》】大国修聘礼，亲邻自此敦；张旃事原隰，负扆报成言。西过犯风露，北指度轘辕。交欢值公子，展礼觌王孙；何以誉嘉树，徒欣赋采蘩。四牢盈折俎，三献满罍樽，人臣无境外，何日欣此言。风俗既殊阻，山河不复论；无因旅南馆，空欲祭西门。眷然唯此别，夙期幸共存。<br/><br/>　　【隋虞茂《在南接北使诗》】会玉二崤至，瑞节三秦归；林蝉疏欲尽，江雁断还飞。墙垣崇客馆，旌盖入王畿；共此敦封植，方当笃纻衣。<br/><br/>　　§书<br/><br/>　　【梁刘孝仪《北使还与永丰侯书》】足践寒地，身犯朔风；暮宿客亭，晨炊谒舍。飘摇辛苦，迄届毡乡；杂种覃化，颇慕中国。而毳幕难淹，酪浆易献，王程有限，时及玉关。射鹿胡奴，乃共归国，刻龙汉节，还持入塞。马衔苜蓿，嘶立故墟，人获葡萄，归种旧里。少子出迎，善邻相劳，倦握蟹螯，亟覆虾碗。未改朱颜，略多自醉，用此终日，亦以自娱。<br/><br/>　　○假第六<br/><br/>　　§叙事<br/><br/>　　急，告，宁，皆休假名也。《释名》曰：急，及也，言操切之使相逮及也。李斐《汉书》曰：告，请也，言请休谒也；宁，安也，告曰宁也。汉律：使二千石有予告，有赐告。予告者，在官有功最，法所当得者也。赐告者，病满三月当免。天子优赐其告，使得印绶将官属归家理疾。至成帝时，郡二千石赐告不得归家。自冯野王始也，休假亦曰休沐。汉律：吏五日得一下沐，言休息以洗沐也。晋令：急假者，一月五急；一年之中，以六十日为限。千里内者疾病申延二十日，及道路解故九十五日。此其事也，书记所称曰归休，亦曰休急、休瀚、取急、请急。又有长假、并假。<br/><br/>　　§事对<br/><br/>　　【赐告 分休】赐告见叙事。《王威别传》曰：威少为郡吏。刺史刘表题门上，有能陈便宜益于时，不限厮役贱长以闻。威因陈事，得署州吏，大蜡分休。<br/><br/>　　【荷担 杖策】谢承《后汉书》曰：许荆，字子张。少丧父，养母孝顺。家贫为吏，无有船车。休假，常单步荷担上下，清节称于乡里。又曰：范丹，字史云，陈留人也。为郡功曹。每休假上下，常单步策杖，同类以车牛与之，不取。<br/><br/>　　【祝问疾 吴拜老】谢承《后汉书》曰：祝皓，字子春。志节抗烈，笃于仁义。为吏归休，先周旋乡里，吊死问疾毕，乃还家。又曰：吴冯，字子高，为州郡吏。休假，先存恤行丧孝子，次瞻病毕，拜觐乡里耆老先进，然后到家，名昭远近。<br/><br/>　　【离兵 解职】王隐《晋书》曰：王尼，字季孙。洛中贵盛名士王澄，胡母辅之，李坦等皆与尼交。时尼为兵，在大将军幕。澄等持羊酒诣军门，吏疏名内请入见大将军。澄等既入，语吏过王尼，炙羊饮酒讫而在，竟不见将军。将军闻之，因与尼长假，遂得离兵。《晋起居注》曰：孝武太康元年诏：大臣疾病，假满三月，解职。<br/><br/>　　【游集 定省】刘义庆《世说》曰：车武子为侍中，与东亭诸人期共游集。车早急出，过诣王子敬，车求去。王问何以总总，车答曰：“与东亭诸人期共行。”王曰：“卿何乃作此不急行。”车遂不敢去，尽急而还。《宋书》曰：王敬弘子惔之，为秘书郎。惔之会请假还家，来定省，敬弘克日，见之，至辄不果。假日将尽，惔之乞求奉辞。敬弘呼前，至阁，复不见。<br/><br/>　　【造渚 还都】张隐《文士传》曰：顾荣兼侍中，安慰河北，以前后功封嘉兴伯。荣观中国日弊，乃并求急还南。既造江渚，欣然自得。邓粲《晋记》曰：郭璞为王敦参军，知敦作乱，受假还都，露布以讨温峤为名。及至建康南坑，杀参军郭璞。初，桓彝常令璞筮卦；卦成，彝问其故，璞曰：卦与吾同。<br/><br/>　　§诗<br/><br/>　　【齐谢朓《休沐重还道中诗》】薄游第从告，思闲愿罢归；还邛歌赋似，休汝车骑非。灞池不可别，伊川难重违；汀葭稍靡靡，江菼复依依。田鹤远相叫，沙鸨忽争飞；云端楚山见，林表吴岫微。试与征徒望，乡泪尽沾衣；赖此盈樽酌，含景望芳菲。问我劳何事，沾沐仰清微；志狭轻轩冕，恩甚恋庭闱。岁华仍有酒，初服偃郊扉。<br/><br/>　　【梁沈约《休沐寄怀诗》】虽云万重岭，所玩终一丘；阶墀幸自足，安事还遨游。临池清溽署，开幌望高秋；园禽与时变。兰根应节抽。凭轩搴木末，垂堂对水周；紫箨开绿条，白鸟映青畴。艾叶弥南浦，荷花绕北楼；送日隐曾阁，引月入轻帱。爨熟寒蔬剪，宾来春蚁浮；来往既云倦，光景为谁留。<br/><br/>　　【隋江总《休沐山庭诗》】洗沐惟五日，栖迟对一邱；古槎横近涧，巴石耸前洲。岸绿开河柳，池红照海榴；野花宁辨晦，山虫讵识秋。人生复能几，夜烛非长游。<br/><br/>　　§文<br/><br/>　　【梁沈约《奏弹孔稚珪违制启假事》】臣闻：禁宪有章，士子攸慎，守官有典，触纲斯及，盖所以崇威阐法，下肃上尊。谨按廷尉会稽品中正臣稚珪，厉奉朝班，频登要近，九棘之任，理无休谒，冒制干闻，实亏恒典。恩许虽降，所制不关；违犯之条，犹合约黜。且稚珪俯自内辖，作士下闱，通制明文，日陈几案，自逾规矩，莫斯为甚。臣等参议，请以见事，免稚珪所居官，除中正官名，辄下禁止。<br/><br/>　　【又《奏弹奉朝请王希聃违假》】谨按，奉朝请臣王希聃，幸齿朝班，私敬盖阙，休请有期。曾无遄及，违弛之愆，允膺裁纠，臣等参议。请以见事免所居官，辄下禁止。<br/><br/>　　○医第七<br/><br/>　　§叙事<br/><br/>　　《说文》曰：巫彭初作医。《帝王世纪》曰：黄帝使岐伯尝味草木，典医疗疾。今经方本草之书咸出焉。《周官》曰：疾医掌万民之疾病。四时皆有疠疾：春时有痟首疾，夏时有痒疥疾，秋时有疟寒疾，冬时有嗽上气疾。(痟，酸削也；首疾，头病。)以五谷五药养其病，(养犹治也。)以五色、五气、五声视其死生。两之以九窍之变，参之以五藏之功，凡民之有疾病者，分而治之。又曰：疡医掌肿疡，溃疡，金疡，折疡。凡疗疡，以五毒攻之，以五气养之。以五药疗之，以五味节之。《物理论》曰：夫医者，非仁爱不可托也，非聪明理达不可任也，非廉洁淳良不可信也。是以古之用医，必选名姓之后。其德能仁恕博爱，其智能宣畅曲解，能知天地神祇之次，能明性命吉凶之数，处虚实之分，定逆顺之节。原疾疹之轻重，而量药剂之多少，贯微达幽，不失细小，如此乃谓良医。且道家则尚冷，以草木用冷生；医家则尚温，以血脉以暖通。徒知其大趣，不达其细理，不知刚柔有轻重，节气有多少，进退盈缩有节却也。名医达脉者，求之寸口，三侯之间则得之矣。度节气而侯温冷，参脉理而合轻重，量药石皆相应，此可谓名医。医有名而不良者，有无名而良者。人主之用医，必参知而隐括之。<br/><br/>　　§事对<br/><br/>　　【六技 四家】范晔《后汉书》曰：郭玉者，广汉人。初有老父钓于涪水，因号涪翁。著针经脉法。弟子程高寻求积年，翁乃授之。玉少师事高，学方诊六微之技，为太医丞。刘歆《七略》曰：论方技为四家：有医经家，有方家，有房中家，有神仙家。<br/><br/>　　【九折 十全】《楚辞》曰：九折臂而成医。《周礼》：医师掌医之政令，聚毒药以共医事，岁终则稽其医事。十全为上，十失一次之，十失四为下。<br/><br/>　　【切脉 攻理】《史记》曰：扁鹊谓虢太子中庶子曰：“越人之为方也，不待切脉望色，听声写形。”袁准《正论》曰：良医疗病，攻于腠理。<br/><br/>　　【高手 鸿术】司马彪《续汉书》曰：东平王苍到国病，诏遣太医丞将高手医视病。郭璞《巫咸山赋序》曰：盖巫咸者以鸿术为帝尧之医。<br/><br/>　　【含血 舐痔】《韩子》曰：医盖吮人之疡，含人之血，非有肌骨之亲也，利之所加也。《庄子》曰：秦王有病召医，舐痔者得车五乘。<br/><br/>　　【出蛇 走獭】《华陀别传》曰：河内太守刘勋女苦左膝里疮痒，迎陀使视。陀以绳系一犬于马后，走马牵犬。犬困不能行。因取断肠以向疮口。须臾有若蛇者从疮中出，长三尺。又刘敬叔《异苑》曰：广陵下庙，宋元嘉中，县人张氏女日暮宿祠门下。夜有物假作其婿来，女魅惑成病。海陵王纂能疗邪鬼，始下一针，有一獭从女被内走出。<br/><br/>　　【四难 三折】范晔《后汉书》曰：郭玉疗贵人时或不愈。帝问其故，对曰：“有四难焉：自用不任臣，一难；将身不谨，二难；骨节不强，三难；好逸恶劳，四难。”《孔丛子》曰：梁邱据遇虺毒，三旬不瘳，齐列大夫并献攻疗之方。据弟子曰：“梁邱已疗矣，而骤献方，欲梁邱复有虺害乎？”孔子曰：“三折臂然后为医。梁邱虑有与之同病者问方，故众人言方耳。”<br/><br/>　　【湔肠涤脏 解颅理脑】《史记》曰：虢太子死，扁鹊至虢国。中庶子曰：“暴蹙而死。”扁鹊曰：“尚可活也。”庶子曰：“先生得无诞乎？”臣闻上古有俞跗，疗病不以汤液，乃割皮解肌，湔洗肠胃，漱涤五脏。”又《抱朴子》曰：淳于解颅而理脑。<br/><br/>　　【穿胸纳饼 刮骨去毒】《抱朴子》曰：文挚愆筋，以疗危困；仲景穿胸，以纳赤饼。此但医家，犹能若是。《蜀志》曰：关羽为流矢贯臂，每阴雨常疼痛。医曰：“矢镞有毒，当破臂刮骨去毒，乃可除之也。”<br/><br/>　　§诗<br/><br/>　　【宋鲍昭《过铜山掘黄精诗》】玉肪閟中经，水芝韬内籍；宝饵缓童年，命药驻衰厉。矧蓄终古情，重掩烟雾迹；羊角栖断云，榼口流隘石。铜溪画森沉，乳宝夜涓滴；既类风门磴，复像天井璧。蹀蹀寒叶离，淙淙秋水积；松色随野深，月露依草白。空守江海思，岂贵梁郑客；仁爱古无怨，顺道今何惜。<br/><br/>　　【梁吴均《采药大布山诗》】我本此山北，缘涧采山麻；九茎日涧照，三叶长生花。可以蠲忧疾，聊持驻景斜。景斜不可驻，年来果如故；安得昆仑山，偃蹇三珠树。三珠树始荄，绛叶凌朱台；玉壶白凤胏，金鼎青龙胎。韩众及王子，何代无仙才；安期倘欲顾，相见在蓬莱。<br/><br/>　　【梁江淹《采石上菖蒲诗》】瑶琴久芜没，金镜废不看；不见空闺里，纵横秋思端。缓步遵行波，扬栧泛春澜；窦赤烟流绮，水渌桂含丹。凭酒意未悦，半景方自叹；每为忧见及，杜若讵能宽。冀采石上草，得以驻衰颜，赤鲤倘可乘，云雾不复还。<br/><br/>　　§赞<br/><br/>　　【宋王微《茯苓赞》】皓苓下居，披纷上薈；中状鸡凫，具容龟蔡。神侔少司，保延幼艾；终志不移，柔红可佩。<br/><br/>　　【又《禹余粮赞》】疏波沥浸，徒谓范常；沉灵秘用，神哉无方。阡畴不惠，稼穑非芳；明德禹功，信在余粮。<br/><br/>　　【又《桃饴赞》】阿鹿续气，胡胶属弦；未若桃饴，越地通天。液首化玉，酡貌定仙；人知蝎日，胡不荫年。<br/><br/>　　【又《黄连赞》】黄连苦味，左右相因；断凉涤暑，阐命轻身。缙云昔御，飞跸上旻，不行而至，吾闻其人。<br/><br/>　　§文<br/><br/>　　【梁简文帝《劝医文》】天地之中，唯人最灵。人之所重，莫过于命。虽修短有分，年寿繇天，然而寒暑反常，嗜欲乖节。故沉寒应首，致弊不同，伐斧烂肠，摧年匪一。拯斯之要，实在良方；亦有骚人，起咏彭殇。秦国之称和缓，季梁之遇卢氏，虢子之值越人，爰至久视飞仙。长生妙道，犹变六一于金液，改三七于银丸。畜玉字之精，研紫书之奥。桃胶何是，北斗靡录其形；金浆非远，明珠还耻其价。能使业门之下，鼓响独传；雍祀之傍，箫声犹在。周礼疾医，掌万民之疾病者；分而理之，岁中则各书其所以。入于医师，知其愈与不愈，以为后法之戒也。理疾者众，必孟浪酬蹇；误人者多，爱人者鲜。是则日处百方，月为千轴，未常不轻其药性，任其死生；淳华之功，于何而得，及其爱染亲属，情切友朋，患起膏肓，痾兴俞跗，虽欲尽其理切，思无所出。何以故然，本不素习，卒难改变，故也。胡麻鹿藿，才救头痛之痾；麦曲芎藭，暂止河鱼之腹。思不出位，事局辕下。欲求反正者于玄都，扬已名于绿籍，其可得乎？<br/><br/>　　○卜第八<br/><br/>　　§叙事<br/><br/>　　《元命苞》曰：古司怪主卜。《世本》曰：巫咸作筮。《礼记》曰：龟为卜，蓍为筮。《白虎通》曰：干草槁骨众多，独以蓍龟何？龟之言久也，蓍之言耆也。《尚书·洪范·五行传》曰：此禽兽草木之寿久而能知吉凶也。龟人掌六龟之属，各有名物。天龟曰灵属，地龟曰绎属，东龟曰果属，西龟曰灵属，南龟曰猎属，北龟曰若属。卜师掌开龟之四兆：一曰方兆，二曰功兆，三曰义兆，四曰弓兆。(开，开出其书占之也，经兆一百二十体。言四兆者，为分四部，若《易》之三篇。)凡卜视高扬火，以事作龟致其墨。筮人掌三易，辨九筮之名：一曰《连山》，二曰《归藏》，三曰《周易》。九筮之名：一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫参，九曰巫环，以辨吉山。(巫皆读为筮，字之误也。更为迁都邑也。)又《礼记》曰：卜筮者，先圣王之所以使人信时日，敬鬼神，畏法令，决嫌疑，定犹豫也。故《周易》曰：定天下之吉凶，成天下之亹亹者，莫大乎蓍龟也。蓍之德圆而神，卦之德方以智；神以知来，智以藏往。洪范《五行传》曰：若烦数溷渎，或不精严，神不告也；或观卦察兆，占不得也；或龟不神，蓍不灵。此其所以过差，圣人不得专用也。龟筮共违于人，神灵不佑也。<br/><br/>　　§事对<br/><br/>　　【握粟 操金】《毛诗》曰：哀我填寡，宜岸宜狱；握粟出卜，自何能谷。郑玄注：可哀哉我穷尽寡财之民，仍有狱讼之事；持粟行卜，求其胜负，从何能得善？《战国策》曰：邹忌为齐相，田忌为将，不相悦。邹忌以告公孙闬。闬使人操十金而卜于市曰：“我田忌人也。吾三战三胜，声威天下，欲为大事，亦吉否？”卜者出，因令捕卜者而验其辞于王前。田忌遂走。<br/><br/>　　【三兆 六龟】《周礼》：太卜掌三兆之法。六龟见叙事。<br/><br/>　　【供燋 扬火】《周礼》：菙氏掌供燋契以待卜事。杜子春注曰：燋读如薪樵之樵，谓所爇灼龟之木。扬火见叙事。<br/><br/>　　【神谂 象告】陈琳《大荒赋》曰：假龟筮以贞吉，问神谂以休祥。《易》曰：八卦以象告。韩康伯注曰：以象告人吉凶。<br/><br/>　　【大横 小数】《史记》曰：高后崩，丞相陈平等使人迎代王。计未定，卜之龟。兆云：大横庚庚，余为天王，夏后以光。《抱朴子》曰：卜者小数，饰福者谓知来之妙。<br/><br/>　　【龟厌 筮渎】《毛诗》曰：我龟既厌，不我告猷。郑玄注：卜筮数而渎龟，龟灵厌之，不复告其所图之吉凶也。言虽得兆，繇不中也。《易》曰：初筮告，再三渎，渎则示告。<br/><br/>　　【穆卜 枚占】《尚书》曰：武王有疾不豫，二公曰：“我其为王穆卜。”归藏曰：“昔者河伯筮与洛战而枚占，昆吾占之不吉也。”<br/><br/>　　【孔愀 颜笑】《家语》曰：孔子尝自蓍，而卦得贲，愀然有不平之状。子张进曰：“贲是吉卦，夫子色有不平，何也？”孔子曰：“山下有火。贲，非正色也。”《冲波传》曰：孔子使子贡往外而未来，谓弟子占之。遇鼎，皆言无下足不来。颜子掩口而笑曰：“无足者，乘舟而来，赐至矣，清朝也。”子贡果朝至。<br/><br/>　　【代陈 获晋】《左传》曰：陈厉公生敬仲，周内史筮之，遇观之否。曰：“是谓观国之光，利用宾于王，其代陈有国乎？”又曰：秦伯伐晋，卜徒父筮之吉。涉河，晋侯车败。诘之，对曰：“乃大吉也！三败必获晋君。”果如其言。<br/><br/>　　【法天地 敬鬼神】《史记》曰：卜法天地，象四时。《礼记》曰：卜筮者，先圣王所以使人信时日，敬鬼神，畏法令。<br/><br/>　　【齐小大 差尊卑】《易》曰：齐小大者存乎卦。韩康伯注曰：卦有小大也，齐犹言辨也。《周礼图》曰：大夫已上，事卜且筮；士则但筮，尊卑之差。<br/><br/>　　【筮短龟长 阳奇阴耦】《左传》曰：晋献公欲以骊姬为夫人，卜之不吉，筮之吉。公曰：从筮。筮人曰：筮短龟长，不如从长。《易》曰：阳卦多阴，阴卦多阳，其故何也？阳卦奇而阴卦耦。<br/><br/>　　○刑罚第九<br/><br/>　　§叙事<br/><br/>　　《春秋·元命苞》曰：刑者，侀也。《说文》曰：刀守井也，饮之人入井陷于川，刀守之，割其情也。罔言为詈，刀守詈为罚，罚之为言内也，陷于害也。(井饮人，则人乐之不已，则自陷于川，故加刀谓之刑，欲人畏惧以全命也。詈以刀守之，则不动矣。今作罚用寸。寸，丈尺也，言纳以绳墨之事。)古之用刑者，画象而不犯，盖上刑赭衣不纯。中刑杂履，下刑墨幪，以居州里而人耻之。(见《尚书·大传》。)故《白虎通》曰：五帝画象者，其服象五刑也。犯墨者蒙巾，犯劓者赭其衣，犯髌者以墨幪其髌处而画之，犯宫者履扉，犯大辟者布衣无领。《尚书》云：五刑有服，此之谓矣。(一云，以画跪当黥，草缨当劓，以履扉当刖，以艾〈韦卑〉当宫；凡斩人之支体，凿其形肤曰刑。画衣冠，异章服，曰戮之义也。见《慎子》)。后世严刑而人不禁，故大刑用甲兵，其次用斧钺；中刑用刀锯，其次用钻凿；薄刑用鞭朴。(见《国语》。故)《尚书·吕刑》云：惟敬五刑，以成三德。五刑者，墨罚之属千，劓罚之属千，剕罚之属五百，宫罚之属三百，大辟之属二百，五刑之属三千。又《周官》：大司寇之职，以五刑纠万民。(一曰野刑，上功纠力；二曰军刑，上命纠守；三曰乡刑，上德纠孝；四曰官刑，上能纠职；五曰国刑，上愿纠暴。郑注：纠谓察异也。)至秦用商鞅，又设连坐之法，造参夷之诛，加肉刑。大辟者有凿颠抽胁镬烹之法。(见《汉书》)。盖德多刑少者，五帝也；刑德相半者，三王也；刑多德少者，五霸也；纯用刑而亡者，秦也。(见桓范《世要论》)。<br/><br/>　　§事对<br/><br/>　　【明罚 致刑】《易》曰：雷电噬嗑，先王以明罚敕法。又曰：雷电皆至，丰，君子以折狱致刑。<br/><br/>　　【五辞 三让】《尚书》曰：两造备具，师听五辞。《周礼·秋官》曰：凡民有邪恶者，三让而罚。<br/><br/>　　【折狱 要囚】折狱见致刑注。《尚书》曰：要囚服念，五六日至于旬时。孔安国注云：要囚，谓其要辞以折狱也。<br/><br/>　　【天罚 国刑】《尚书》曰：今予惟恭行天罚。《周礼》曰：五刑，五曰国刑。<br/><br/>　　【甲兵 鞭策】《国语》曰：臧文仲言僖公曰：“大刑用甲兵，其次用斧钺；中刑用刀锯，其次用钻凿；薄刑用鞭朴，以威民也。”《白虎通》曰：五刑，五帝之鞭策也。<br/><br/>　　【六典 三章】《周礼》曰：大司徒职掌建邦之六典，以佐王刑邦国。《汉书》曰：高祖初入关，约法三章。<br/><br/>　　【约法 省刑】约法见三章注。《续汉书》曰：建武二年诏曰：与中二千石诸大夫、博士、议郎，省刑罚也。<br/><br/>　　【弃灰 救火】《韩子》曰：殷之法，弃灰于街者刑。子贡以重问之仲尼，仲尼曰：“弃灰于街必燔人，人必怒，怒则斗，斗则三族相杀，然则虽刑之可也。”又曰：鲁烧积泽，天北风，火南向。恐烧国，哀公自将众趣救火者，人尽逐兽而火不救。乃召仲尼而下令曰：“不救火者罪，逐兽者比入禁之罪。”令下未遍，火遂救矣。<br/><br/>　　【刑书 政典】《尚书》曰：哀敬折狱，明启刑书。又曰：《政典》曰：先时者杀无赦，不及时者杀无赦。孔安国云：政典，夏后氏为政之典。<br/><br/>　　【烨电 积阴】《诗含·神雾》曰：烨烨震电，不宁不令；此应刑政之太暴，故震电惊人，使天下不安。《汉书》：董仲舒云：“阳为德，阴为刑。阳常居大夏，而生育养长为事；阴居大冬，而积于虚空不用之处。以此见天之任德不任刑者也。”<br/><br/>　　【赤衣 丹笔】《汉名臣奏事》曰：《唐林》云：秦设重刑而群盗盈山，赤衣半道。谢承《后汉书》曰：盛吉为廷尉，每至冬节，罪囚当断，妻夜执烛，吉持丹笔，夫妻相对，垂泣决罪。<br/><br/>　　【明察 平反】《汉书》曰：于定国为廷尉，明察宽恕。黄霸等以为公平明察，隽不疑为京兆尹。每行得囚徒，其母辄问不疑有所平反，活几何人？不疑云多所平反，其母乃喜也。<br/><br/>　　【昼断 秋谳】《汉书》曰：秦始皇专任刑罚，躬操文墨，昼断狱，夜治书。《汉书》：于定国为廷尉，季秋后请谳时，上常幸宣室，斋居而决事，刑狱号平反也。<br/><br/>　　【树槐 丛棘】《春秋·元命苞》曰：树棘槐，听讼于其下。棘赤心有刺，言治人者原其心不失赤；实事所以刺人，其情令各归实。槐之言归也，情见归实。《周易》曰：习坎上六云：系用微缰，置于丛棘，三岁不得，凶。王弼注曰：险峭之极，不可升也；严法峻整，难可犯也。宜其囚执，置于思过之地。<br/><br/>　　§诗<br/><br/>　　【虞世南《赋得慎罚诗》】帝图光往册，上德表鸿名；道冠二仪始，风高三代英。乐和知化洽，讼息表刑清；罚轻犹在念，勿喜尚留情。明慎全无枉，哀矜在好生；五疵过亦察，二辟理弥精。幪巾示廉耻，嘉石务详平；每削繁苛性，常深恻隐诚。政宽思济猛，疑罪必从轻；于张惩不滥，陈郭宪无倾。刑措谅斯在，欢然仰颂声。<br/><br/>　　§诏<br/><br/>　　【梁沈约《使四方士民陈刑政诏》】径寸之宝，或隐泥沙；以人废言，君子斯惑。朕听朝晏罢，思阐政术，虽百辟卿士，有怀必闻。而蓄响边遐，未臻魏阙；或屈以贫陋，或间以山川，顿足延首，无因奏达，岂所谓沉浮靡陋，远迩兼得者哉。四方士民，若有欲陈刑政，偷儗幽远，不能自通者，各在条布所怀于刺史二千石。有可申采，大小以闻。<br/><br/>　　【又《立左降诏》】刑乖政失，其源已久。罚罪之奏，日闻于早朝；弊狱之书，亟劳于晏寝。免黜相系，补代纷纭，一离愆囚，乃永岁月，非所以弃瑕录用，随分尽才者也。是故减秩居官，前代通则，贬职左迁，往朝断轨。自今内外群司有事者，可开左降之科。<br/><br/>　　【又《降死罪诏》】朕树洪业，光宅区宇，而本枝之庆，未广椒掖。滕卫之地，犹缺蕃屏，言念弓韣，不能忘怀。策二子始有盘石之资，于焉弥固，庆虽自已，恩加覃及；凡死罪可降一等，五岁刑降二等，三岁刑以下，并悉原放。<br/><br/>　　○囚第十<br/><br/>　　§叙事<br/><br/>　　《风俗通》曰：囚，道也，言辞穷情得，以罪诛道也；礼，罪人置诸圜土。故囚字为口守人，此其象也。《尚书》曰：囚奴正士。又曰：要囚服念，五六日至于旬时，不蔽要囚。《诗》曰：在泮献囚。《周官》：掌囚掌守盗贼凡囚者。郑玄注云：囚，拘也，此其事也。<br/><br/>　　§事对<br/><br/>　　【龠动 杓虚】王充《论衡》曰：赦令将至，则系室龠动，狱中人当出，故盛其应，令龠动也。《汉书》曰：有勾圆十五星，杓曰贱人之牢。牢中星实则囚多，虚则开出。《诗含神雾》云：杓为天狱。<br/><br/>　　【抢地 仰天】《汉书·司马迁与任安书》曰：当此时也，见狱吏则头抢地，视徒隶则心惕息。《史记》：赵高案问李斯。拘执束缚，居囵圄，仰上天而叹息曰：“嗟乎悲夫！不道之君，何可为计？”<br/><br/>　　【夏挺 冬决】《礼记》曰：仲夏，门闾无闭，关市无索，挺重囚，益其食。郑玄注：挺，宽也。谢承《后汉书》曰：会稽盛吉为廷尉时，每至冬节，罪囚当断，妻夜执烛，吉持丹笔，夫妻相向，垂泣而决其罪。<br/><br/>　　【就格 促械】华峤《后汉书》曰：范滂以党事下黄门北寺。滂以同囚多婴病，乃请先就格，遂与同郡袁忠等争受楚毒。鱼豢《魏略》曰：贾逵为丞相主薄，魏王欲征吴，逵谏。王怒，付狱吏，不即著械。逵曰：“促著我械，王且疑我在近职。求缓于卿，将遣人来察。”著械适讫，果遣人视之。<br/><br/>　　【关三木 入五刑】《汉书》曰：《司马迁书》曰：魏其，大将也。衣赭衣，关三木。《尚书》曰：两造具备，师听五辞。孔安国注曰：两谓囚证；造，至也。两至具备，则众狱官共听其入五刑之罪。<br/><br/>　　【系徽纆 拘囵圄】《易》曰：习坎上六：系用徽纆，置于丛棘，三岁不得，凶。王弼注曰：险峭之极，不可升也；严法峻整，难可犯也。宜其囚执，置于思过之地。《淮南子》曰：拘囵圄者，以日为修；当市死者，以日为短。<br/><br/>　　【解史慈 出房广】《吴志》曰：太史慈常为山越所执，孙策躬自解缚，捉其手曰：“宁释神汤时耶，若卿下时，得我云何？”慈曰：“未可量也。”策大笑曰：“今日之事，与卿共之。”虞预《会稽典录》曰：钟离意为棠邑令，县民房广为父报仇系狱，其母病死。广闻之，号泣狱中，意为凄怆。出广见之曰：“不还之罪，令自受之。”广临殡毕，即自还狱也。<br/><br/>　　【至冬 休腊】至冬见冬决注。陈留《耆旧传》曰：虞延除淄阳令，每至岁时伏腊，辄休遣囚各归家。囚并感其恩，应期而还。<br/><br/>　　【石室 金墉】《吴越春秋》曰：吴王拘越王勾践与大夫范蠡于石室。吴王疾，越王谓太宰嚭曰：“囚臣请一见问疾。”太宰入言，吴王乃见越王也。《晋杂事》曰：齐王冏举义兵，囚赵王伦父子五人于金墉城。<br/><br/>　　【内宫 永巷】孔衍《春秋后语》曰：秦穆公将兄三人囚于内宫。《汉书》曰：吕后为皇太后。乃令永巷囚戚夫人。<br/><br/>　　【流星入昴 澍雨还宫】韩杨《天文要集》曰：流星入昴，贵人有系囚者。《东观汉记》曰：和帝永元六年七月，京师旱。幸洛阳录囚徒，举冤狱，未还宫而澍雨。<br/><br/>　　【竹囚 梧象】《晏子春秋》曰：景公树竹，令吏守之。有斩竹者，公以车逐之，得而拘之。晏子曰：“君人者宽惠慈众。”公令出斩竹之囚。王充《论衡》曰：李子长为政，欲知囚情，以梧桐为之象囚形，凿地为床，卧木囚其中。罪正者不动，冤者木自动出。<br/><br/>　　§诗<br/><br/>　　【隋虞绰《于婺州被囚诗》】穷达虽有命，逋亡诚负累，背恩已偷生，临危未能死。待罪既不测，法禁复无已；厚颜羞朋友，囚心愧妻子。圣日始东扶，徂年迫西氾；方违盛明代，永向幽泉里。况当此春节，物侯惊田里；桃蹊日影乱，柳迳秋风起。动植皆顺性，嗟余独沦耻；投笔不重陈，此情寄知已。<br/><br/>　　§制<br/><br/>　　【唐中宗《孝和皇帝虑囚制》】礼防君子，自昔通规；律禁小人，由来共贯。朕情存革务，志在惩愆，欲申作解之恩，虑开徼幸之路，非所以纳人轨物，垂裕后昆。既属阳和之辰，宜敦耕稼之业。三农启侯，方陈敬爱之规；百姓为心，爰轸泣辜之念；将申虑降，再释狴牢，庶无滞禁之冤，仍示小惩之诫。其都城之内，见禁囚徒，朕特亲虑。仍令所司具为条例闻奏。<br/><br/>　　○狱第十一<br/><br/>　　§叙事<br/><br/>　　《释名》曰：狱，硧也，言实硧人情伪也。又谓之牢，言所在坚牢也。又谓之圆土，言筑土之表墙，其形圆也。又谓之囵圄，(囵，领也；圄，御也。)言领录囚徒禁御也。按《急就章》，咎繇造狱，后代因之。《风俗通》云：夏曰忧台，殷曰羑里，周曰囵圄，是也。《博物志》云：夏曰念室，殷曰动止，周曰稽留，三代之异名也。又狴牢者，亦狱别名。《家语》曰：孔子为大司寇，有父子讼者，同狴絷之。又《诗》曰：宜犴宜狱。《韩诗外传》云：乡亭之系曰犴，朝廷曰狱，则其事也。<br/><br/>　　§事对<br/><br/>　　【囵圄 狴牢】囵圄见叙事。《汉书》曰：有罪当械者皆颂系。应劭注曰：颂者，容也，言见宽容。但处曹吏舍，不入狴牢。<br/><br/>　　【属杓 象斗】《汉书》曰：勾圆十五星，杓曰贱人之牢，牢星实则囚多，虚则开出。《春秋·元命苞》曰：为狱圆者，象斗运合。宋均注曰：作狱圆者，象斗运也。<br/><br/>　　【东市 北寺】卫宏《汉书仪》曰：东市狱属京兆尹。司马彪《续汉书》曰：范滂，字孟博，坐系黄门北寺。北寺狱吏谓曰：“凡坐系皆祭皋陶。”滂曰：“皋陶贤者，古之真臣。知滂无罪，特理之帝。如其有罪，祭之何益？”众人由此止也。<br/><br/>　　【掖廷 郡邸】《史记》曰：武帝遣责钩弋夫人，脱簪珥叩头。帝曰：“引去送掖廷狱。”卫宏《汉书旧仪》曰：郡邸狱，理天下郡国上计，属大鸿胪也。<br/><br/>　　【见蝼 梦蚁】刘义庆《幽明录》曰：晋卢陵太守庞企，字子及。上祖坐事系狱，而非其罪。见蝼蛄行其左右，相谓曰：“使尔有神，能活我死，不当生乎？”因投饭与蝼蛄。食尽去，有顷复来，形体稍大。意异之，复与食，数日间其大如豚。及意报当行刑，蝼蛄掘壁根为大孔破，得从此孔出亡。后遇赦得活。东无疑《齐谐》曰：吴当阳县董昭之乘船过钱塘江。江中见一蚁，著一短芦，惶遽垂死。使以绳系芦著船。船至岸，蚁得出。中夜梦一人乌衣来谢云：“仆是蚁中王。君有急难，当见先语。”厉十余年，时江左所劫盗横，录昭之为劫主，系余姚狱。昭之自惟蚁王梦，缓急当告，今何处告之。狱囚言：“但取两三蚁著掌中祝之。”昭之如其言，暮果梦昔乌衣人，云可急去，入余杭山；天下既乱，赦令不久也。于是便党蚁攻商械已尽，因得出狱。过江投余杭山，遇赦遂得免。<br/><br/>　　【春省 秋缮】《礼记》曰：孟春之月，命有司省囹圄，去桎梏，止狱讼。又曰：孟秋之月，命有司修法制，缮囹圄，具桎梏。郑玄注曰：囹圄所以禁守系者，则今之狱矣。<br/><br/>　　【上书 注史】范晔《后汉书》曰：尚书朗张宏，狱吏上书自颂。崔鸿《后赵录》曰：石季龙幽中书令徐光于襄国诏狱。光在狱中注解经史十余万言。<br/><br/>　　【不留 勿扰】《周易》曰：山上有火，旅；君子以明慎刑罚而不留狱。史曰：萧何卒，召曹参。参去，嘱其后相曰：“以齐狱市为寄，慎勿扰也。”<br/><br/>　　【星牢 天狱】《天文要集》曰：贯索明，贵人出。《诗含·神雾》曰：杓为天狱，主天杀也。<br/><br/>　　【圆扉 平砥】《周礼》曰：若无节则惟圆土内之。郑玄注曰：圆土，狱城也。江淹《上建平王书》曰：犯庸圆门，含愤狱户。又王融《曲水诗序》曰：鞠茂草于圆扉。卫展《陈谚言表》曰：谚言：廷尉狱，平如砥；有钱生，无钱死。此谚之起，死生之出于此法狱也。<br/><br/>　　【中都官 未央厩】司马彪《续汉书》曰：武帝置中都官狱，二十六狱头先皆省，惟廷尉及洛阳有诏狱。卫宏《汉旧仪》曰：未央厩狱，主理大厩三署郎，属太仆光禄勋。<br/><br/>　　【侵绛侯 辱安国】《史记》曰：周勃免相就国。岁余，每河东守尉行县至，绛侯勃自畏恐诛，常被甲，令家人持兵以见之。其后人有上书因告勃反，捕理之。勃恐，不知置辞，吏稍侵辱之。绛侯既出，曰：“吾将百万军，安知狱吏之贵也。”《汉书》曰：韩安国坐法抵罪，而狱吏田甲辱之。安国曰：“死灰独不复然乎？”田曰：“然则溺之。”<br/><br/>　　【黄霸受经 杜笃为诔】《汉书》曰：夏侯胜为议不许宣帝尊武帝庙下狱，及丞相长史黄霸坐不举劾，俱下狱。霸欲从胜受经，胜辞以死罪。霸曰：“朝闻道，夕死可矣。”胜贤其言，遂授之，系更再冬，讲不息。范晔《后汉书》曰：杜笃，字季雅，客居美阳。令游从，数请托不谐，颇相恨。令怒，收笃送京，会大司马吴汉薨。光武诏曰：诸儒诔之，笃于狱中为诔，辞最高。帝美之，赐帛免之也。<br/><br/>　　【仰天 望气】《史记》曰：赵高案李斯，拘束缚居囹圄中，仰天而叹曰：“悲夫！不道之君，何为计哉？”《汉书》曰：望气者言长安狱中有天子气。<br/><br/>　　【泽上有风 山下有火】《周易》曰：泽上有风，中孚；君子以仪狱缓死。又曰：山下有火，贲；君子以明庶政，无敢折狱。<br/><br/>　　§诗<br/><br/>　　【隋鲁本《与胡师耽同系胡州出被刑狱中诗》】叔夜弦初绝，韩安灰未然；相悲不相见，幽絷与幽泉。<br/><br/>　　【骆宾王《狱中书情通简知己诗》】昔岁逢扬意，观光贵楚材；穴疑丹凤起，场似白驹来。一命沦骄饵，三缄慎祸胎；不言劳倚伏，忽此际邅回。骢马刑章峻，苍鹰狱吏猜；绝缣非易辨，疑璧果难裁。揆画惭周防，端忧滞夏台；生涯一灭裂，岐路几徘徊。入阱方摇尾，迷津遽易回。圆扉长寂寂，疏网尚恢恢；青陆春芳动，黄沙旅思催。覆盆徒望日，蛰户未惊雷；霜歇兰犹败，风多木屡摧。地幽蚕室掩，门静雀罗开；自悯秦冤痛，谁怜楚奏哀。汉阳穷鸟客，梁甫卧龙才；有气还冲斗，无时会凿坯。莫言韩长孺，长作不然灰。<br/><br/>　　【沈佺期《幽系诗》】吾怜曾家子，昔有投杼疑；吾怜姬文公，非无鸱鸮诗。臣子竭忠孝，君王惑谗欺；萋斐离骨肉，含惋兴此辞。<br/><br/>　　【又诗】昔日公冶长，无罪遭缧绁；圣人降兄子，古来叹独绝。我无毫发瑕，苦心怀冰雪；今代多秀才，谁能继明辙。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9592.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9594.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

