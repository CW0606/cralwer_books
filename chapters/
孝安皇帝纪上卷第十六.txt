<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝安皇帝纪上卷第十六_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝安皇帝纪上卷第十六全文,袁宏作品" />
<meta name="description" content="后汉纪原文阅读,孝安皇帝纪上卷第十六全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7672.html";
var nextpage="novel-read-556-7674.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝安皇帝纪上卷第十六</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7672.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝安皇帝纪上卷第十六</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:29:09<span class="divide">|</span></p>
<div class="page-body">
<div class="page-content">
<p>　永初元年（丁未、一０七）<br/>　　春正月癸酉，大赦天下。<br/>　　青、兖、豫、徐、冀、并六州民饥。<br/>　　三月癸酉，日有食之。诏公卿举贤良方正、能直言极谏者各一人。<br/>　　夏四月，太傅张禹为安乡侯，太尉徐防为龙〔乡〕（节）侯〔一〕，司空尹勤为傅亭侯〔二〕，车骑将军邓骘为上蔡侯，城门校尉悝为〔叶〕（业）侯〔三〕，虎贲中郎将弘为西平侯，黄门郎阊为西华侯，食邑各万户。骘奉节亲迎，增封三千户。骘逃避使者，诣阙上书固辞，乃许。<br/>　　〔一〕　据范书及续汉郡国志改。<br/>　　〔二〕　范书陈宠传作“福亭侯”。<br/>　　〔三〕　据范书及续汉郡国志改。<br/>　　五月戊寅，荧惑逆行守心。本志以为后周章谋废帝之应也〔一〕。<br/>　　〔一〕　四库馆臣辑东观记，谓天文志全阙，实未考此“本志曰”也。此“本志”，非东观记无以应之。袁纪另一引，见卷十八，片言只语，弥足珍贵。又按尚书孔疏，引蔡邕天文志曰：“言天体者有三家：一曰周髀，二曰宣夜，三曰浑天。宣夜绝无师说，周髀术数具在，考验天象，多所违失，故史官不用。惟浑天者，近得其情，今史所用候台铜仪，则其法也。 ”则今天文志可考者三条也。<br/>　　立寿光侯并为北海王〔一〕。<br/>　　〔一〕　范书安帝纪“并”作“普” 。<br/>　　甲戌，长乐卫尉鲁恭为司徒。<br/>　　是时诏书令〔麦秋〕得案验薄罪〔一〕。恭上疏谏曰：“诏书忧万民，而郡国〔讬〕（记）言劳来贫民〔二〕，多为烦扰，逮证一人，有疑罪，延及良人数十人〔三〕，上逆时气，妨废农功。案易消息，四月干卦用事，经曰‘干以美利利天下’。又曰‘时乘六龙以御天’。五月姤卦用事，经曰‘后以施命诰四方’。君以夏至之日，止四方行者，助阴气也。况于逮召考掠，扰百姓哉！月令‘孟夏断薄刑’，谓正罪，不欲令久系，不谓可考正罪法也。故出轻系，明不欲拘之也。月令周世所造，而所据皆夏之时也，所变者唯正朔、衣裳、牺牲、徽号、器械而已〔四〕。易曰‘潜龙勿用’，言十一月、十二月也〔五〕。又曰‘驯致其道，至坚冰也’ 〔六〕，言五月微阴起，至十一月坚冰至也。十一月中孚曰〔七〕：‘君子以议狱缓死。’可令疑罪皆详议其法，大辟之罪，极尽冬月乃断其狱。其立春在十二月中者，勿以报囚〔八〕。”诏从之。<br/>　　〔一〕　据范书鲁恭传补。<br/>　　〔二〕　讬记形近而讹，范书作“讬 ”。<br/>　　〔三〕　据龙溪精舍本补“延”字。蒋本原阙，黄本作“近”，误。<br/>　　〔四〕　李贤曰：“夏以建寅为正，服色、牺牲、徽号、器械皆尚黑。殷以建丑为正，尚白。周以建子为正，尚赤。周以夜半为朔，殷以鸡鸣为朔，夏以平旦为朔。祭天地宗庙曰牺，卜得吉曰牲。徽号，旌旗之名也。器械，礼乐之器及甲兵也。”黄本下有 “不可变易者也”句，乃衍文，故蒋本阙而不录。<br/>　　〔五〕　见易干卦。<br/>　　〔六〕　见易坤卦。<br/>　　〔七〕　范书作十二月中孚，误。标点本从袁纪以正之。<br/>　　〔八〕　范书鲁恭传“月令周世所造 ”以下，乃邓太后诏令公卿会议时恭之奏文，袁纪合二奏为一。<br/>　　爵太后邓氏母新野君〔一〕。<br/>　　〔一〕　此乃六月事。<br/>　　西羌叛，车骑将军邓骘率师击之。　是时水雨屡降，灾虐并生，百姓饥馑，盗贼群起。于是策免太尉防、司空勤〔一〕。太傅禹称疾告退。<br/>　　〔一〕　徐防于九月庚午以灾异、盗贼免。三公以灾异免自防始。辛未，尹勤以水雨漂流免。袁纪月份多脱。<br/>　　丙戌，死罪以下及亡命赎罪各有差。<br/>　　庚寅，太傅张禹为太尉，太常周章为司空。<br/>　　十月，倭国遣使奉献。<br/>　　初，上立，非大臣意也。司空周章谋诛邓骘兄弟，废太后及上，立平原王为帝。事发觉。<br/>　　十一月丁亥，司空周章有罪自杀。颍川太守张敏为司空。<br/>　　十二月，郡国十八地震。李固曰：“地者阴也，法当安静。今乃越阴之职，专阳之政，故应以震动。” 太后摄政之应也。<br/>　　骑都尉王仁将兵迎〔慬〕（悝）将吏还入塞〔一〕，遂弃西域。都护任尚抵罪。<br/>　　〔一〕　范书梁慬传“王仁”作“王弘”以迎滞留龟兹之梁慬，此误作“悝”，故正之。<br/>　　二年（戊申、一０八）<br/>　　春，京师旱〔一〕，太后亲幸洛阳狱省罪囚系。<br/>　　〔一〕　范书安帝纪作五月之事。<br/>　　夏四月甲寅，濮阳阿城中失火〔一〕，燃杀三千余人。<br/>　　〔一〕　范书安帝纪作“汉阳城中灾 ”。按续汉五行志作“汉阳阿阳城中失火”。又据郡国志汉阳郡有阿阳城，则袁纪“濮阳”系“汉阳”之误，又“阿”下脱“阳”字。<br/>　　冬十一月，车骑将军邓骘与羌战平襄，羌诈降，既而复叛，侵掠边郡，吏民死者无数，并叙遂虚。<br/>　　十二月，征车骑将军邓骘还京师，遣使者迎拜骘为大将军，诏大鸿胪亲迎，中常侍郊劳以乘马、束帛。于是悝为执金吾，弘为屯骑校尉，阊为步兵校尉〔一〕。<br/>　　〔一〕　“步”蒋本阙，黄本作“捕 ”误，现据学海堂及龙溪精舍二本补。<br/>　　郎中颍川杜根与同署郎共谏太后不宜久摄政，太后怒以绢囊盛根〔等〕于殿〔一〕，扑杀之。谏者皆以被扑死〔二〕，根先知〔名〕（召），司扑者阴共为意，乃使执扑者不加力〔三〕，既毕，皆载出城外。根以扑轻得免，逃窜宜城山中，为酒家佣积十年余。天子知根等忠，普告天下，使录其子孙，根乃自出。公车征，转迁至济阴太守，以德让为政，移风易俗。<br/>　　〔一〕　据范书补。<br/>　　〔二〕　黄本“谏者”上有“其”字，蒋本以为衍而阙之。<br/>　　〔三〕　根与同署郎同时被收，岂能未卜先知必受扑刑，而私召司扑者密议？范书“召”作 “名”，甚是，据以正。<br/>　　是岁郡国十地震〔一〕。<br/>　　〔一〕　范书、续汉五行志均作“郡国十二”。<br/>　　三年（己酉、一０九）<br/>　　春正月庚子，皇帝加元服，大赦天下，赐公卿已下天下男子爵各有差。<br/>　　骑都尉任仁将兵讨叙州〔一〕。<br/>　　〔一〕　讨叙州金城郡西之先零羌。<br/>　　三月，京都饥，人相食。癸巳，司徒鲁恭以灾异策罢〔一〕。<br/>　　〔一〕　范书安帝纪“癸巳”作“壬寅”。又恭传作“以老病策罢”。观袁纪下文，恐当以恭传为是。<br/>　　恭再为宰相，掾属至卿大夫者数十人。恭门下耆生或望恭为之论议〔一〕，恭曰：“学之不讲，是吾忧也。不有乡举乎？”终无所言。学者受业，必躬核问难，道成，然后谢遣之。学者曰：“鲁公谢与议论，不可虚得也。”谦退不伐，有善终不自显，是以在位不以亮直称。自为三公，常称病不视事。上辄遣小黄门问疾，喻令强起者数矣。至是，遂称疾笃，赐钱二十万。年八十余，终于家。赐至厚，以两子为郎。〔一〕　范书“门下耆生”作“耆旧大姓”。通鉴从袁纪。<br/>　　弟丕，字叔陵〔一〕。以笃学质直称，仕至侍中、三老。章帝初，对策曰：“政莫先于从民之所欲，除民之所恶，先教后刑〔二〕，先近后远。君为阳，臣为阴；君子为阳，小人为阴；京师为阳，诸夏为阴；男为阳，女为阴；乐和为阳忧苦为阴。各得其所则和调，精诚之所发，无不感浃。吏多不良，在于贱德而贵功，欲速，莫能修长久之道〔三〕。<br/>　　〔一〕　惠栋曰：“东观记作平。隶法，丕平字相类，未详孰是。李充传亦作平。”王先谦曰：“丕，亦作平，就伪为平耳。”王说是。<br/>　　〔二〕　荀子宥坐篇：“孔子曰：‘ 不教其民而听其狱，杀不辜也。三军大败，不可斩也；狱犴不治，不可刑也。罪不在民也。嫚令谨诛，贼也；今生也有时，敛也无时，暴也；不教而责成功，虐也。已此三者，然后刑可即也。书曰“义刑义杀，勿庸以即，予维曰未有顺事”，言先教也。’”<br/>　　〔三〕　论语子路曰：“欲速则不达。”<br/>　　古者贡士，得其人者有庆，不得其人者有让〔一〕，是以举者务力行。选举不实，咎在刺史二千石。书曰：‘天工，人其代之。’〔<br/>　　二〕观人之道，幼则观其孝顺而好学，长则观其慈爱而能教，设难以观其谋，烦事以观其治，穷则观其所守，达则观其所施，此所以核之也。<br/>　　〔一〕　李贤注引尚书大传曰：“古者诸侯之于天子，三年一贡士，一适谓之好德，再适谓之贤贤，三适谓之有功。有功者，天子赐以车服弓矢，号曰命。诸侯不贡士，谓之不率正，一不适谓之过，再不适谓之傲，三不适谓之诬。诬者，天子绌之。一绌以爵，再绌以地，三绌而爵地毕也。”按史记范雎传曰： “范雎任郑安平，使击赵。郑安平为赵所围，急，以兵二万人降赵。应侯席稿请罪。秦之法，任人而所任不善者，各以其罪罪之。于是应侯罪当收三族。秦昭王恐伤应侯之意，乃令国中：‘有敢言郑安平事者，以其罪罪之。’”则可知秦人行古贡士“不得其人有让”之道。昭王赦应侯乃法外超恩，仅为特例。汉初，诏举贤良方正，州郡察孝廉秀才，亦贡士之方也。武帝元朔元年冬，有司奏议：“不举孝，不奉诏，当以不敬论。不察廉，不胜任也，当免。”武帝可之。而选举不实亦受坐。有削户者，若汉书陈汤传，张勃举汤，司隶奏汤无循行，勃遂以选举不实，坐削户二百。有贬秩者，如严延年传：延年坐选举不实贬秩。又有免官者，如百官公卿表曰：执金吾韩立、御史大夫张谭并坐选举不实免。甚至有因此而被刑者，如功臣表曰：山阳侯张当居坐为太常择博士弟子故不以实，完为城旦。光武中兴，亦行其道，其诏曰：“自今以后，审四科辟召，及刺史二千石察茂才尤异孝廉之吏，务尽实覆，选择英俊、贤行、廉洁、平端于县邑，务授试以职。有非其人，不习官事，书疏不端正，不如诏书，有司奏罪名，并正举者。”袁纪言左雄任尚书时，郡国守相坐举者百余人。然所举得人，则亦有劳来之制。范书胡广传注引续汉书曰：“故事：孝廉高第，三公及尚书辄优之，特劳来其举将。”时胡广由法雄举为孝廉，至京师试章奏，广为天下第一，故公府特下诏书劳来雄。但武帝以降，选举多非其人，言官多议之，至东汉时尤甚，所谓古贡士之道，名存而实失之远矣。然鼓励举才，并制定法律予以保证，得其人者有庆，失其人者有罚，不失为秦汉人事制度中之有益经验，至今尚足借鉴。<br/>　　〔二〕　见书皋陶谟。注曰：“人代天理官，不可以天官私非其才。”<br/>　　民多贫困者急，急则致寒，寒则万物多不成，去本就末，奢所致也。制度明则民用足，刑罚不中则于名不正。正名之道，所以明上下之称，班爵号之制〔一〕，定卿大夫之位也。<br/>　　〔一〕　困学纪闻卷十三翁元圻注引袁纪，“爵号”作“爵禄”，不知所据何本。<br/>　　狱讼不息，在争夺之心不绝。法者，民之仪表也，法正则民悫。吏民凋弊，所从久矣。不求其本，浸以益甚。吏政多欲速，又州官秩卑而任重，竞为小功，以求进取，生凋弊之俗。<br/>　　救弊莫若忠，故孔子曰：‘孝慈则忠。’〔一〕治奸诡之道，必明慎刑罚。孔子曰：‘导之以礼乐，而民和睦。’〔二〕〔说〕以犯难，民忘其死〔三〕。死且忘之，况使为礼义乎？”<br/>　　〔一〕　见论语为政。<br/>　　〔二〕　见孝经三才章。<br/>　　〔三〕　据严可均校补。<br/>　　丕后为青州刺史，迁拜赵相，门徒数百人，吏民爱之。赵王尝欲避疾便时，止于学宫〔一〕，丕不听。王上书自言，诏下丕。丕上言曰：“礼，诸侯薨于路寝，大夫卒于适室〔二〕，死生有命，本无偏旁可避者。学宫传先王之礼乐，教化之处，不宜妨塞之。”诏书从之。<br/>　　〔一〕　便时，杨树达曰：“前书外戚传云‘便时上林延寿门’。颜注：‘取时日之便也。 ’潜夫论浮侈篇云：‘巫祝鼓舞事神，以欺诬细民，荧惑百姓。疾病之家皆易恐惧，至使奔走便时，去离正宅。’‘便时’或称‘避时’，史记吕不韦传：‘太后诈卜，当避时徙居宫雍。’汉书天文志：‘太皇太后避时昆明东观’是也。或称‘避疾’，汉书游侠原涉传：‘ 有道涉所知母病避疾在里宅者，涉即往候’是也。或称 ‘避衰’，论衡辨崇篇：‘宅盛即留，衰则避之。’晋书庾翼传：‘自武昌移镇襄阳，议者谓其避衰也。’范书来历传：‘皇太子惊病不安，避幸安帝乳母野王君王圣舍。’皆‘避疾便时’之事。故‘避疾’下不连‘便时’为读，非也。”又“学宫”，王先谦言官本范书作 “学官”是，黄本亦作“学官”，而汲古阁本范书与蒋本同。恐当以王说为是，今存其异文。李贤曰：“学官者，学舍也。”下同。<br/>　　〔二〕　礼记丧大记曰：“君、夫人卒于路寝，大夫、世妇卒于适寝。”注曰：“言死者必皆于正处也。寝、室通耳，其尊者所不燕焉。君谓之路寝，大夫谓之适寝，士或谓之适室。”<br/>　　丕每论难，称曰：“〔说〕经者〔一〕，传先师之言，非从己出，不可相让；相让则道不明，若规矩权衡之不可枉也。难者必明其据，说者务力其义，浮华无用之言不陈于前，故精〔思〕不劳而道术愈彰也〔二〕。”<br/>　　〔一〕　据范书补。<br/>　　〔二〕　据范书补。<br/>　　夏四月丙寅，大鸿胪夏勤为司徒。<br/>　　以用度不足，令吏人入钱谷为关内侯。以上林、广成苑可垦辟者与贫民。<br/>　　五月丙申，立乐安侯子延平为清河王〔一〕。<br/>　　〔一〕　乐安侯，范书安帝纪作“乐安王”章帝八王传曰：“千乘王伉薨，子宠嗣。永元七年，改国名乐安，是为夷王。”袁纪作“侯”，误。<br/>　　六月，乌桓寇代郡。<br/>　　秋七月，太后有疾，左右请祷，以人为代。太后闻之怒，即敕掖庭令：“何故有此不祥之言？自今已后，但谢过而已，不得复有此言。”<br/>　　冬十月，南单于擅叛。行车骑将军大司〔农〕（马）何熙将兵征擅〔一〕，擅降。<br/>　　〔一〕　据范书梁慬传及华峤书改。又范书“擅”作“檀”。<br/>　　十二月辛酉，郡国九地震，有星孛于天苑。<br/>　　四年（庚戌、一一０）<br/>　　春二月，匈奴寇常山。<br/>　　于时西北有事，民饥，国用不足。大将军邓骘欲弃叙州，专务北边，曰：“譬家人衣坏，取一以相补，犹有所完，若不如此，将两无所保。”公卿皆以为然。郎中虞诩说太尉张禹曰〔一〕：“若大将军之策不可者三。”禹曰：“奈何？”诩曰：“先帝开土辟境，而今弃之，此不可一也；弃叙州即以三辅为塞，园陵单外，此不可二也；谚曰：‘关西出将，关东出相。’〔二〕烈士武臣出叙州，土风壮猛，便习兵事。今羌胡所以不过三辅为腹心之害者，以叙州在其后也。叙州士民所以推锋执锐，蒙矢石于行阵，不避危亡，父死于前，子战于后，无反顾之心者，为臣属于汉也。今推而捐之，割而弃之，庶人安土，不肯迁徙，必引领而怨曰：‘中国弃我于夷狄！’虽赴义从善之人，不能无怨恨。卒然起谋，以图不轨，因天下之饥弊，乘海内之虚弱，豪杰相聚，量才立帅，驱氐羌以为前锋，席卷而东，虽贲、育为卒，太公为将，犹不能当。如此，则函谷以西，园陵旧京，非复汉有，此不可三也。议者喻以补衣，犹有所完，诩恐疽食侵淫而无限极也〔三〕。”禹曰：“意不及此，微君大计几败。然则计将安出？”诩曰：“所忧与明公异，恐叙州一旦有嚣、述之变，宜且罗其雄杰，收其冠带，引其牧守子弟于朝，令诸府各辟数人，外以劝其勤，内以散其谋，计之长者。”从之。<br/>　　〔一〕　范书虞诩传作“说李脩”。按安帝纪及张禹传，禹永初元年秋更拜太尉，永初五年以阴阳不和策免，与虞诩传亦相抵牾。通鉴从袁纪。陈璞曰：“范书作‘说李脩’是也。”钮永建曰：“疑虞诩之说在永初五年，纪文类叙于永初四年，后人遂妄改张禹也。”按邓骘于四年冬罢，则非五年事明矣。陈、钮二说均非。当以袁纪为是。<br/>　　〔二〕　李贤曰：“说文曰：‘谚，传言也。’前书曰：‘秦汉以来，山东出相，山西出将。’秦时郿白起，频阳王翦。汉兴，义渠公孙贺、傅介子，成纪李广、李蔡，上邽赵充国，狄道辛武贤，皆名将也。丞相则萧、曹、魏、邴、韦、平、孔、翟之类也。”按关西近羌胡，可武备，善骑射，诗秦风子戎曰： “王于兴师，修我甲兵，与子皆行。”尚武之风，自古已然。而关东乃诗书礼乐之乡，诸子百家之说，多兴于此，故出文人谋士。贤所举者即萧何、曹参、魏相、邴吉、韦贤、平当、孔光、翟方进也。<br/>　　〔三〕　惠栋曰：“言如疽之食肉，浸淫腐溃而无止极也。”<br/>　　俄而，诩迁朝歌长。时朝歌多盗贼，连年不解。亲旧皆劳吊之曰：“得朝歌可哀也！”〔一〕诩笑曰： “难者不避，易者必从〔二〕，君之节也。不遇盘根错节，无以别坚利，此乃吾立功之秋，怪吾子以此相劳也。”诩谒河内太守马棱〔三〕，棱曰：“君儒者，当谋谟庙堂，乃在朝歌，甚为君忧之！”诩曰：“此贼犬羊相聚，以求温饱耳，明府无以为忧。”棱曰：“何以言之？”对曰：“贼去敖仓不过千里，不知取以为粮；青、冀流人前后连属，不知略以为众；出入河山守阨塞，此为断天下之右臂〔四〕。今则不然，此无大计之效也。”于是诩悉罢戎兵，而设方略，即时皆平。<br/>　　〔一〕　范书“可哀”作“何衰”，可、何古通用。黄本作“何”。<br/>　　〔二〕　范书作“事不避难，志不求易”。疑袁纪“必从”亦当作“不从”为是。<br/>　　〔三〕　棱乃棱之俗字。李贤曰：“ 棱字伯威，援族孙也。”<br/>　　〔四〕　李贤曰：“右臂，喻要便也。”胡三省曰：“余谓右臂之说祖张仪。”按战国策赵策张仪说赵王曰：“今楚与秦为昆弟之国，而韩、魏称为东蕃之臣，齐献鱼盐之地，此断赵之右臂也。夫断右臂而求与人斗，失其党而孤居，求欲无危，岂可得哉！ ”胡说近是。<br/>　　乙亥，诏曰：“自建初元年徙边者各归本郡，没入为官奴婢者免为庶人〔一〕。<br/>　　〔一〕　官原作“宫”，据黄本迳改之。<br/>　　三月，西羌寇汉中。<br/>　　戊子，杜陵园火。<br/>　　夏四月丁丑，大赦天下。<br/>　　新野君有疾，太后与上亲幸其第，宿止连日。太尉张禹、司徒夏勤、司空张敏固谏，乃还。甲戌，新野君薨。太后制齐衰，上缌麻，赠送礼一依东海恭王，司空持节护丧事，骘等皆弃官行服。服除，有司奏骘等复辅政，固请乃止，非朝廷大议不闻。<br/>　　元初中，悝、弘、阊并卒，未大敛，天子并封爵，太后辄不许。太后、上制服，新野君赠赗甚厚，使九卿护丧事〔一〕。悝子广宗袭爵为叶侯，弘子广德为西平侯，封京子宝为安阳侯〔二〕　，骘子凤为侍中。<br/>　　〔一〕　范书邓骘传曰：弘卒于元初二年，但白盖双骑，门生挽送。悝、阊皆卒于元初五年，均薄葬。时新野君已死多年，岂能赠赗！亦无九卿护丧之事。袁纪误。<br/>　　〔二〕　范书作“封京子黄门侍郎珍为阳安侯”。安阳、阳安均属汝南郡，未知孰是。沈钦韩曰：“京子于夷安侯珍为从祖，不应同名。”则当以作“宝”为是。<br/>　　初，都护任尚致凤马，及尚坐事，槛车征，凤惧其及己。私属中郎马融宜在台阁〔一〕。事发觉，凤先自首，骘乃髡妻及凤，上疏谢罪。<br/>　　〔一〕　按范书邓骘传，任尚致凤马为一事，尝与尚书郎张龛书，属郎中马融宜在台阁别为一事，袁纪“私”上恐脱“尝”字，又“中郎”当是“ 郎中”之误倒。<br/>　　新野君薨后，太后〔谅闇〕（崩上）〔一〕，见白首者，未尝不流涕，宗族耆老皆加亲礼，读书至孝子事亲、丧亲之礼，尝废书嘘欷。<br/>　　〔一〕　据陈澧校改。<br/>　　太后久执朝政，从〔兄〕（子）乐安侯康内惧盛满〔一〕，数上书谏宜崇公室，抑损私权，言甚切至。太后怒，康迺讬病不朝，太后使家旧〔婢〕往问之〔二〕初，外给使以宫中婢年长者为“中夫人”〔三〕，因自以通，康曰：“汝非我家婢也？何自谓中夫人！”婢闻之怒，因言托病不逊，遂免康官，遣归国，绝康属籍。<br/>　　〔一〕　黄本无“子”字。按康乃邓珍之子，与太后为从兄妹。禹传注亦曰：“康，太后从兄。”蒋本误补“子”，今正。又胡三省曰：“案范书邓禹传，明帝分禹国为三，封其三子，季子珍为夷安侯。康以珍之子绍封，‘乐安’当作‘夷安’。”胡说是。<br/>　　〔二〕　据袁纪下文文意补。<br/>　　〔三〕　范书作“中大人”，通鉴从范书。<br/>　　五年（辛亥、一一一）<br/>　　春正月庚辰朔，日有蚀之。本志以为正旦，王者听朝之日也。是时太后摄政，天子守虚位，不得行其号令，盖阳不克之象也。<br/>　　乙巳，太尉张禹以灾异策罢〔一〕。〔一〕　范书安帝纪作“己丑”。<br/>　　闰月戊戌，诏举贤良方正、能直言极谏之士各一人，及至孝与众卓异者。<br/>　　冬，谒者刘珍上言曰：“窃见永平初虎贲中郎将梁松言‘皇太后宜入庙与陛下交献，以彰至孝之心’。孝明皇帝务遵经典，使公卿、博士议，时太傅邓禹奏宜如松言，光烈皇后于是入庙。惟皇太后圣德通灵，与神合契，宜入宗庙如光烈皇后故事，率礼复古，垂示万代。”事下公卿，佥曰：“宜如珍言。”<br/>　　六年（壬子、一一二）<br/>　　春正月甲寅，皇太后初亲祭于宗庙，与皇帝交献，大臣命妇相礼仪〔一〕。<br/>　　〔一〕　范书安帝纪、皇后纪均系此事于七年春正月庚戌。李贤案：东观、续汉、袁山松、谢沈书、古今注并云六年正月甲寅谒宗庙，此云七年庚戌，疑纪误也。今按袁纪亦复为一证，足明范书之误。<br/>　　夏四月乙亥〔一〕，司空张敏以久病策罢。太常刘恺为司空。<br/>　　〔一〕　范书作“乙丑”。徐绍桢曰：“四月癸酉朔。纪有己卯，为七日，又有乙丑，在己卯前，疑乙亥之误。”徐说是。<br/>　　五月丙寅，群吏复秩，赐爵有差。<br/>　　丁卯，封邓禹、冯异等后九人为列侯。<br/>　　六月辛巳，大赦天下。<br/>　　丙申，河东水变色，皆赤如血。本志以为邓太后摄政之应也。<br/>　　七年（癸丑、一一三）<br/>　　春，郡国十八地震。<br/>　　夏四月丙申晦，日有蚀之。<br/>　　元初元年（甲寅、一一四）<br/>　　春正月甲子，赐天下男子爵各有差；鳏寡笃癃不能自存者粟，人三斛；贞妇帛，人一匹〔一〕。<br/>　　〔一〕　原“帛人”倒置，据范书迳正。<br/>　　三月己卯，日南地坼，长一百余里〔一〕。<br/>　　〔一〕　范书安帝纪作“二月”，通鉴同之，而“己卯”作“乙卯”。续汉五行志同袁纪。沈家本曰：“按上文书正月甲子，下文书三月癸酉，甲子与己卯相距十六日，似此文二三月乃月之讹。然续志所书，日月相同，恐三月癸酉日食为衍文，而此文己卯为第二个己卯，与甲子相距七十六日，故得书三月也。 ”可知袁纪是。<br/>　　夏四月丁酉，大赦天下。诏三公、卿士举敦厚质直各一人。<br/>　　九月辛未，大司农司马苞为太尉。<br/>　　冬十月戊子朔，日有蚀之。<br/>　　是岁郡国十五地震。<br/>　　（高句丽王宫数寇幽部……句丽由是服焉）〔一〕<br/>　　〔一〕　本段九十二字移至下卷建光元年十二月末，详见其注。<br/>　　二年（乙卯、一一五）<br/>　　春，以郡国被灾，赈粟贫民。自上即位至于是年，颇有水旱之灾，百姓饥馑，每岁遣使者开仓赈饥民。<br/>　　三月癸亥，京都大风拔树。<br/>　　夏四月丙午，立皇后阎氏，河南荥阳人畅之女也。畅有五男二女，长男显及术、景、曜、昆，长女迎，次姬即后也。以选入掖庭，为贵人，有宠，立为皇后。畅为长水校尉。<br/>　　太尉司马苞薨。<br/>　　秋七月，西羌犯境，右扶风太守种皓，南安太守杜佐击之，皆被害〔一〕。<br/>　　〔一〕　范书西羌传曰：诏遣左冯翊司马钩行征西将军，督右扶风仲光、安定太守杜恢、北地太守盛包、京兆虎牙都尉耿溥、右扶风都尉皇甫旗等，合八千余人，遂并北击之。光等违钩节度，中伏并没。又按种皓传，皓顺帝时始任凉州刺史治羌事，不当及此难。东观记作“种光”，恐与范书之“仲光”为一人。又两汉无南安郡，恐系安定之误，“杜佐”即范书之“杜恢”，东观记亦作“杜恢”。袁纪皆误。<br/>　　九月壬午晦，日有蚀之。<br/>　　冬十月，中郎将任尚将兵屯三辅。怀令虞诩说尚曰：“使君奉国威灵，讨捕叛羌，兵出巳久，而未有伏诛者。三州屯兵二十万，民弃农桑，户无聊生。于此上闻，诚窃危之。”尚曰：“忧惶久矣，不知所出。”诩曰：“兵法，弱不攻强：走不逐飞，自然之势也。今虏皆骑，马尤良，一日之间行数百里，来如风雨，去如绝弦，以步追之，势不相及，故所以旷日而无功也。为君计者，莫如罢郡兵，令二十人共市一马，民出数千钱得免甲胄，去行伍，以万骑之众，逐数千之虏，追尾掩截〔一〕，其道自穷。便民利事，大功必立。”尚从之，大破羌戎，余种悉降。上问：“何从发此计？”尚表之受于怀令虞诩，由是知名。<br/>　　〔一〕　胡三省曰：“尾者，随其后而击之也。掩，袭也；截，邀也。”<br/>　　诩有将帅之任，乃迁武都太守。羌数千人于陈仓、崤谷欲遮道击诩。诩乃宣言上书请兵，兵至乃发。虏闻之，将谓实然。乃晨夜进道，时冬月多雪，使骡驴居首，人随其后，日行百五、六十里，敕吏士作两灶，日增之。或问曰：“孙膑减灶，而君增之。兵法：日行三十里而戒不虞。今日且二百里，何也？”诩曰：“虏多吾少，势不相敌，缓行即为虏所及，故兼道取疾，若舌之避齿耳。虏见吾灶多，谓郡兵来迎，追吾必迟。孙膑见弱，吾欲见强，势固不同也。”<br/>　　诩既到，郡兵不满三千人。虏众万余人，攻赤亭，诩便出战，敕曰：“吾言强弩发，于是小弩先发。” 虏以为弩力极不能至，即皆解弛。乃使强弩射之，发无不中，虏前行溃，乘胜追之，杀百余人。诩谓掾吏曰： “何如？”皆谢曰：“所不及。”明日令从东郭门出，北郭门入，贸易衣服，四转无已，虏不知其数，谋将退。诩乃分数百兵险要处设伏，虏果引去，迎击大破之。于是羌畏伏，武都遂安。诩乃占相地势，筑营壁百八十所，招还流民三千余户，郡以富实。<br/>　　冬十一月庚申，郡国十一地震。<br/>　　十二月庚戌，司空刘恺为司徒，光禄勋袁敞为司空。<br/>　　三年（丙辰、一一六）<br/>　　春二月，郡国十地震。<br/>　　夏四月壬寅，封皇后父阎畅为北宜春侯。<br/>　　冬十一月丙戌，初听大臣行三年丧。<br/>　　郡国九地震。<br/>　　四年（丁巳、一一七）<br/>　　春二月乙巳，日有蚀之。九江太守以闻。<br/>　　乙卯，大赦天下。<br/>　　壬戌，武库火。<br/>　　夏四月戊申，司空袁敞薨。<br/>　　敞字〔叔〕（升）平〔一〕，少有节操，及在朝廷，廉洁无私。坐子与尚书郎张俊交通，漏泄省中语，策罢。敞不阿权势，失邓氏旨，遂自杀，朝廷隐之。敞死，葬以公礼，复位其子。<br/>　　〔一〕　范书作“字叔平”，叔草书与升字似，袁纪误作“升”，今正。<br/>　　五月丁丑，太常李〔郃〕（咸）为司空〔一〕。<br/>　　〔一〕　按李咸灵帝时始入三公，今据范书改。<br/>　　五年（戊午、一一八）<br/>　　秋七月丙子，诏有司申旧令，崇节俭，嫁娶送终，不得奢侈。<br/>　　八月，鲜卑寇代郡。　是岁郡国十四地震。<br/>　　六年（己未、一一九）<br/>　　春正月乙巳，京都、郡国三十二地震〔一〕，水泉涌出，坏城郭宇舍，压杀人。<br/>　　〔一〕　按正月甲子朔，无乙巳日。范书、续汉五行志均作“二月”，是。又二书均作“郡国四十二”，亦与袁纪异。<br/>　　三月庚戌〔一〕，初祀六宗于国北，仪比太社〔二〕。<br/>　　〔一〕　三月癸亥朔，无庚戌。续汉祭祀志作“庚辰”，是。<br/>　　〔二〕　续汉祭祀志曰：“安帝即位，元初六年，以尚书欧阳家说，谓六宗者，在天地四方之中，为上下四方之宗。以元始中故事，谓六宗易六子之气日、月、雷公、风伯、山、泽者为非是。”按六宗之说，纷纭错杂，详见刘昭注，然终不得其要领。洪亮吉曰：“案昭七年左氏传，晋侯问伯瑕，曰：‘何谓六物？’对曰：‘岁月日时星辰六宗，当即此六物。’以古证古，较诸家稍直捷也。”洪说近是。<br/>　　夏五月，京师旱。<br/>　　七月，鲜卑入塞。<br/>　　冬十二月戊子朔，日有食之〔一〕。郡国八地震。<br/>　　〔一〕　范书、续汉志均作“戊午朔 ”，是。<br/>　　是岁，北单于与车师后部王攻敦煌长史索班，杀之。遂略有北道，逐太守曹宗。宗请兵击匈奴，报索班之耻，因复取西域。司〔马〕（空）班勇议曰〔一〕： “愚以为边境者，中国之唇齿，唇亡则齿寒，其理然也。先帝命将征伐，旷引年岁，然后西域内属，边境获安。宗不度当时之宜，自见有丧败之负，欲举兵荒外，以要功名，是为始祸倡兵〔二〕，其患难量也。今府藏未充而当远出师，师无后继，是示弱于远夷，暴短于海内。臣愚以为不可许。敦煌郡旧有营兵三百人，今宜复置之。西域长史屯楼兰〔三〕，楼兰西当焉耆、龟兹，是则周游一处，而所制者多也。”公卿皆从勇议。<br/>　　〔一〕　据范书改。司马者，军司马也。<br/>　　〔二〕　定公十三年左传曰：“晋国有命，始祸者死，为后可也。”<br/>　　〔三〕　楼兰，即鄯善也。<br/>　　勇习边事，有筹策，于是以勇为西域长史。顷之，勇发鄯善、车师前部王兵击后部王，大破之，捕得后部王、匈奴使者，将至索班所没处斩之，传首洛阳。<br/>　　永宁元年（庚申、一二０）<br/>　　夏四月丙寅，立皇子保为皇太子。大赦天下。赐公卿已下金帛；天下男子爵各有差；鳏寡孤独癃笃不能自存者粟，人三斛；贞妇帛，人一匹〔一〕。<br/>　　〔一〕　“粟人”、“帛人”原皆误倒，今正之。<br/>　　己巳，立济北王子苌为乐城王，立河间王子翼为平原王。<br/>　　苌骄淫失度，冀州刺史举奏苌罪至不道。尚书侍郎岑宏议以为“<br/>　　非圣人不能无过，故王侯世子生〔一〕，为立贤师傅以训导之，所以目不见〔恶〕（异）〔二〕，耳不闻非，能保其社稷，高明令终。苌少长藩国，内无过庭之训〔三〕，外无师傅之道，血气方刚，卒受荣爵，几微生过，遂陷不义。臣闻周官议亲，蠢愚见赦，苌不杀无辜，以谴诃为非，无赫赫大恶，可裁削夺，损其租赋，令得改过自新，革心向道。”〔四〕诏贬苌为临湖侯。<br/>　　〔一〕　范书孝明八王传注引袁纪“ 世”作“太”，当系章怀避唐讳所改。<br/>　　〔二〕　据范书孝明八王传注引袁纪改。<br/>　　〔三〕　论语季氏曰：“尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。’〔四〕　按范书注引袁纪“岑宏”作 “冷宏”。又李贤曰：“按黄香集，香与宏共奏，此香之辞也。”<br/>　　袁宏曰：昔王侯身能衣而宰设服，足能行而相者导进，口能言而行人称辞，闲之有礼，辅之有物。少而习之，长而不改，和睦之性，与教而淳，淫僻之心，无由得生。若纵而任之，不为师保，恣其嗜欲，而莫之禁御，性气既成，不可变易，情意流荡，不可收复。故动之凶德，而国殄身亡也。<br/>　　六月，羌寇张掖〔一〕。<br/>　　〔一〕　原误置“秋七月”条后，今移正之。<br/>　　秋七月乙丑〔一〕，日有蚀之。酒泉太守以闻。<br/>　　〔一〕　范书及续汉五行志均作“乙酉朔”，袁纪误。<br/>　　十一月〔一〕，司徒刘恺固疾策罢。太常扬震为司徒。<br/>　　〔一〕　范书安帝纪作“十二月”。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7672.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7674.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

