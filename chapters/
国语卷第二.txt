<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第二_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第二全文,韦昭作品" />
<meta name="description" content="国语注原文阅读,国语卷第二全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5276.html";
var nextpage="novel-read-353-5278.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第二</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5276.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第二</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:00:01<span class="divide">|</span></p>
<div class="page-body">
<div class="page-content">
<p>周语中<br/><br/>　　１　襄王十三年〔一〕，郑人伐滑〔二〕。王使游孙伯请滑〔三〕，郑人执之〔四〕。王怒，将以狄伐郑〔五〕。富辰谏曰：「不可。〔六〕古人有言曰：『兄弟谗阋、侮人百里〔七〕。』周文公之诗曰：『兄弟阋于牆，外御其侮〔八〕。』若是则阋乃内侮，而虽阋不败亲也〔九〕。郑在天子，兄弟也〔一０〕。郑武、庄有大勳力于平、桓〔一一〕；我周之东迁，晋、郑是依〔一二〕；子颓之乱，又郑之繇定〔一三〕。今以小忿弃之，是以小怨置大德也，无乃不可乎〔一四〕！且夫兄弟之怨，不徵于他〔一五〕，徵于他，利乃外矣〔一六〕。章怨外利，不义〔一七〕；弃亲即狄，不祥〔一八〕；以怨报德，不仁〔一九〕。夫义所以生利也，祥所以事神也，仁所以保民也。〔二０〕不义则利不阜〔二一〕，不祥则福不降，不仁则民不至。古之明王不失此三德者〔二二〕，故能光有天下〔二三〕，而和宁百姓，令闻不忘〔二四〕。王其不可以弃之。」王不听。十七年，王降狄师以伐郑〔二五〕。<br/><br/>　　〔一〕　襄王十三年，鲁僖之二十年也。下事见二十四年。　案发正卷二：「内传：郑伐滑一在僖二十年，一在僖二十四年，此是二十四年事，襄王之十七年也。」<br/><br/>　　〔二〕　滑，姬姓小国也。先是，郑伐滑，滑人听命，师还，又叛即卫，故郑公子士、泄堵寇帅师伐滑也。　案：「泄堵寇」，公序本作「泄堵俞弥」，攷异卷一和黄丕烈国语札记（以下简称札记）都据左传作「堵俞弥」。<br/><br/>　　〔三〕　游孙伯，周大夫。<br/><br/>　　〔四〕　郑人，文公捷也。郑怨惠王之入而不与厉公爵，又怨襄王之与卫、滑，故不听王命而执王使也。<br/><br/>　　〔五〕　狄，愧姓之国也。<br/><br/>　　〔六〕　富辰，周大夫也。<br/><br/>　　〔七〕　阋，很也。兄弟虽以谗言相违很，犹以禁御他人侵侮己者。百里，谕远也。<br/><br/>　　〔八〕　文公之诗者，周公旦之所作棠棣之诗是也，所以闵管、蔡而亲兄弟。此二句，其四章也。御，禁也，言虽相与很于牆室之内，犹能外御异族侮害己者。其后周衰，厉王无道，骨肉恩阙，亲亲礼废，宴兄弟之乐绝，故邵穆公思周德之不类，而合其宗族于成周，复循棠棣之歌以亲之。郑、唐二君以为棠棣穆公所作，失之，唯贾君得之。穆公，邵康公之后穆公虎也，去周公历九王矣。<br/><br/>　　〔九〕　虽内相恨，外御他人，故不败亲也。<br/><br/>　　〔一０〕言与襄王有兄弟之亲也。<br/><br/>　　〔一一〕武，郑桓公之子武公滑突也。庄，武公之子庄公寤生也。王功曰勳。平，幽王之子平王宜咎，桓，平王之孙、太子泄父之子桓王林也。幽王既灭，郑武公以卿士夹辅周室。平王东迁洛邑，桓王即位，郑庄公为之卿士，以王命讨不庭，伐宋，在鲁隐十年。唐尚书云：「王夺郑伯政，郑伯不朝，王伐郑，郑祝聃射王中肩，岂得为功？『<br/><br/>　　桓』当为『惠』，传曰：『郑有平、惠之勳。』」昭谓：郑世有功而桓王不赏，又夺其政，聃虽射王，非庄公意。又诗叙云：「桓王失信，诸侯背叛。」明桓王之非也，下富辰又曰：「平、桓、庄、惠皆受郑劳。」明各异人，不为误也。<br/><br/>　　〔一二〕东迁，谓平王也。晋语曰「郑先君武公与晋文侯戮力同心，股肱周室，夹辅平王」也。<br/><br/>　　〔一三〕子颓，周庄王之子、惠王之叔父也，篡惠王而立。惠王出居郑，郑厉公杀子颓而纳之。事在周语上也。<br/><br/>　　〔一四〕置，废也。诗云「忘我大德，思我小怨」也。<br/><br/>　　〔一五〕徵，召也。他，谓翟人。<br/><br/>　　〔一六〕外，利在狄也。<br/><br/>　　〔一七〕章，明也。<br/><br/>　　〔一八〕祥，善也。弃亲，出狄师以伐郑也。<br/><br/>　　〔一九〕言郑有德于王，王怨而伐之，是为不仁也。<br/><br/>　　〔二０〕保，养也。<br/><br/>　　〔二一〕阜，厚也。<br/><br/>　　〔二二〕三德，仁、义、祥也。<br/><br/>　　〔二三〕光，大也。<br/><br/>　　〔二四〕不忘，言德及后代也。<br/><br/>　　〔二五〕降，下也。<br/><br/>　　王德狄人，将以其女为后，富辰谏曰：「不可。夫婚姻，祸福之阶也〔一〕。由之利内则福〔二〕，利外则取祸。今王外利矣〔三〕，其无乃阶祸乎〔四〕？昔挚、畴之国也由大任〔五〕，杞、缯由大似〔六〕，齐、许、申、吕由大姜〔七〕，陈由大姬〔八〕，是皆能内利亲亲者也〔九〕。昔鄢之亡也由仲任〔一０〕，密须由伯姞〔一一〕，郐由叔妘〔一二〕，聃由郑姬〔一三〕，息由陈妫〔一四〕，邓由楚曼〔一五〕，罗由季姬〔一六〕，卢由荆妫〔一七〕，是皆外利离亲者也〔一八〕。」<br/><br/>　　〔一〕　阶，梯也。<br/><br/>　　〔二〕　利内，娶得偶而有福也。　案：公序本无此九字。<br/><br/>　　〔三〕　树利于狄也。<br/><br/>　　〔四〕　为祸阶也。<br/><br/>　　〔五〕　挚、畴二国任姓，奚仲仲虺之后、大任之家也。大任，王季之妃、文王之母也。诗云：「挚仲氏任。」<br/><br/>　　〔六〕　杞、缯二国似姓，夏禹之后、大似之家也。大似，文王之妃、武王之母也。<br/><br/>　　〔七〕　四国皆姜姓也，四岳之后、大姜之家也。大姜，太王之妃、王季之母也。<br/><br/>　　〔八〕　陈，妫姓，舜后。大姬，周武王之元女、成王之姊。传曰：「以元女大姬配虞胡公而封之于陈」也。<br/><br/>　　〔九〕　内利，内行七德，亲亲以申固其家也。<br/><br/>　　〔一０〕鄢，妘姓之国，取仲任氏之女为鄢夫人。唐尚书曰：「鄢为郑武公所灭，非取任氏而亡也。」昭谓：幽王为西戎所杀而诗言「褒似灭之」，明祸有所由也。<br/><br/>　　〔一一〕伯姞，密须之女也。传曰「密须之鼓」、「阙巩之甲」，此则文王所灭而获鼓甲也。大雅云：「密人不恭，敢距大邦。」不由嫁女而亡。世本云：「密须，姞姓。」<br/><br/>　　〔一二〕郐，妘姓之国。叔妘，同姓之女为郐夫人。唐尚书云：「亦郑武公灭之，不由女亡也。」昭谓：公羊传曰：「先郑伯有善乎郐公者，通于夫人以取其国。」此之谓也。<br/><br/>　　〔一三〕聃，姬姓，文王之子聃季之国。郑姬，郑女，为聃夫人。同姓相娶，犹鲁昭公娶于吴，亦其嬻姓，所以亡也。<br/><br/>　　〔一四〕息，姬姓之国。陈妫，陈女，为息侯夫人。蔡哀侯亦娶于陈，息妫将归，过蔡，蔡哀侯止而见之，弗宾。妫以告息侯，导楚伐蔡。蔡侯怨，因称息妫之美于楚子，楚子遂灭息，以息妫归。<br/><br/>　　〔一五〕邓，曼姓。楚曼，邓女，为楚武王夫人，生文王。文王过邓而利其国，遂灭邓而兼之也。<br/><br/>　　〔一六〕罗，熊姓之国。季姬，姬氏女，为罗夫人而亡其国也。<br/><br/>　　〔一七〕卢，妫姓之国。荆妫，卢女，为荆夫人。荆，楚也。<br/><br/>　　〔一八〕外利，行淫僻，求利于外，不能亲亲，以亡其国也。<br/><br/>　　王曰：「利何如而内，何如而外？」对曰：「尊贵、明贤、庸勳、长老〔一〕、爱亲〔二〕、礼新〔三〕、亲旧〔四〕。然则民莫不审固其心力以役上令〔五〕，官不易方〔六〕，而财不匮竭〔七〕，求无不至，动无不济。百姓兆民〔八〕，夫人奉利而归诸上，是利之内也〔九〕。若七德离判，民乃携贰〔一０〕，各以利退〔一一〕，上求不暨，是其外利也〔一二〕。夫狄无列于王室〔一三〕，郑伯南也，王而卑之，是不尊贵也〔一四〕。狄，豺狼之德也，郑未失周典，王而蔑之，是不明贤也〔一五〕。平、桓、庄、惠皆受郑劳，王而弃之，是不庸勳也〔一六〕。郑伯捷之齿长矣，王而弱之，是不长老也〔一七〕。狄，愧姓也〔一八〕，郑出自宣王，王而虐之，是不爱亲也〔一九〕。夫礼，新不閒旧〔二０〕，王以狄女閒姜、任，非礼且弃旧也〔二一〕。王一举而弃七德，臣故曰利外矣。书有之曰：『<br/><br/>　　必有忍也，若能有济也〔二二〕。』王不忍小忿而弃郑，又登叔愧以阶狄〔二三〕。狄，封豕豺狼也，不可猒也〔二四〕。」王不听。<br/><br/>　　〔一〕　明，显也。庸，用也。勳，功也。长老，尚齿也。<br/><br/>　　〔二〕　六亲也。<br/><br/>　　〔三〕　新来过宾也。<br/><br/>　　〔四〕　君之故旧也。<br/><br/>　　〔五〕　役，为也。<br/><br/>　　〔六〕　方，道也。<br/><br/>　　〔七〕　贡赋有品，财用有节，不乏尽也。<br/><br/>　　〔八〕　百姓，百官也，官有世功受氏姓也。十亿曰兆。<br/><br/>　　〔九〕　夫人，犹人人也。<br/><br/>　　〔一０〕判，分也。携，离也。七德，谓尊贵至亲旧也。<br/><br/>　　〔一一〕以利，利其身而去也。<br/><br/>　　〔一二〕暨，至也。<br/><br/>　　〔一三〕列，位次也。<br/><br/>　　〔一四〕贾侍中云：「南者，在南服之侯伯也。」或云：「南，南面君也。」郑司农云：「南谓子男。郑，今新郑。新郑之于王城在畿内，畿内之诸侯虽爵有侯伯，周之旧法皆食子男之地。」昭案：内传，子产争贡，曰：「爵卑而贡重者，甸服也。郑伯男也，而使从公侯之贡，惧弗给也。」以此言之，郑在男服，明矣。周公虽制土，中设九服，至康王而西都鄗京，其后衰微，土地损减，车服改易，故郑在男服。礼，畿外之侯，伯也。世谓其见待重于采地之君，故曰是不尊贵也。<br/><br/>　　〔一五〕蔑，小也。<br/><br/>　　〔一六〕平王东迁，依郑武公；桓王即位，郑庄公佐之。庄，桓王之子庄王他也。惠，庄王之孙、僖王之子惠王凉也，为子颓所篡，出居于郑，郑厉公纳之。自平王以来，郑世有功，故曰「皆受郑劳」。劳，功也。<br/><br/>　　〔一七〕捷，郑文公之名也。弱，犹稚也。<br/><br/>　　〔一八〕愧姓，赤狄也。<br/><br/>　　〔一九〕郑桓公友，宣王之母弟。出者，郑国之封出于宣王之世也。<br/><br/>　　〔二０〕閒，代也。<br/><br/>　　〔二一〕姜氏、任氏之女世为王妃嫔也，今以狄女代之，为弃旧也。<br/><br/>　　〔二二〕书，逸书也。若，犹乃也。济，成也。言能有所忍乃能有成功也。<br/><br/>　　〔二三〕阶，阶狄祸也。<br/><br/>　　〔二四〕封，大；猒，足也。<br/><br/>　　十八年〔一〕，王黜狄后〔二〕。狄人来诛杀谭伯〔三〕。富辰曰：「昔吾骤谏王，王弗从，以及此难。若我不出，王其以我为怼乎！」乃以其属死之〔四〕。<br/><br/>　　〔一〕　案：攷异卷一：「『八』当为『七』」。<br/><br/>　　〔二〕　十八年，鲁僖公二十四年。黜，废也。狄后既立而通王子带，故王废之也。<br/><br/>　　〔三〕　诛，责也。狄人奉子带攻王而杀谭伯。谭伯，周大夫原伯毛也。　案：「谭伯，周大夫原伯毛也」，公序本无「原伯毛也」四字。攷异卷一：「案『毛』字衍。」<br/><br/>　　〔四〕　帅其徒属以死狄师。<br/><br/>　　初，惠后欲立王子带，故以其党启狄人〔一〕。狄人遂入，周王乃出居于郑，晋文公纳之〔二〕。<br/><br/>　　〔一〕　言初者，惠后已死。以其党者，谓颓叔、桃子缘惠后欲立子带，故以子带为党，开狄人伐周也。<br/><br/>　　〔二〕　王出适郑，居于记也。文公纳之，杀子带。在鲁僖公二十五年。<br/><br/>　　２　晋文公既定襄王于郏〔一〕，王劳之以地〔二〕，辞〔三〕，请隧焉〔四〕。王不许，曰：「昔我先王之有天下也，规方千里以为甸服〔五〕，以供上帝山川百神之祀〔六〕，以备百姓兆民之用，以待不庭不虞之患〔七〕。其馀以均分公侯伯子男〔八〕，使各有宁宇〔九〕，以顺及天地，无逢其灾害〔一０〕，先王岂有赖焉〔一一〕。内官不过九御〔一二〕，外官不过九品〔一三〕，足以供给神祇而已〔一四〕，岂敢猒纵其耳目心腹以乱百度〔一五〕？亦唯是死生之服物采章〔一六〕，以临长百姓而轻重布之，王何异之有〔一七〕？今天降祸灾于周室，余一人仅亦守府〔一八〕，又不佞以勤叔父〔一九〕，而班先王之大物以赏私德〔二０〕，其叔父实应且憎，以非余一人，余一人岂敢有爱〔二一〕？先民有言曰：『改玉改行〔二二〕。』叔父若能光裕大德，更姓改物，以创制天下，自显庸也〔二三〕，而缩取备物以镇抚百姓〔二四〕，余一人其流辟旅于裔土，何辞之有与〔二五〕？若由是姬姓也〔二六〕，尚将列为公侯，以复先王之职，大物其未可改也〔二七〕。叔父其懋昭明德，物将自至〔二八〕，余何敢以私劳变前之大章，以忝天下〔二九〕，其若先王与百姓何〔三０〕？何政令之为也〔三一〕？若不然，叔父有地而隧焉〔三二〕，余安能知之〔三三〕？」文公遂不敢请，受地而还。<br/><br/>　　〔一〕　郏，洛邑王城之地也。<br/><br/>　　〔二〕　王以其勤劳，赏之以地，谓阳樊、温、原、欑茅之田也。<br/><br/>　　〔三〕　辞，不受也。<br/><br/>　　〔四〕　贾侍中云：「隧，王之葬礼，开地通路曰隧。」昭谓：隧，六隧也。周礼：天子远郊之地有六乡，则六军之士也；外有六隧，掌供王之贡赋。唯天子有隧，诸侯则无也。<br/><br/>　　〔五〕　规，规画而有之也。<br/><br/>　　〔六〕　以其职贡供王祭也。上帝，天神五帝也。山川，五岳河海也。百神，丘陵坟衍之神也。<br/><br/>　　〔七〕　百姓，百官有世功者。用，财用也。庭，直也。虞，度也。不直，犹不道也。不度，不意度而至之患也。<br/><br/>　　〔八〕　其馀，甸服之外地。均，平也。周礼，公之地方五百里，侯四百里，伯三百里，子二百里，男一百里。<br/><br/>　　〔九〕　宁，安；宇，居也。<br/><br/>　　〔一０〕顺，顺天地尊卑之义也，若相侵犯，则有灾害也。<br/><br/>　　〔一一〕赖，利也。言无所利，皆均分诸侯也。<br/><br/>　　〔一二〕九御，九嫔也。<br/><br/>　　〔一三〕九品，九卿。周礼：「内有九室，九嫔居之；外有九室，九卿朝焉。」<br/><br/>　　〔一四〕言嫔与卿主祭祀，鲁语曰「日入监九御，使洁奉禘郊之资盛」也。<br/><br/>　　〔一五〕猒，足也。耳目，声色；心腹，嗜欲也。<br/><br/>　　〔一六〕采章，采色之文章也，死之服，谓六隧之民引王柩辂也。<br/><br/>　　〔一七〕轻重布之，贵贱各有等也。王何异之，有帝王皆然也。<br/><br/>　　〔一八〕仅，犹劣也。府，先王之府藏。<br/><br/>　　〔一九〕勤，劳也。天子称九州之长同姓曰叔父也。<br/><br/>　　〔二０〕班，分也。大物，谓隧也。<br/><br/>　　〔二一〕应，犹受憎恶也。言晋文虽当私赏，犹非我一人也。<br/><br/>　　〔二二〕玉，佩玉，所以节行步也。君臣尊卑，迟速有节，言服其服则行其礼，以言晋侯尚在臣位，不宜有隧也。<br/><br/>　　〔二三〕光，广也。裕，宽也。更姓，易姓也。改物，改正朔、易服色也。创，造也。庸，用也。谓为天子造创制度，自显用于天下。<br/><br/>　　〔二四〕缩，引也。备物，隧之属也。<br/><br/>　　〔二五〕流，放也。言将放辟于荒裔，何复陈辞之有也。<br/><br/>　　〔二六〕谓文公未更姓而王也。<br/><br/>　　〔二七〕言文公若尚在公侯之位，将成霸业以兴王室，复先王之职，则六隧未可改也。<br/><br/>　　〔二八〕懋，勉也。言有天下则隧自至也。<br/><br/>　　〔二九〕章，表也，所以表明天子与诸侯异物。<br/><br/>　　〔三０〕言无以奉先王镇抚百姓也。<br/><br/>　　〔三一〕何以复临百姓而为政令乎？<br/><br/>　　〔三二〕自制以为隧也。<br/><br/>　　〔三三〕所不敢禁也。<br/><br/>　　３　王至自郑〔一〕，以阳樊赐晋文公〔二〕。阳人不服〔三〕，晋侯围之。仓葛呼曰〔四〕：「王以晋君为能德〔五〕，故劳之以阳樊，阳樊怀我王德，是以未从于晋〔六〕。谓君其何德之布以怀柔之〔七〕，使无有远志〔八〕？今将大泯其宗祊〔九〕，而蔑杀其民人〔一０〕，宜吾不敢服也！夫三军之所寻〔一一〕，将蛮、夷、戎、狄之骄逸不虔，于是乎致武〔一二〕。此羸者阳也，未狎君政〔一三〕，故未承命。君若惠及之，唯官是徵，其敢逆命〔一四〕，何足以辱师！君之武震，无乃玩而顿乎〔一五〕？臣闻之曰：『武不可觌，文不可匿〔一六〕。觌武无烈〔一七〕，匿文不昭。』阳不承获甸，〔一八〕而祇以觌武，臣是以惧。不然，其敢自爱也〔一九〕？且夫阳，岂有裔民哉〔二０〕？夫亦皆天子之父兄甥舅也〔二一〕，若之何其虐之也？」晋侯闻之，曰：「是君子之言也。」乃出阳民〔二二〕。<br/><br/>　　〔一〕　襄王从郑至王城，鲁僖二十五年也。<br/><br/>　　〔二〕　阳樊，二邑在畿内也。　案：发正卷二据本书卷十晋语四注、史记晋世家集解引服虔说、左传隐公十一年杜预注：「此云『二邑』，疑传写之误。」以「阳樊」为一邑。<br/><br/>　　〔三〕　不肯属晋。<br/><br/>　　〔四〕　仓葛，阳人也。<br/><br/>　　〔五〕　为能布德行。<br/><br/>　　〔六〕　怀，思也。<br/><br/>　　〔七〕　怀，来也。柔，安也。<br/><br/>　　〔八〕　远志，离叛也。<br/><br/>　　〔九〕　泯，灭也。庙门谓之祊。宗祊，犹宗庙也。<br/><br/>　　〔一０〕蔑，犹灭也。<br/><br/>　　〔一一〕寻，讨也。<br/><br/>　　〔一二〕谓诸夏之国为蛮、夷之行，王于是致武以伐之。<br/><br/>　　〔一三〕羸，弱也。狎，习也。<br/><br/>　　〔一四〕官，晋有司也。徵，召也。<br/><br/>　　〔一五〕震，威也。玩，黩也。言举非义兵，诛罚失当，故君之武威将见慢黩顿弊也。<br/><br/>　　〔一六〕觌，见也。匿，隐也。言不当尚武隐文也。<br/><br/>　　〔一七〕烈，威也。<br/><br/>　　〔一八〕案：述闻卷二０以为「承获」二字误倒。<br/><br/>　　〔一九〕祇，适也。言阳人既不得承王室为甸服，又惧晋不惠卹其民，适以震威耀武而见残破，不然，岂敢自爱而不服乎？<br/><br/>　　〔二０〕裔民，谓凶恶之民放在荒裔者也。<br/><br/>　　〔二一〕谓吾舅者，吾谓之甥。<br/><br/>　　〔二二〕放令去也。<br/><br/>　　４　温之会，晋人执卫成公归之于周〔一〕。晋侯请杀之，王曰：「不可。夫政自上下者也〔二〕，上作政，而下行之不逆，故上下无怨〔三〕。今叔父作政而不行，无乃不可乎〔四〕？夫君臣无狱〔五〕，今元咺虽直，不可听也。君臣皆狱，父子将狱，是无上下也。而叔父听之，一逆矣。又为臣杀其君，其安庸刑〔六〕？布刑而不庸，再逆矣。一合诸侯，而有再逆政，余惧其无后〔七〕。不然，余何私于卫侯？」晋人乃归卫侯〔八〕。<br/><br/>　　〔一〕　温，晋之河阳。成公，卫文公之子成公郑也。晋文公讨不服，卫成公恃楚而不从，闻楚师败于城濮，惧，出奔楚，使元咺奉弟叔武以受盟于践土。或塑元咺曰：「立叔武矣。」卫侯杀其子角，咺不废命，奉叔武以守国。晋人复卫侯，卫侯先期入。叔武将沐，闻君至，喜，捉髮走出，前驱射而杀之，元咺出奔晋。会于温，讨不服。卫侯与元咺讼，不胜，故晋侯执之，归之于京师。在鲁僖公二十八年也。<br/><br/>　　〔二〕　当从王出也。<br/><br/>　　〔三〕　言君臣不相怨。<br/><br/>　　〔四〕　不行，谓不顺也。言晋侯不行德政，而听元咺之塑，欲杀卫侯也。<br/><br/>　　〔五〕　狱，讼也。无是非曲直，狱讼之义也。<br/><br/>　　〔六〕　庸，用也。刑，法也。<br/><br/>　　〔七〕　无后，无以复合诸侯也。<br/><br/>　　〔八〕　在鲁僖三十年也。晋侯使毉衍酖卫侯不死，鲁僖为请于王及晋侯，皆纳玉十瑴，于是归之也。<br/><br/>　　５　二十四年〔一〕，秦师将袭郑，过周北门〔二〕。左右皆免冑而下拜〔三〕，超乘者三百乘〔四〕。王孙满观之，言于王曰：「秦师必有谪〔五〕。」王曰：「何故？」对曰：「师轻而骄〔六〕，轻则寡谋，骄则无礼。无礼则脱〔七〕，寡谋自陷。入险而脱，能无败乎〔八〕？秦师无谪，是道废也〔九〕。」是行也，秦师还〔一０〕，晋人败诸崤，获其三帅丙、术、视〔一一〕。<br/><br/>　　〔一〕　案：「二十四年」，攷异卷一：「案传、注『四』字皆当为『六』』。<br/><br/>　　〔二〕　襄王二十四年，鲁僖之三十三年也。秦师，秦大夫孟明视之师也。轻曰袭。周北门，王城北门也。<br/><br/>　　〔三〕　案：公序本无「皆」字、「拜」字，句下有注文：「兵车参乘，御在中央，故左右下也。冑，兜鍪也。免，脱也。脱冑而下，敬天王也」二十八字。<br/><br/>　　〔四〕　左，车左也。右，车右也。言免冑则不解甲而拜矣。超乘，跳跃上车，无威仪，所以败也。<br/><br/>　　〔五〕　满，周大夫王孙之名也。谪，犹咎也。<br/><br/>　　〔六〕　轻，谓超乘也。骄，谓士卒不肃也。<br/><br/>　　〔七〕　脱，简脱也，谓不敦旅整阵也。<br/><br/>　　〔八〕　险，谓崤也。<br/><br/>　　〔九〕　是古道废。<br/><br/>　　〔一０〕郑商觉之，矫以郑伯之命犒之，故还也。<br/><br/>　　〔一一〕崤，晋地名，在今弘农。三帅，秦三将，谓白乙丙、西乞术、孟明视也。<br/><br/>　　６　晋侯使随会聘于周〔一〕，定王享之餚烝〔二〕，原公相礼。〔三〕范子私于原公〔四〕，曰：「吾闻王室之礼无毁折，今此何礼也？」王见其语，召原公而问之，原公以告〔五〕。<br/><br/>　　〔一〕　晋侯，晋文公之孙、成公之子景公獳也。随会，晋正卿，士蒍之孙、成伯之子士季武子也。<br/><br/>　　〔二〕　定王，襄王之孙、顷王之子定王榆也。烝，升也。升折俎之餚也。<br/><br/>　　〔三〕　原公，周卿士原襄公。相，佐也。<br/><br/>　　〔四〕　范子，随会也。食采于随、范，故或曰：「随会，范会也。」<br/><br/>　　〔五〕　以士季之言告王也。<br/><br/>　　王召士季〔一〕，曰：「子弗闻乎，禘郊之事，则有全烝〔二〕；王公立饫，则有房烝〔三〕；亲戚宴飨，则有餚烝〔四〕。今女非他也，而叔父使士季实来修旧德，以奖王室〔五〕。唯是先王之宴礼，欲以贻女〔六〕。余一人敢设饫禘焉〔七〕，忠非亲礼，而干旧职，以乱前好〔八〕？且唯戎、狄则有体荐〔九〕。夫戎、狄，冒没轻儳，贪而不让〔一０〕。其血气不治，若禽兽焉。其适来班贡，不俟馨香嘉味〔一一〕，故坐诸门外，而使舌人体委与之〔一二〕。女今我王室之一二兄弟，以时相见〔一三〕，将和协典礼，以示民训则，〔一四〕无亦择其柔嘉〔一五〕，选其馨香，洁其酒醴，品其百笾，〔一六〕修其簠簋〔一七〕，奉其牺象〔一八〕，出其樽彝〔一九〕，陈其鼎俎〔二０〕，淨其巾羃〔二一〕，敬其祓除〔二二〕，体解节折而共饮食之。于是乎有折俎加豆〔二三〕，酬币宴货〔二四〕，以示容合好〔二五〕，胡有孑然其郊戎、狄也〔二六〕？<br/><br/>　　〔一〕　季，范武子字也。<br/><br/>　　〔二〕　全烝，全其牲体而升之。凡郊禘皆血腥。<br/><br/>　　〔三〕　王、天子。公，诸侯。礼之立成者为饫。房，大俎也。诗云「笾豆大房」，谓半解其体，升之房也。<br/><br/>　　〔四〕　餚烝，升体解节折之俎也，谓之折俎。<br/><br/>　　〔五〕　奖，成也。<br/><br/>　　〔六〕　贻，遗也。<br/><br/>　　〔七〕　饫，半体也。禘，全体也。<br/><br/>　　〔八〕　忠，厚也。亲礼，亲戚宴飨之礼。旧职，故事。前好，先王之好也。<br/><br/>　　〔九〕　体，委与之也。<br/><br/>　　〔一０〕冒，抵触也。没，入也。儳，进退上下无列也。<br/><br/>　　〔一一〕适，往也。班，赋也。<br/><br/>　　〔一二〕舌人，能达异方之志，象婿之官。<br/><br/>　　〔一三〕兄弟，晋也。<br/><br/>　　〔一四〕协，合也。典，常也。<br/><br/>　　〔一五〕无亦，不亦也。柔，脆也。嘉，美也。<br/><br/>　　〔一六〕笾，竹器，容四升，其实枣栗糗饵之属也。<br/><br/>　　〔一七〕修，备也。簠簋，黍稷之器也。<br/><br/>　　〔一八〕牺，牺樽，饰以牺牛；象，象樽，以象骨为饰也。<br/><br/>　　〔一九〕樽、彝，皆受酒之器也。<br/><br/>　　〔二０〕俎设于左，牛豕为一列，鱼腊肠胃为一列，肤特于东。<br/><br/>　　〔二一〕淨，洁也。巾羃，所以覆樽彝也。<br/><br/>　　〔二二〕犹扫除也。<br/><br/>　　〔二三〕加豆，谓既食之后所加之豆也。其实芹菹兔醢之属。<br/><br/>　　〔二四〕酬，报也。聘有酬宾束帛之礼。其宴束帛为好，谓之宴货也。<br/><br/>　　〔二五〕示容仪，合和好也。<br/><br/>　　〔二六〕孑然，全体之貌也。<br/><br/>　　「夫王公诸侯之有饫也，将以讲事成章〔一〕，建大德、昭大物也〔二〕，故立成礼烝而已〔三〕。饫以显物，宴以合好〔四〕，故岁饫不倦〔五〕，时宴不淫〔六〕，月会〔七〕、旬修〔八〕，日完不忘〔九〕。服物昭庸，采饰显明〔一０〕，文章比象〔一一〕，周旋序顺〔一二〕，容貌有崇〔一三〕，威仪有则〔一四〕，五味实气〔一五〕，五色精心〔一六〕，五声昭德〔一七〕，五义纪宜〔一八〕，饮食可飨，和同可观〔一九〕，财用可嘉〔二０〕，则顺而德建〔二一〕。古之善礼者，将焉用全烝？」<br/><br/>　　〔一〕　讲，讲军旅，议大事。章，章程也。<br/><br/>　　〔二〕　大德，大功也。大物，大器也。<br/><br/>　　〔三〕　立成，不坐也。烝，升也。升其备物而已也。<br/><br/>　　〔四〕　显物，示物备也。<br/><br/>　　〔五〕　岁行饫礼，不至于懈倦也。<br/><br/>　　〔六〕　一时之閒必有宴礼，不至于淫湎也。<br/><br/>　　〔七〕　会，计也。计一月之经用也。<br/><br/>　　〔八〕　旬，十日之内所成为也。　案：「旬」，公序本作「修」，「内」作「中」。札记卷二引段玉裁说：「此本作『旬，十日也。修，十日之内所成为也。』因『十日』字複而误脱。」<br/><br/>　　〔九〕　日完，一日之所为。不忘，不忘其礼也。<br/><br/>　　〔一０〕庸，功也。冕服、旗章所以昭其功，五采之饰所以显明德也。<br/><br/>　　〔一一〕黼黻，绘绣之文章也。比象，比文以象山、龙、华虫之属也。<br/><br/>　　〔一二〕周旋，容止也。序，次也。各以次比顺于礼也。<br/><br/>　　〔一三〕崇，饰也。容止可观也。<br/><br/>　　〔一四〕则，法也。其威可畏，其仪可度也。<br/><br/>　　〔一五〕味以实气，气以行志。<br/><br/>　　〔一六〕五色之章所以异贤不肖，精其心也。<br/><br/>　　〔一七〕昭德，谓政平者其乐和也，亦谓见其乐知其德也。<br/><br/>　　〔一八〕五义，谓父义、母慈、兄友、弟恭、子孝也。<br/><br/>　　〔一九〕餚烝故可飨。以可去否曰和，一心不二曰同。和同之道行，则德义可观也。<br/><br/>　　〔二０〕酬币宴货以将厚意，故可嘉也。<br/><br/>　　〔二一〕则，法也。建，立也。<br/><br/>　　武子遂不敢对而退〔一〕。归乃讲聚三代之典礼〔二〕，于是乎修执秩以为晋法〔三〕。<br/><br/>　　〔一〕　武子，随会也。<br/><br/>　　〔二〕　三代，夏、殷、周也。<br/><br/>　　〔三〕　秩，常也。可奉执以为常也。晋文公蒐于被庐，作执秩之法。自灵公以来，阙而不用，故武子修之，以为晋国之法也。<br/><br/>　　７　定王使单襄公聘于宋〔一〕。遂假道于陈，以聘于楚〔二〕。火朝觌矣，道茀不可行〔三〕，候不在疆〔四〕，司空不视涂〔五〕，泽不陂〔六〕，川不梁〔七〕，野有庾积〔八〕，场功未毕〔九〕，道无列树〔一０〕，垦田若蓺〔一一〕，饍宰不致饩〔一二〕，司里不授馆〔一三〕，国无寄寓〔一四〕，县无施舍〔一五〕，民将筑台于夏氏〔一六〕。及陈，陈灵公与孔宁、仪行父南冠以如夏氏，留宾不见〔一七〕。<br/><br/>　　〔一〕　单襄公，王卿士单朝也。聘，问也。问者，王之所以抚万国，存省之也。<br/><br/>　　〔二〕　假道，自宋适楚，经陈也。是时，天子微弱，故以诸侯相聘之礼假道也。聘礼，若过国至于境，使次介假道，束帛将命于庙也。　案攷异卷一：「『庙』，仪礼作『朝』」。<br/><br/>　　〔三〕　火，心星也。觌，见也。草秽塞路为茀。朝见，谓夏正十月，晨见于辰也。<br/><br/>　　〔四〕　候，候人，掌送迎宾客者。疆，境也。<br/><br/>　　〔五〕　司空，掌道路者。<br/><br/>　　〔六〕　陂，障也。古不窦泽，故障之也。<br/><br/>　　〔七〕　流曰川。梁，渠梁也。古不防川，故渠之也。<br/><br/>　　〔八〕　唐尚书云：「十六斗曰庾。」昭谓：此庾露积穀也。诗云：「曾孙之庾，如坻如京」是也。<br/><br/>　　〔九〕　治场未毕。诗云：「九月筑场圃。」<br/><br/>　　〔一０〕列树以表道，且为城守之用也。<br/><br/>　　〔一一〕发田曰垦。蓺犹莳。言其稀少若蓺物也。<br/><br/>　　〔一二〕饍宰，膳夫也，掌宾客之牢。礼，生曰饩。<br/><br/>　　〔一三〕司里，里宰也，掌授客馆。<br/><br/>　　〔一四〕寓，亦寄也。无寄寓，不为庐舍，可以寄寓羁旅之客也。<br/><br/>　　〔一五〕四甸为县，县方十六里。施舍，宾客负任之处也。<br/><br/>　　〔一六〕民，陈国之人也。台，观台也。夏氏，陈大夫夏徵舒家也。<br/><br/>　　〔一七〕及，至也。陈灵公，舜后，恭公之子灵公平国也。孔宁、仪行父，陈之二卿。南冠也，楚冠。如，往也，往徵舒之家淫夏姬也。宾，单襄公也。<br/><br/>　　单子归，告王曰：「陈侯不有大咎，国必亡〔一〕。」王曰：「<br/><br/>　　何故？」对曰：「夫辰角见而雨毕〔二〕，天根见而水涸〔三〕，本见而草木节解〔四〕，驷见而陨霜〔五〕，火见而清风戒寒〔六〕。故先王之教曰：『雨毕而除道，水涸而成梁〔七〕，草木节解而备藏〔八〕，陨霜而冬裘具〔九〕，清风至而修城郭宫室〔一０〕。』故夏令曰：『九月除道，十月成梁〔一一〕。』其时儆曰：『收而场功，〈彳侍〉而畚梮〔一二〕，营室之中，土功其始〔一三〕。火之初见，期于司里〔一四〕。』此先王所以不用财贿，而广施德于天下者也〔一五〕。今陈国火朝觌矣，而道路若塞，野场若弃，泽不陂障，川无舟梁〔一六〕，是废先王之教也。<br/><br/>　　〔一〕　单子，襄公也。卿大夫称子，于其私士称公也。<br/><br/>　　〔二〕　辰角，大辰苍龙之角。角，星名也。见者，朝见东方建戌之初，寒露节也。雨毕者，杀气日至，而雨气尽也。<br/><br/>　　〔三〕　天根，亢、氐之閒。涸，竭也。谓寒露雨毕之后五日，天根朝见，水潦尽竭也。月令：「仲秋，水始涸。」天根见，乃尽竭也。<br/><br/>　　〔四〕　本，氐也。谓寒露之后十日，阳气尽，草木之枝节皆理解也。<br/><br/>　　〔五〕　驷，天驷，房星也。陨，落也。谓建戌之中，霜始降也。<br/><br/>　　〔六〕　谓霜降之后，清风先至，所以戒人为寒备也。<br/><br/>　　〔七〕　教，谓月令之属也。九月雨毕，十月水涸也。<br/><br/>　　〔八〕　备，收藏也。月令：「季秋，农事毕收。」<br/><br/>　　〔九〕　孟冬，「天子始裘」，故九月可以具。<br/><br/>　　〔一０〕谓火见之后，建亥之初也。<br/><br/>　　〔一一〕夏令，夏后氏之令，周所因也。除道所以便行旅；成梁所以便民，使不涉也。<br/><br/>　　〔一二〕时儆，时以儆告其民也。收而场功，使人修囷仓也。〈彳侍〉，具也。畚，器名，土笼也。梮，举土之器。具尔畚梮，将以筑作也。<br/><br/>　　〔一三〕定，谓之营室也。建亥小雪中，定星昏正于午，土功可以始也。诗云「定之方中，作于楚宫」也。<br/><br/>　　〔一四〕期，会也。致其筑作之具，会于司里之官也。<br/><br/>　　〔一五〕施德，谓因时警戒，谨盖藏，成筑功也。<br/><br/>　　〔一六〕舟梁，以舟为梁也。<br/><br/>　　「周制有之曰：『列树以表道，立鄙食以守路〔一〕。国有郊牧〔二〕，疆有寓望〔三〕，薮有圃草〔四〕，囿有林池〔五〕，所以御灾也〔六〕。其馀无非穀土，民无悬耜〔七〕，野无奥草〔八〕。不夺民时，不蔑民功〔九〕。有优无匮，有逸无罢。国有班事〔一０〕，县有序民〔一一〕。』今陈国道路不可知，田在草閒〔一二〕，功成而不收〔一三〕，民罢于逸乐〔一四〕，是弃先王之法制也。<br/><br/>　　〔一〕　制，法也。表，识也。鄙，四鄙也。十里有庐，庐有饮食也。<br/><br/>　　〔二〕　国外曰郊。牧，放牧之地也。<br/><br/>　　〔三〕　疆，境也。境界之上，有寄寓之舍、候望之人也。<br/><br/>　　〔四〕　泽无水曰薮。圃，大也。必有茂大之草以备财用也。<br/><br/>　　〔五〕　囿，苑也。林，积木也。池，积水也。<br/><br/>　　〔六〕　御，备也。灾，饥、兵也。<br/><br/>　　〔七〕　言常用也。入土曰耜，耜柄曰耒。<br/><br/>　　〔八〕　皆垦辟也。奥，深也。<br/><br/>　　〔九〕　蔑，求也。　案：「求」，公序本作「弃」。<br/><br/>　　〔一０〕国，城邑也。班，次也。执事者有次也。<br/><br/>　　〔一一〕县鄙之民，从事有序也。<br/><br/>　　〔一二〕不垦者多。<br/><br/>　　〔一三〕野场若弃也。<br/><br/>　　〔一四〕罢于为国君作逸乐之事也。<br/><br/>　　「周之秩官有之〔一〕曰：『敌国宾至，关尹以告〔二〕，行理以节逆之〔三〕，候人为导〔四〕，卿出郊劳〔五〕，门尹除门〔六〕，宗祝执祀〔七〕，司里授馆〔八〕，司徒具徒〔九〕，司空视涂〔一０〕，司寇诘姦〔一一〕，虞人入材〔一二〕，甸人积薪〔一三〕，火师监燎〔一四〕，水师监濯〔一五〕，膳宰致饔〔一六〕，廪人献饩〔一七〕，司马陈刍〔一八〕，工人展车〔一九〕，百官以物至〔二０〕，宾入如归。是故小大莫不怀爱〔二一〕。其贵国之宾至，则以班加一等，益虔〔二二〕。至于王吏，则皆官正莅事〔二三〕，上卿监之〔二四〕。若王巡守，则君亲监之〔二五〕。』今虽朝也不才，有分族于周〔二六〕，承王命以为过宾于陈〔二七〕，而司事莫至，是蔑先王之官也〔二八〕。<br/><br/>　　〔一〕　秩官，周常官，篇名。<br/><br/>　　〔二〕　敌国，位敌也。关尹，司关，掌四方之宾客，叩关则为之告。聘礼曰：「及境，谒关人，关人问从者几人。」遂以入境告也。<br/><br/>　　〔三〕　理，吏也。逆，迎也。执瑞节为信而迎之。行理，小行人也。<br/><br/>　　〔四〕　导宾至于朝，出送之于境也。<br/><br/>　　〔五〕　聘礼曰：「宾至于近郊，使卿朝服，用束帛劳之。」<br/><br/>　　〔六〕　门尹，司门也。除门，扫除门庭也。<br/><br/>　　〔七〕　宗，宗伯；祝，太祝也。执祀，宾将有事于庙，则宗祝执祭祀之礼也。<br/><br/>　　〔八〕　司里授客之馆，所当馆次于卿也。聘礼：「卿致馆。」<br/><br/>　　〔九〕　具徒役，修道路之委积也。<br/><br/>　　〔一０〕视涂险易。<br/><br/>　　〔一一〕禁诘姦盗。<br/><br/>　　〔一二〕虞人，掌山泽之官。祭祀宾客，供其材也。<br/><br/>　　〔一三〕甸人，掌薪蒸之事也。<br/><br/>　　〔一四〕火师，司火。燎，庭燎也。<br/><br/>　　〔一五〕水师，掌水，监涤濯之事也。<br/><br/>　　〔一六〕熟食曰饔。<br/><br/>　　〔一七〕生曰饩，禾米也。<br/><br/>　　〔一八〕司马，掌帅幸人养马，故陈刍。幸人职属司马也。<br/><br/>　　〔一九〕展省客车，补伤败也。<br/><br/>　　〔二０〕物，事也。<br/><br/>　　〔二一〕小大，谓宾介也。<br/><br/>　　〔二二〕贵国，大国也。班，次也。<br/><br/>　　〔二三〕正，长也。莅，临也。<br/><br/>　　〔二四〕监，视也。<br/><br/>　　〔二五〕周礼，王十二岁一巡守也。<br/><br/>　　〔二六〕朝，单子之名也。有分族，王之族亲也。<br/><br/>　　〔二七〕假道为过宾也。<br/><br/>　　〔二八〕蔑，欺也。<br/><br/>　　「先王之令有之曰〔一〕：『天道赏善而罚淫，故凡我造国，无从非彝〔二〕，无即慆淫〔三〕，各守尔典，以承天休〔四〕。』今陈侯不念胤续之常，弃其伉俪妃嫔〔五〕，而帅其卿佐以淫于夏氏，不亦嬻姓矣乎〔六〕？陈，我大姬之后也〔七〕。弃衮冕而南冠以出，不亦简彝乎〔八〕？是又犯先王之令也〔九〕。<br/><br/>　　〔一〕　文、武之教也。<br/><br/>　　〔二〕　造，为也。彝，常也。<br/><br/>　　〔三〕　即，就也。慆，慢也。<br/><br/>　　〔四〕　典，常也。休，庆也。<br/><br/>　　〔五〕　伉，对也。俪，偶也。<br/><br/>　　〔六〕　卿佐，孔、仪也。贾、唐二君云：「姓，命也。」一曰：「<br/><br/>　　夏氏，姬姓，郑女亦姬姓，故谓之嬻姓？」昭谓：夏徵舒之父御叔，即陈公子夏之子、灵公之从祖父，妫姓也，而灵公淫其妻，是为谍<br/><br/>　　嬻其姓也。<br/><br/>　　〔七〕　大姬，周武王之女，虞胡公之妃，陈之祖妣也。<br/><br/>　　〔八〕　衮，衮龙之衣也。冕，大冠也。公之盛服也。简，略也。彝，常也。言弃其礼，简略常服。<br/><br/>　　〔九〕　先王之令，无从非彝。<br/><br/>　　「昔先王之教，懋帅其德也，犹恐殒越〔一〕。若废其教而弃其制，蔑其官而犯其令，将何以守国〔二〕？居大国之閒，而无此四者，其能久乎〔四〕？」<br/><br/>　　〔一〕　言勉帅其德，犹恐落坠也。<br/><br/>　　〔二〕　无礼则危也。<br/><br/>　　〔三〕　大国，晋、楚也。<br/><br/>　　〔四〕　四者，谓教、制、官、令也。<br/><br/>　　六年，单子如楚〔一〕。八年，陈侯杀于夏氏〔二〕。九年，楚子入陈〔三〕。<br/><br/>　　〔一〕　定王六年，鲁宣之八年也。<br/><br/>　　〔二〕　八年，鲁宣之十年也。陈灵公与孔宁、仪行父饮酒于夏氏。公谓行父曰：「徵舒似女。」对曰：「亦似君。」徵舒病之，公出，自其厩射而杀之。<br/><br/>　　〔三〕　楚庄王入陈讨夏氏杀君之罪也。既灭陈而复封之，故曰入也。唐尚书云「遂取陈以为县」，误也。<br/><br/>　　８　定王八年，使刘康公聘于鲁〔一〕，发币于大夫〔二〕。季文子、孟献子皆俭〔三〕，叔孙宣子、东门子家皆侈〔四〕。<br/><br/>　　〔一〕　刘，畿内之国。康公，王卿士王季子也。<br/><br/>　　〔二〕　发其礼币于鲁大夫。<br/><br/>　　〔三〕　二子，鲁卿。季文子，季友之孙、齐仲无佚之子季孙行父。孟献子，仲庆父之曾孙、公孙敖之孙、孟文伯歜之子仲孙蔑。俭，居处节俭也。　案发正卷二：「『歜』，各本同。案孟文伯名穀，公父文伯名歜，此涉公父文伯而误也。」<br/><br/>　　〔四〕　二子，鲁大夫。叔孙宣子，叔牙之曾孙、庄叔得臣之子叔孙侨如也。东门子家，庄公之孙、东门襄仲之子公孙归父也。<br/><br/>　　归，王问鲁大夫孰贤？对曰：「季、孟其长处鲁乎〔一〕！叔孙、东门其亡乎〔二〕！若家不亡，身必不免。」王曰：「何故？」对曰：「臣闻之：为臣必臣，为君必君〔三〕。宽肃宣惠，君也〔四〕；敬恪恭俭，臣也。宽所以保本也〔五〕，肃所以济时也〔六〕，宣所以教施也〔七〕，惠所以和民也。本有保则必固，时动而济则无败功〔八〕，教施而宣则遍，惠以和民则阜〔九〕。若本固而功成，施遍而民阜，乃可以长保民矣，其何事不彻〔一０〕？敬所以承命也，恪所以守业也，恭所以给事也，俭所以足用也〔一一〕。以敬承命则不违，以恪守业则不懈，以恭给事则宽于死〔一二〕，以俭足用则远于忧〔一三〕。若承命不违，守业不懈，宽于死而远于忧，则可以上下无隙矣〔一四〕，其何任不堪？上任事而彻，下能堪其任，所以为令闻长世也〔一五〕。今夫二子者俭，其能足用矣〔一六〕，用足则族可以庇〔一七〕。二子者侈，侈则不恤匮，匮而不恤，忧必及之，〔一八〕若是则必广其身〔一九〕。且夫人臣而侈，国家弗堪，亡之道也。」王曰：「几何？」对曰：「东门之位不若叔孙，而泰侈焉，不可以事二君〔二０〕。叔孙之位不若季、孟，而亦泰侈焉，不可以事三君〔二一〕。若皆蚤世犹可〔二二〕，若登年以载其毒，必亡。〔二三〕」<br/><br/>　　〔一〕　言俭也。<br/><br/>　　〔二〕　言其侈也。<br/><br/>　　〔三〕　臣尚敬，君尚惠也。<br/><br/>　　〔四〕　肃，整也。宣，遍也。惠，爱也。<br/><br/>　　〔五〕　本，谓宽则得众，故可以守也。<br/><br/>　　〔六〕　济，成也。<br/><br/>　　〔七〕　施遍则人不怨。<br/><br/>　　〔八〕　不干时而动，则无败功也。<br/><br/>　　〔九〕　阜，厚也。<br/><br/>　　〔一０〕彻，达也。<br/><br/>　　〔一一〕俭则有馀，故所以足用也。<br/><br/>　　〔一二〕宽，犹远也。<br/><br/>　　〔一三〕无乏绝之忧，且远骄僭之罪也。<br/><br/>　　〔一四〕上下，君臣也。隙，瑕舋也。<br/><br/>　　〔一五〕长世，多历年也。<br/><br/>　　〔一六〕二子，季、孟，言二人其能以俭足用也。<br/><br/>　　〔一七〕庇，覆也。恭俭节用，无取于民，国人说之，故其宗族可以覆廕也。<br/><br/>　　〔一八〕志在奢侈，不恤人之穷匮，故忧患必及之也。<br/><br/>　　〔一九〕广，大也。务自大，不顾其上也。<br/><br/>　　〔二０〕东门，大夫；叔孙，卿也。位在人下而侈其上，重而无基，故不可以事二君也。<br/><br/>　　〔二一〕叔孙，下卿。季、孟，上卿。<br/><br/>　　〔二二〕早世，早即亡也，其家犹可以免也。<br/><br/>　　〔二三〕登年，多历年也。载，行也。毒，害也。必亡，家必亡也。<br/><br/>　　十六年，鲁宣公卒〔一〕。赴者未及，东门氏来告乱，子家奔齐〔二〕。简王十一年，鲁叔孙宣伯亦奔齐，成公未殁二年〔三〕。<br/><br/>　　〔一〕　定王十六年，鲁宣之十八年也。<br/><br/>　　〔二〕　来告，告周大夫也。东门子家谋去三桓，使如晋，未及，宣公薨，三桓逐子家，遂奔齐也。诸侯大夫以君命使出，出必有礼贽私觌之事，以通情结好，吉凶相告，子家尝使于周，故以乱告也。告在鲁宣十八年。赴者未及，明不及二君也。<br/><br/>　　〔三〕　简王，定王之子简王夷也。十一年，鲁成十六年也。宣伯，侨如也，通于宣公夫人穆姜，欲去季、孟而专公室，国民逐之，故出奔齐。言成公未殁二年，明不及三君也。<br/><br/>　　９　简王八年，鲁成公来朝〔一〕，使叔孙侨如先聘且告〔二〕。见王孙说，与之语〔三〕。说言于王曰：「鲁叔孙之来也，必有异焉。其享觐之币薄而言谄，殆请之也；若请之，必欲赐也。鲁执政唯强，故不欢焉而后遣之〔四〕；且其状方上而锐下，宜触冒人。王其勿赐。若贪陵之人来而盈其愿，是不赏善〔五〕也，且财不给〔六〕。故圣人之施舍也议之〔七〕，其喜怒取与亦议之。是以不主宽惠，亦不主猛毅〔八〕，主德义而已〔九〕。」王曰：「诺。」使私问诸鲁，请之也。王遂不赐，礼如行人〔一０〕。及鲁侯至，仲孙蔑为介，〔一一〕王孙说与之语，说让〔一二〕。说以语王，王厚贿之。<br/><br/>　　〔一〕　简王八年，鲁成十三年也。成公将与周、晋伐秦而朝也。<br/><br/>　　〔二〕　使侨如先修聘礼，且告周以成公将朝也。<br/><br/>　　〔三〕　说，周大夫也。<br/><br/>　　〔四〕　鲁执政之人唯畏其强御，难距其欲，故不欢悦而后遣之。<br/><br/>　　〔五〕　案：「不赏善」，攷异卷一：「内传成十三年疏引国语作『<br/><br/>　　赏不善』，是也。」<br/><br/>　　〔六〕　给，共也。<br/><br/>　　〔七〕　施，予也。舍，不予。<br/><br/>　　〔八〕　主，犹名也。<br/><br/>　　〔九〕　赏得其人，罚当其罪，是为德义。<br/><br/>　　〔一０〕如使人之礼，无加赐也。<br/><br/>　　〔一一〕在宾为介。介，上介，所以佐仪也。<br/><br/>　　〔一二〕说，好也。言蔑好让。<br/><br/>　　１０晋既克楚于鄢〔一〕，使郄至告庆于周〔二〕。未将事〔三〕，王叔简公饮之酒〔四〕，交酬好货皆厚〔五〕，饮酒宴语相说也。<br/><br/>　　〔一〕　克，胜也。晋厉公伐郑，楚人救之，战于鄢。在鲁成十六年也。<br/><br/>　　〔二〕　郄至，晋卿步扬之孙、蒲城〈昔隹〉居之子温季也。告庆，以胜楚之福告王也。<br/><br/>　　〔三〕　将，行也，未行告庆之礼。<br/><br/>　　〔四〕　王叔简公，周大夫王叔陈生也。<br/><br/>　　〔五〕　交酬，相酬之币。好货，宴饮以货为好。厚者，币物多也。<br/><br/>　　明日，王叔子誉诸朝。郄至见邵桓公，与之语〔一〕。邵公以告单襄公曰：「王叔子誉温季，以为必相晋国，相晋国，必大得诸侯，劝二三君子必先导焉，可以树〔二〕。今夫子见我，以晋国之克也，为己实谋之〔三〕，曰：『微我，晋不战矣〔四〕！楚有五败，晋不知乘，我则强之〔五〕。背宋之盟，一也〔六〕；德薄而以地赂诸侯，二也〔七〕；弃壮之良而用幼弱，三也〔八〕；建立卿士而不用其言，四也〔九〕；夷、郑从之，三陈而不整，五也〔一０〕。罪不由晋，晋得其民〔一一〕，四军之帅，旅力方刚〔一二〕；卒伍治整，诸侯与之〔一三〕。是有五胜也：有辞，一也〔一四〕；得民，二也；军帅强御，三也；行列治整，四也；诸侯辑睦，五也。有一胜犹足用也，有五胜以伐五败，而避之者，非人也。不可以不战。栾、范不欲，我则强之〔一五〕。战而胜，是吾力也〔一六〕。且夫战也微谋〔一七〕，吾有三伐〔一八〕；勇而有礼，反之以仁。吾三逐楚君之卒，勇也；见其君必下而趋，礼也〔一九〕；能获郑伯而赦之，仁也〔二０〕。若是而知晋国之政，楚、越必朝〔二一〕。』<br/><br/>　　〔一〕　邵桓公，王卿士也。<br/><br/>　　〔二〕　二三君子，在朝公卿也。导者，导晋侯使升郄至以为上卿，可以树党于晋也。<br/><br/>　　〔三〕　言战胜楚，吾之谋也。<br/><br/>　　〔四〕　微，无也。<br/><br/>　　〔五〕　乘，陵也。<br/><br/>　　〔六〕　宋盟，宋华元所合晋、楚之成也。华元善楚令尹子重，又善晋栾武子，故遂合二国之好。盟在鲁成十二年。至十六年，楚、郑背盟伐宋也。<br/><br/>　　〔七〕　楚王薄德，郑人不从楚，以汝阴之田赂郑，郑叛晋从楚也。<br/><br/>　　〔八〕　壮之良，谓申叔时也。幼弱，谓司马子反也。<br/><br/>　　〔九〕　卿士，子囊。子囊不欲背晋，楚王不听也。<br/><br/>　　〔一０〕夷，楚东之夷也。晋语曰：「楚恭王帅东夷救郑。」三陈，夷、郑、楚也。<br/><br/>　　〔一一〕言楚叛盟，非晋之罪也。得民，得民心也。<br/><br/>　　〔一二〕时晋立四军，四军之帅，晋八卿也。栾书将中军，士燮佐之；郄錡将上军，荀偃佐之；韩厥将下军，智罃佐之；赵旃将新军，郄至佐之。旅，众也。刚，强也。<br/><br/>　　〔一三〕晋有信，故诸侯与之。<br/><br/>　　〔一四〕楚背盟，故晋有辞也。<br/><br/>　　〔一五〕栾，栾书也。范，士燮也。<br/><br/>　　〔一六〕谓郄至曰「楚有六閒，不可失也」。<br/><br/>　　〔一七〕微，无也，言军无计谋也。<br/><br/>　　〔一八〕伐，功也。三伐，勇、礼、仁也。<br/><br/>　　〔一九〕下，下车也。<br/><br/>　　〔二０〕郄至从郑伯，其右茀翰胡曰：「余从之乘，而俘以下。」郄至曰：「伤国君有刑。」乃止也。<br/><br/>　　〔二一〕知政，谓为政也。<br/><br/>　　「吾曰：『子则贤矣〔一〕。抑晋国之举也，不失其次，吾惧政之未及子也〔二〕。』谓我曰：『夫何次之有？昔先大夫荀伯自下军之佐以政〔三〕，赵宣子未有军行而以政〔四〕，今栾伯自下军往。〔五〕是三子也，吾又过于四之无不及〔六〕。若佐新军而升为政，不亦可乎？将必求之。』是其言也，君以为奚若〔七〕？」<br/><br/>　　〔一〕　吾，邵桓公自谓也。<br/><br/>　　〔二〕　郄至位在七人下，故恐政未及也。<br/><br/>　　〔三〕　荀伯，荀林父也，从下军之佐第六卿升为正卿也。<br/><br/>　　〔四〕　宣子，赵盾也，为中军佐，此第二卿，未有军行，升为正卿也。<br/><br/>　　〔五〕　栾伯，栾书也，将下军，第五卿而为正卿也。<br/><br/>　　〔六〕　三子，荀、赵、栾也，得郄至四人。言己之材优于彼四人也，三人之中无有所不及也。　案：「言己之才优于彼四人也」，「四」，公序本作「三」。<br/><br/>　　〔七〕　言如是，君以为何如也。<br/><br/>　　襄公曰：「人有言曰：『兵在其颈。』其郄至之谓乎！君子不自称也〔一〕，非以让也，恶其盖人也〔二〕。夫人性，陵上者也〔三〕，不可盖也〔四〕。求盖人，其抑下滋甚〔五〕，故圣人贵让。且谚曰：『兽恶其网，民恶其上〔六〕。』书曰：『民可近也，而不可上也〔七〕。』诗曰：『恺悌君子，求福不回〔八〕。』在礼，敌必三让〔九〕，是则圣人知民之不可加也〔一０〕。故王天下者必先诸民，然后庇焉，则能长利〔一一〕。今郄至在七人之下而欲上之，是求盖七人也，其亦有七怨。怨在小丑，犹不可堪，而况在侈卿乎？其何以待之〔一二〕？<br/><br/>　　〔一〕　称，举也。<br/><br/>　　〔二〕　盖，掩也。<br/><br/>　　〔三〕　如能在人上者，人欲胜陵之也，故君子上礼让而天下莫敢陵也。<br/><br/>　　〔四〕　言人之美不可掩也。<br/><br/>　　〔五〕　滋，益也。求掩盖人以自高大，则其抑退而下益甚也。<br/><br/>　　〔六〕　兽恶其网，为其害己。民恶其上，为其病己。<br/><br/>　　〔七〕　书，逸书。民可近，可以恩意近也。不可上，不可高上。上，陵也。<br/><br/>　　〔八〕　回，邪也。求福以礼，不以邪也。<br/><br/>　　〔九〕　敌，体敌也。<br/><br/>　　〔一０〕加，犹上也。<br/><br/>　　〔一一〕先诸民，先求民志也。庇，犹廕也。言王者先安民，然后自庇廕也。长利，长有福利也。<br/><br/>　　〔一二〕待，犹备也。<br/><br/>　　「晋之克也，天有恶于楚也，故儆之以晋。而郄至佻天之功以为己力，不亦难乎〔一〕？佻天不祥，乘人不义〔二〕，不祥则天弃之，不义则民叛之。且郄至何三伐之有？夫仁、礼、勇，皆民之为也。〔三〕以义死用谓之勇〔四〕，奉义顺则谓之礼〔五〕，畜义丰功谓之仁〔六〕。姦仁为佻〔七〕，姦礼为羞〔八〕，姦勇为贼〔九〕。夫战，尽敌为上，守和同顺义为上〔一０〕。故制戎以果毅〔一一〕，制朝以序成〔一二〕。叛战而擅舍郑君，贼也；弃毅行容，羞也；〔一三〕叛国即雠，佻也〔一四〕。有三姦以求替其上，远于得政矣〔一五〕。以吾观之，兵在其颈，不可久也。虽吾王叔，未能违难。在太誓曰：『民之所欲，天必从之。』王叔欲郄至，能勿从乎〔一六〕？」<br/><br/>　　〔一〕　佻，偷也，偷天之功以为己力也。<br/><br/>　　〔二〕　乘，陵也。<br/><br/>　　〔三〕　民力所为也。<br/><br/>　　〔四〕　若富辰也。<br/><br/>　　〔五〕　谓若管仲责楚包茅也。<br/><br/>　　〔六〕　丰，大也。谓若狐偃辅晋文也。<br/><br/>　　〔七〕　以姦伪行仁为偷仁，谓获郑伯而赦之也。<br/><br/>　　〔八〕　羞，耻也。谓见楚君而趋也。<br/><br/>　　〔九〕　还贼国也。姦勇，谓逐楚卒也。<br/><br/>　　〔一０〕守和同，谓不相与战而平和也。顺义，顺王义也。<br/><br/>　　〔一一〕戎，兵也。杀敌为果，致果为毅也。<br/><br/>　　〔一二〕序，次也。朝不越爵则政成也。<br/><br/>　　〔一三〕容，容仪也。谓下趋也。<br/><br/>　　〔一四〕叛其国而即雠人，谓赦郑伯欲以偷仁也。<br/><br/>　　〔一五〕替，废也。<br/><br/>　　〔一六〕违，避也。今周书太誓无此言，其散亡乎？<br/><br/>　　郄至归，明年死难〔一〕。及伯舆之狱，王叔陈生奔晋〔二〕。<br/><br/>　　〔一〕　明年，鲁成十七年也。死，为厉公所杀也。<br/><br/>　　〔二〕　伯舆，周大夫也。狱，讼也。王叔陈生与伯舆争政，王佐伯舆，王叔不胜，遂出奔晋，在鲁襄十年也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5276.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5278.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

