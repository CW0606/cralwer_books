<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_庄公卷七（起八年，尽十七年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,庄公卷七（起八年，尽十七年）全文,何休、徐彦作品" />
<meta name="description" content="春秋公羊传注疏原文阅读,庄公卷七（起八年，尽十七年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10184.html";
var nextpage="novel-read-1019-10186.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>庄公卷七（起八年，尽十七年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10184.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>庄公卷七（起八年，尽十七年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:01:49<span class="divide">|</span></p>
<div class="page-body">
<div class="page-content">
<p>　　八年，春，王正月，师次于郎，以俟陈人、蔡人。次不言俟，此其言俟何？据次于陉俟屈完不书俟。○屈，居勿反。<br/><br/>　　[疏]注“据次”至“书俟”。<br/><br/>　　○解云：即僖四年经云“遂伐楚，次于陉”，传云“其言次于陉何？有俟也。孰俟？俟屈完也”是也。然则彼但录其次而不书俟，与此异，故据之。<br/><br/>　<br/><br/>　　讬不得已也。师出本为下灭盛兴，陈、蔡属与鲁伐卫，同心人国远，故因假以讳灭同姓，讬待二国为留辞主，所以辟下言及也。加以者，辟实俟。陈、蔡称人者，略以外国辞称，知微之。○本为，于伪反，传及注“为久”皆同。属与，音烛。<br/><br/>　　[疏]注“陈蔡”至“伐卫”。<br/><br/>　　○解云：即其经云“公会齐人、宋人、陈人、蔡人伐卫”是也。<br/><br/>　　○注“同心人国远”。<br/><br/>　　○解云：欲对齐、宋、虽亦同心而近鲁，是以不得讬待齐、宋。<br/><br/>　　○注“所以辟下言及也”。<br/><br/>　　○解云：即经下云“夏，师及齐师围成”是也。凡言及者，汲汲之辞。若此时已出师，其间更无所待，即下文言及乃至汲汲之甚者，便是鲁人欲得灭同姓，孜孜之深，是以讬待陈、蔡以辟之。<br/><br/>　　○注“加以者，辟实俟”。<br/><br/>　　○解云：若其实俟，宜但云师次于郎俟陈人、蔡人而已，何须言以乎？今言以俟陈人、蔡人，明更有由以乃始俟之，故言加以者，辟实俟也。<br/><br/>　<br/><br/>　　甲午，祠兵。祠兵者何？出曰祠兵，礼，兵不徒使，故将出兵必祠於近郊，陈兵习战，杀牲飨士卒。○祠兵，音辞，祭也。《左氏》作“治兵”，下文注同。卒，子忽反。<br/><br/>　　[疏]“祠兵者何”。<br/><br/>　　○解云：凡出师之礼，皆有祠兵之事，而此特书，故执不知问。○“出曰祠兵”。<br/><br/>　　○解云：何氏之意，以为祠兵有二义也：一则祠其兵器，二则杀牲享士卒，故曰祠兵矣。<br/><br/>　　○注“礼兵”至“近郊”。<br/><br/>　　○解云：时王之礼也。<br/><br/>　<br/><br/>　　入曰振旅，五百人曰旅。<br/><br/>　　[疏]注“五百人曰旅”。<br/><br/>　　○解云：《大司马》叙官文。其礼一也，皆习战也。言与祠兵礼如一，将出不嫌不习，故以祠兵言之；将入嫌於废之，故以振讯士众言之，互相见也。祠兵，壮者在前，难在前。振旅，壮者在后，复长幼，且卫后也。○讯，音信，又音峻，本亦作“迅”。相见，贤遍反，下同。难，乃旦反。长，丁丈反。<br/><br/>　<br/><br/>　　何言乎祠兵？据不书。<br/><br/>　　[疏]注“据不书”。<br/><br/>　　○解云：今此书之，而言据不书者，正谓他处皆不书，即例不书矣。而此书之者，是以致难。<br/><br/>　<br/><br/>　　为久也。为久稽留之辞。<br/><br/>　　[疏]注“为久稽留之辞”。<br/><br/>　　○解云：为犹作，言作久稽留之辞矣。曷为为久？据取长葛久之。<br/><br/>　<br/><br/>　　[疏]注“据取长葛久之”。<br/><br/>　　○解云：隐五年冬，“宋人伐郑，围长葛”；六年“冬，宋人取长葛”，传云“外取邑不书，此何以书？久也”是。然则彼所以书者，讥其久。今以祠兵者，为久稽留之辞，似於义反，故难之。<br/><br/>　<br/><br/>　　吾将以甲午之日，然后祠兵於是。讳为久留辞，使若无欲灭同姓之意，因见出竟，明盛非内邑也。<br/><br/>　　[疏]注“因见”至“邑也”。<br/><br/>　　○解云：“出曰祠兵”，即《尔雅》“出曰治兵”之文也。今书祠兵，即是出竟之义，则知下言围成者，非内邑明矣。<br/><br/>　<br/><br/>　　夏，师及齐师围成，成降于齐师。成者何？盛也。以上有祠兵，下有盛伯来奔。○成，如字，二传作“郕”。降于，户江反，传及下注皆同。<br/><br/>　　[疏]“成者何”。<br/><br/>　　○解云：成为内邑，孟氏所有，而与齐围之，故执不知问。<br/><br/>　　○注“以上”至“来奔”。<br/><br/>　　○解云：文十二年“春，王正月，盛伯来奔”，传云“盛伯者何？失地之君也。何以不名？兄弟辞也”是也。<br/><br/>　<br/><br/>　　盛则曷为谓之成？讳灭同姓也。因鲁有成邑，同声相似，故云尔。<br/><br/>　　[疏]注“因鲁”至“云尔”。<br/><br/>　　○解云：定十二年“十有二月，公围成”者，是鲁有成邑之文。曷为不言降吾师？据战於宋不言归郑。<br/><br/>　<br/><br/>　　[疏]注“据战”至“归郑”。<br/><br/>　　○解云：桓十二年“十有二月，及郑师伐宋。丁未，战于宋”是也。彼则不言宋归于郑，此言成降于齐师，故难之。其归字有作“败”字者，误也。<br/><br/>　<br/><br/>　　辟之也。辟灭同姓。言围者，使若鲁围之而去，成自从后降於齐师也。降者，自伏之文，所以醇归於齐。言及者，起鲁实欲灭之。不月者，顺讳文。不书盛伯出奔，深讳之。<br/><br/>　　[疏]注“言及者”至“灭之”。<br/><br/>　　○解云：以及者，汲汲之文故也。<br/><br/>　　○注“不月者，顺讳文”。<br/><br/>　　○解云：凡灭例月，即庄十年“冬，十月，齐师灭谭”，庄十三年“夏，六月，齐人灭遂”之属是也。今此亦灭而不书月者，顺讳文使若不灭矣。<br/><br/>　　○注“不书”至“讳之”。<br/><br/>　　○解云：如此注者，正欲决庄十年“冬，十月，齐师灭谭，谭子奔莒”之属，书其出奔也。今成被灭，至文十二年春乃书“盛伯来奔”。於所传闻世不言所奔者，深讳故也。<br/><br/>　<br/><br/>　　秋，师还。还者何？善辞也。此灭同姓，何善尔？病之也。慰劳其罢病。○慰劳，力报反，下同。其罢，音皮，下同。<br/><br/>　　[疏]“还者何”。<br/><br/>　　○解云：欲言其恶，还是善辞；欲言其善，实灭同姓，故执不知问。<br/><br/>　<br/><br/>　　曰：“师病矣。曷为病之？据师出皆罢病，曷为独劳此病也？非师之罪也。明君之使，重在君，因解非师自汲汲。<br/><br/>　　[疏]注“明君”至“在君”。<br/><br/>　　○解云：所以慰劳师之罢病者，明君之灭同姓，非师之罪，其重在于君也。<br/><br/>　　○注“因解非师自汲汲”。<br/><br/>　　○解云：正以及者，汲汲之辞故也。<br/><br/>　<br/><br/>　　冬，十有一月，癸未，齐无知弑其君诸儿。诸儿，襄公也。无知，公子夷仲年之子，襄公从弟。○儿，如字，一音五兮反。从，才用反。<br/><br/>　　九年，春，齐人杀无知。<br/><br/>　　公及齐大夫盟于暨。公曷为与大夫盟？据与高傒盟，讳不言公。○暨，其器反，《左氏》作蔇。<br/><br/>　　[疏]注“据与”至“言公”。<br/><br/>　　○解云：庄二十二年“秋，七月，丙申，及齐高傒盟于防”，传云“齐高傒者何？贵大夫也。曷为就吾微者而盟？公也。公则曷为不言公？讳与大夫盟也”者是。<br/><br/>　<br/><br/>　　齐无君也。然则何以不名？据高傒名。为其讳与大夫盟也，使若众然。邻国之臣，犹吾臣也。君之於臣，当告从命行，而反歃血约誓，故讳使若悉得齐诸大夫约束之者愈也。不月者，是时齐以无知之难，小白奔莒，子纠奔鲁，齐迎子纠欲立之，鲁不与而与之盟，齐为是更迎小白，然后乃伐齐，欲纳子纠，不能纳，故深讳使若信者也。不致者，鲁地也。子纠出奔不书者，本未命为嗣，贱，故不录之。○为其，于伪反，注“为是”及下注“寔为”、“鲁为”同。歃，所洽反，又所甲反。难，乃旦反。<br/><br/>　　[疏]注“不月”至“信者也”。<br/><br/>　　○解云：《公羊》之例，大信时，小信月，不信日。经今不月，使若信者，谓若大信也。不谓月，非信辞也。<br/><br/>　　○注“不致者，鲁地也”。<br/><br/>　　○解云：正决桓二年秋，“公及戎盟于唐。冬，公至自唐”之文也。若然，定十二年十有二月，“公至自围成”。然则成是内邑而书致者，彼注云“成，仲孙氏邑。围成月又致者，天子不亲征下士，诸侯不亲征叛邑，公亲围成不能服，不能以一国为家，甚危，若从他国来，故危录之”是也。<br/><br/>　　○注“子纠”至“录之”。解云：如此注者，正决桓十一年“郑忽出奔卫”书之故也。子纠出奔鲁，宜言来奔，而言出奔者，据齐言之，亦无伤矣。<br/><br/>　<br/><br/>　　夏，公伐齐，纳纠。纳者何？入辞也。其言伐之何？据晋人纳捷菑于邾娄，不言伐。○纳纠，《左氏》经亦作“纳子纠”。<br/><br/>　　[疏]“夏，公伐齐，纳纠”。<br/><br/>　　○解云：无子字者，与《左氏》经异。○“纳者何”。<br/><br/>　　○解云：欲言得国，下有齐人取杀之文；欲言不得国，纳者入辞，故执不知问。○“其言伐之何”。<br/><br/>　　○解云：案隐七年冬，“戎伐凡伯于楚丘，以归”，传云“此聘也，其言伐之何”，彼注云“加之者，辟问轻重两举之”。然则此传非问轻重两举而亦言之，下十年传云“觕者曰侵，精者曰伐。战不言伐，围不言战，入不言围，灭不言入，书其重者也”。然则侵伐战围入灭，数者相对，是其轻重之名。今以纳问伐，直据纳接菑不言伐而巳，实非轻重两举，故得言之矣。<br/><br/>　　○注“据晋”至“言伐”。<br/><br/>　　○解云：即文十四年经云“晋人纳接菑于邾娄”是也。<br/><br/>　<br/><br/>　　伐而言纳者，犹不能纳也。伐者，非入国辞，故云尔。<br/><br/>　　[疏]注“伐者”至“云尔”。<br/><br/>　　○解云：下十年传云“觕者曰侵，精者曰伐”。然则伐者，虽重於侵，仍非入国之义，是以此经兼举其伐，见不能纳矣。<br/><br/>　<br/><br/>　　纠者何？公子纠也。何以不称公子？据下言子纠，知非当国，本当去国见挈言公子纠。○去国，起吕反，下“故去”同。<br/><br/>　　[疏]“纠者何”。<br/><br/>　　○解云：欲言已臣，纳於他国；欲言齐臣，文不继齐，故执不知问。<br/><br/>　　○注“据下”至“子纠”。解云：下经云“九月，齐人取子纠杀之”，传云“其称子纠何？贵也。其贵奈何？宜为君者也”，彼注云“故以君薨称子其言之者，著其宜为君”，则下经言子见其贵，则知此经单言纠者，非当国之辞。既不作当国之辞，故今宜但去国言公子纠，见挈於鲁侯而巳，是以问其名不称公子。<br/><br/>　<br/><br/>　　君前臣名也。《春秋》别嫌明疑，嫌当为齐君，在鲁君前不为臣。礼，公子无去国道，臣异国义，故去公子，见臣於鲁也。纳不致者，言伐，得意不得意可知，犹遇弗遇例也。不月者，非纳篡辞。○别，彼列反。见，贤遍反。<br/><br/>　　[疏]注“礼公”至“国义”。<br/><br/>　　○解云：然则礼有三谏不从待放去者，其异姓之臣乎？公子者，同姓之臣，本无去国之义矣。<br/><br/>　　○注“纳不”至“可知”。<br/><br/>　　○解云：上六年注云“公与一国及独出用兵，得意不致，不得意致伐”。今此纳纠而不入，亦是不得意，而不言公至自伐齐者，谓此经既言“公伐齐，纳纠”，言伐者，不得意明矣，何劳致伐见不得意乎？故云纳不致者，言伐，得意不得意可知矣。<br/><br/>　　○注“犹遇弗遇例也”。<br/><br/>　　○解云：上六年注云“公与一国出会盟，得意致地，不得意不致”。然则《春秋》之内，亦有遇礼所以不致地以见得意者，正以经书亦有遇弗遇之文，则知书遇得意明矣，何劳致地以见之乎？则知隐四年“夏，公及宋公遇於清”，言遇，得意可知。桓十年“秋，公会卫侯于桃丘，不遇”，不得意明矣，故云犹遇弗遇例也。<br/><br/>　　○注“不月”至“篡辞”。<br/><br/>　　○解云：隐四年“冬，十有二月，卫人立晋”。注云“月者，大国篡例月，小国时，立、纳、入皆为篡”。然则庄六年“夏，六月，卫侯朔入于卫”；哀六年秋七月，“齐阳生入于齐”之属皆是也。今此亦书纳而不月者，子纠次正宜立，非篡故也。非篡而言纳者，纳者入辞。子纠不得国，鲁公之由，是以书伐纳，见其伐而不能纳，以刺鲁侯矣。<br/><br/>　<br/><br/>　　齐小白入于齐。曷为以国氏？据宋公子地自陈入于萧，氏公子也。<br/><br/>　　[疏]注“据宋”至“子也”。<br/><br/>　　○解云：即定十一年“春，宋公之弟辰及仲佗、石彄、公子池自陈入于萧，以叛”是也。<br/><br/>　<br/><br/>　　当国也。当国，故先氏国也。不月者，移恶于鲁也。<br/><br/>　　[疏]注“不月”至“鲁也”。<br/><br/>　　○解云：正以大国篡例月，故言此矣。而言移恶于鲁者，正以小白成篡，实由鲁人不早送子纠故也。<br/><br/>　<br/><br/>　　其言入何？篡辞也。<br/><br/>　　[疏]“其言入何”。<br/><br/>　　○解云：据桓十七年“秋，八月，蔡季自陈归于蔡”，不言入。今言入，故难之。不注言者，文不悉也。<br/><br/>　<br/><br/>　　秋，七月，丁酉，葬齐襄公。<br/><br/>　　[疏]“秋七月”至“襄公”。<br/><br/>　　○解云：隐三年传曰“过时而日，隐之也”，彼注云“隐，痛也。痛贤君不得以时葬”。则襄公去年十一月见杀，至今年秋七月，整九月也，而书日葬之，明是痛贤君不得以时葬故也。而注不言之者，从可知省文也。其襄公之贤，见於上四年。<br/><br/>　<br/><br/>　　八月，庚申，及齐师战于乾时，我师败绩。○内不言败，此其言败何？据郎之战。<br/><br/>　　○注“据郎之战”。<br/><br/>　　○解云：桓十年“冬，十有二月，丙午，齐侯、卫侯、郑伯来战于郎”，传云“此偏战也。何以不言师败绩？内不言战，言战乃败矣”。然则彼文师有成解，故此弟子据而难之。<br/><br/>　　伐败也。自夸大其伐而取败。○自夸，苦瓜反，本又作“夸”，下同。曷为伐败？据内不言败绩，曷为自夸大其伐而取败？复雠也。复雠以死败为荣，故录之。高齐襄，贤仇牧是也。<br/><br/>　　[疏]注“高齐襄”。<br/><br/>　　○解云：即上四年夏，“纪侯大去其国”，传云“曷为不言齐灭之？为襄公讳也。《春秋》为贤者讳。何贤乎襄公？复雠也”，“襄公将复雠乎纪，卜之曰‘师丧分焉’，‘寡人死之，不为不吉也’”者，是高齐侯复雠以死败为荣之事矣。注“贤仇牧是也”者，即下十二年秋，“宋万弑其君接，及其大夫仇牧”，传云“何以书？贤也。何贤乎仇牧？仇牧可谓不畏强御矣。其不畏强御奈何”云云，“万怒，搏闵公，绝其脰。仇牧闻君弑，趋而至，遇之于门，手剑而叱之，万臂摋仇牧，碎其首，齿著乎门阖。仇牧可谓不畏强御矣”，是贤仇牧复雠以死败为荣之义。<br/><br/>　<br/><br/>　　此复雠乎大国，曷为使微者？据纳子纠公犹自行，即大夫当有名氏。<br/><br/>　　[疏]注“即大夫当有名氏”。<br/><br/>　　○解云：《公羊》之义，以大夫得见名氏，谓士为微，故言此。<br/><br/>　<br/><br/>　　公也。如上据知为公。公则曷为不言公？不与公复雠也。曷为不与公复雠？据讳与雠狩。<br/><br/>　　[疏]注“据讳与雠狩”。解云：即上四年“冬，公及齐人狩于郜”，传云“公曷为与微者狩？齐侯也。齐侯则其称人何？讳与雠狩也”。然则公与雠人狩，则以为不书而讳之。今乃复雠于齐，宜以为善，而反不与，故难之。<br/><br/>　<br/><br/>　　复雠者，在下也。时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也。书败者，起讬义。战不致者，有败文，得意不得意可知例。<br/><br/>　　[疏]注“书败者，起讬义”。<br/><br/>　　○解云：《春秋》之例，内不言战，言战乃败。今乃经上文云“战于乾时”，即内败明矣。而又言“我师败绩”者，起讬以败为荣故也。<br/><br/>　　○注“战不”至“知例”。<br/><br/>　　○解云：六年“不得意致伐”之下，注云“公与一国及独出用兵，得意不致，不得意致伐”。今此亦不得意，合致伐，而不致伐者，既有我师败绩之文，不得意明矣，故言可知例。<br/><br/>　<br/><br/>　　九月，齐人取子纠杀之。其言取之何？据楚人杀陈夏徵舒不言取，执齐庆封杀之言执也。○夏，户雅反。<br/><br/>　　[疏]注“据楚”至“言取”。<br/><br/>　　○解云：宣十一年“冬，十月，楚人杀陈夏徵舒”是也。<br/><br/>　　○注“执齐”至“执也”。解云：即昭四年“秋，七月，楚子、蔡侯、陈侯”以下“伐吴，执齐庆封杀之”是也。<br/><br/>　<br/><br/>　　内辞也。胁我，使我杀之也。以下浚洙，知其胁也。以称人共国辞，知使鲁杀之。时小白得国，与鲍叔牙图国政，故鲍叔荐管仲、召忽曰：“使彼国得贤，己国之患也。”乃胁鲁使杀子纠，求管仲、召忽。鲁惶恐，杀子纠，归管仲，召忽死之，故深讳，使若齐自取杀之。○邵忽，本文作“召”，上照反。恐，丘勇反。<br/><br/>　　[疏]注“以称”至“杀之”。<br/><br/>　　○解云：谓不言齐鲍叔取子纠杀之，而言齐人，则知一人之号，二国共有。一人之号既二国共有，则知齐、鲁皆有杀子纠之恶明矣，是以注者约之。<br/><br/>　　○注“时小白”至“取杀之”。<br/><br/>　　○解云：皆《世家》及《齐语》之事。<br/><br/>　<br/><br/>　　其称子纠何？据不立也。<br/><br/>　　[疏]注“据不立也”。解云：正以下三十二年“冬，十月，乙未，子般卒”，传云“君存称世子，君薨称子某”。然则子纠者，嗣君之称，今竟不立，得言子纠，故难之。<br/><br/>　<br/><br/>　　贵也。其贵奈何？宜为君者也。故以君薨称子某言之者，著其宜为君，明鲁为齐杀之，皆当坐弑君，因解上纳言纠，皆不为篡，所以理嫌疑也。月者，从未逾年君例。主书者，从齐取也。○当坐，才卧反，后“当坐”之类皆放此。<br/><br/>　　[疏]注“故以君”至“言之”。<br/><br/>　　○解云：取三十二年传文。注“明鲁”至“弑君”。<br/><br/>　　○解云：鲁所以当坐弑君，即《穀梁传》云“十室之邑可以逃难，百室之邑可以隐死，以千乘之鲁而不能存子纠，以公病矣”是。<br/><br/>　　○注“因解”至“嫌疑”。<br/><br/>　　○解云：此经若不言子纠，上纳言纠，有当国之嫌，后人疑其篡矣。今作嗣君之称，则知上经单言纠，作君前臣名之故也，故言所以理嫌疑也。<br/><br/>　　○注“月者，从未逾年君例”。<br/><br/>　　○解云：隐公四年春王二月，“戊申，卫州吁弑其君完”，注云“日者，从外赴辞，以贼闻例”。然则弑成君者，例皆书日，即宣二年“秋，九月，乙丑，晋赵盾弑其君夷獆”，宣四年“夏，六月，乙酉，郑公子归生弑其君夷”之属是也。今此子纠见弑而书月，故知从未逾年君例。若然，僖九年“冬，晋里克弑其君之子奚齐”，传云“其言弑其君之子奚齐何？弑未逾年君之号也”，所以不月者，彼注云“弑未逾年君例当月。不月者，不正遇祸，终始恶明，故略之”是也。若然，僖十年春正月，“晋里克弑其君卓子，及其大夫荀息”，其逾年而不日者，彼注云“不日者，不正遇祸，终始恶明，故略之”是也。乡来所述，皆是外诸侯之例，若其内例，则异於此，是以庄三十二年“冬，十月，乙未，子般卒”，文十八年“十月，子卒”，皆是未逾年之君，而日或月者，彼自作三世之义。云云之说，已写于上。<br/><br/>　　○注“主书者，从齐取也”。<br/><br/>　　○解云：言主书此事者，正欲从而罪齐，但因见鲁之恶耳。<br/><br/>　<br/><br/>　　冬，浚洙。洙者何？水也。以言浚也。○浚，思俊反，深也。洙，音珠，水名。<br/><br/>　　[疏]“洙者何”。<br/><br/>　　○解云：欲言城邑，而无营筑之文；欲言小水，更无比例，故执不知问。<br/><br/>　　○注“以言浚也”。<br/><br/>　　○解云：正以与《尚书》“浚畎氵会”之文同，故知水名。<br/><br/>　<br/><br/>　　浚之者何？深之也。曷为深之？据本非人功所为。<br/><br/>　　[疏]“浚之者何”。<br/><br/>　　○解云：正以洙是旧水，今始言浚，故执不知问。<br/><br/>　　○注“据本非人功所为”。<br/><br/>　　○解云：正言畎氵会之属，是人功为之故也。<br/><br/>　<br/><br/>　　畏齐也。洙在鲁北，齐所由来。曷为畏齐也。据伐败也。<br/><br/>　　[疏]注“据伐败也”。<br/><br/>　　○解云：即上传云“内不言败，此其言败何？伐败也”，注云“自夸大其伐而取败”是也。<br/><br/>　<br/><br/>　　辞杀子纠也。时鲁新见胁，畏齐，浚之，微弱耻甚，故讳使若辞不肯杀子纠也，齐自取杀之，畏齐怒，为备，亦所以起上胁也。<br/><br/>　　[疏]注“亦所以起上胁也”。<br/><br/>　　○解云：言今此畏齐者，由前被胁而杀子纠，因兹失操，遂深洙水矣。<br/><br/>　<br/><br/>　　十年，春，王正月，公败齐师于长勺。○勺，时灼反。<br/><br/>　　二月，公侵宋。曷为或言侵，或言伐？觕者曰侵，觕，粗也。将兵至竟，以过侵责之，服则引兵而去，用意尚粗。○觕者，七奴反，又才古反。<br/><br/>　　[疏]“曷为或言侵，或言伐”。<br/><br/>　　○解云：即此文“公侵宋”，及上九年“夏，公伐齐，纳纠”之属是。<br/><br/>　　○注“以过侵责之”。<br/><br/>　　○解云：以其犯过而侵责之。<br/><br/>　<br/><br/>　　精者曰伐，精，犹精密也。侵责之不服，推兵入竟，伐击之益深，用意稍精密。<br/><br/>　　[疏]注“侵责”至“益深”。<br/><br/>　　○解云：推，犹举也。言浅侵不服，则更举兵深入其竟，而伐击之，益深於前。<br/><br/>　<br/><br/>　　战不言伐，举战为重，黎战是也。合兵血刃曰战。围不言战，举围为重，楚子围郑是也。以兵守城曰围。入不言围，举入为重，晋侯入曹执曹伯是也。得而不居曰入。灭不言入，举灭为重，齐灭莱是也。取其国曰灭。书其重者也。明当以重者罪之，犹律一人有数罪，以重者论之。月者，属北败彊齐之兵，南侵彊宋，南北有难，复连祸於大国，故危之。○数，所主反。属，音烛。<br/><br/>　　[疏]注“月者”至“危之”。<br/><br/>　　○解云：正以侵伐例时，即上九年“夏，公伐齐”之属是也。今书月，故如此解。是以《穀梁传》曰“侵例时，此其月何也？乃深其怨於齐，又退侵宋以众其敌，恶之，故谨而月之”是也。<br/><br/>　<br/><br/>　　三月，宋人迁宿。迁之者何？不通也。以其不道所迁之地。<br/><br/>　　[疏]“迁之者何”。<br/><br/>　　○解云：欲言其迁，不言于某；欲言不迁，经书迁宿，故执不知问。<br/><br/>　　○注“以其不道所迁之地”。<br/><br/>　　○解云：正以不言于某，知非实迁矣。<br/><br/>　<br/><br/>　　以地还之也。还，绕也。解上不通也。不通反为迁者，宋本欲迁宿君取其国，不知宿之不肯邪？宋逆诈邪？先绕取其地，使不得通四方，宿穷，从宋求迁，故得言迁。<br/><br/>　　[疏]注“宋逆诈邪”。<br/><br/>　　○解云：谓宋人逆虑其不服，预诈而还之。○“宿穷从宋求迁”。<br/><br/>　　○解云：谓宿君服去矣。<br/><br/>　<br/><br/>　　子沈子曰：“不通者，盖因而臣之也”。以宋称人也，宿不得通四方，宿君迁，宋因臣有之，不复以兵攻取，故从国辞称人也。月者，迁取王封，当与灭人同罪。书者，宋当坐灭人，宿不能死社稷，当绝也。主书者，从宋也。○不复，扶又反。<br/><br/>　　[疏]注“故从国辞称人也”。<br/><br/>　　○解云：端拱取宿，不烦兵武，人人皆欲，故以国辞称人矣。<br/><br/>　　○注“月者”至“绝也”。<br/><br/>　　○解云：《春秋》之例，大国之迁例月，即僖三十一年“十有二月，卫迁于帝丘”。小国时者，即昭九年春，“许迁于夷”之属是也。今此宿是小国，宋人迁之而反书月，故云月者，迁取王封，当与灭人同罪也。其灭国书月，即下“冬，十月，齐师灭谭”，十三年“夏，六月，齐人灭遂”之属是也。若然，案僖元年“夏，六月，邢迁於陈仪”，邢是小国而书月者，彼注云“迁例大国月，重烦劳也；小国时。此小国月者，霸者所助城，故与大国同”是也。<br/><br/>　　○注“主书者，从宋也”。<br/><br/>　　○解云：言主书此事者，正欲从而罪宋迁取王封，但因见宿君不死社稷之恶耳。<br/><br/>　<br/><br/>　　夏，六月，齐师宋师次于郎。公败宋师于乘丘。其言次于郎何？据齐国书伐我不言次。○败不言乘丘。○乘，绳证反。<br/><br/>　　[疏]注“据齐”至“言次”。<br/><br/>　　○解云：即哀十一年“春，齐国书帅帅伐我”是也。<br/><br/>　　○注“败言乘丘”。<br/><br/>　　○解云：正以败言乘丘，反次在郎，於义似乖，故难之。<br/><br/>　<br/><br/>　　伐也。时伐鲁，故书次。郎，鲁地。伐则其言次何？据齐国书伐我不言次。齐与伐而不与战，故言伐也。此道本所以当言伐意也。齐与伐而不与战，伐兵得成，故当言伐也。○齐与，音预，下及注同。<br/><br/>　　[疏]“齐与伐”至“言伐也”。<br/><br/>　　○解云：若齐本与宋共伐，而但不与战，故有书其伐耳。我能败之，故言次也。此解本所以不言伐，言次意也。二国才止次，未成於伐鲁，即能败宋师齐师罢去，故不言伐言次也，明国君当彊，折冲当远，鲁微弱深见犯，至於近邑，赖能速胜之，故云尔。所以彊内，且明臣子当将顺其美，匡救其恶。○折冲，之设反；下昌容反。<br/><br/>　<br/><br/>　　[疏]注“折冲当远”。<br/><br/>　　○解云：谓折服冲御之心当远也。<br/><br/>　　○注“至於近邑”。<br/><br/>　　○解云：即桓十年传云“郎者何？吾近邑”是也。<br/><br/>　　○注“且明”至“其恶”。《孝经》及襄十四年《左氏传》文也。言为臣子之法，宜行君父之义，顺君父之美，即此上注云“赖能速胜之”是也。若见君父之恶，当正而救之，即上注云“鲁微弱深见犯，至於近邑”是也。<br/><br/>　<br/><br/>　　秋，九月，荆败蔡师于莘，以蔡侯献舞归。荆者何？州名也。州谓九州：冀、兖、青、徐、杨、荆、豫、梁、雍。○莘，所巾反。雍，於用反。<br/><br/>　　[疏]“荆者何”。<br/><br/>　　○解云：欲言是国，由来未有；欲言非国，而败蔡师，故执不知问。<br/><br/>　　○注“州谓”至“梁雍”。<br/><br/>　　○解云：案《禹贡》“冀州既载”，郑注云“载之言事，事谓作徒设也。两河间曰冀州，不书其界者，时帝都之，使若广大然”；“济河惟兖州”，郑注云“兖州之界在此两河间”；“海岱惟青州”，郑注云“今青州界自海至岱。东岳曰岱山”；“海岱及淮惟徐州”，郑注云“徐州界又南至淮水”；“淮海惟杨州”，郑注云“杨州界自淮而南，至海以东也”；“荆及衡阳惟荆州”，郑注云“荆州界自荆山南，至衡山之南”；“荆河惟豫州”，郑注云“豫州界自荆山而北至河”；华阳黑水惟梁州”，郑注云“梁州界自华山之南，至于黑水也”；“黑水西河惟雍州”、郑注云“雍州界至黑水而东至西河也”。然则何氏此注九州之名及次第皆依《禹贡》之州界，不敢依《职方》与《尔雅》何者？正以《禹贡》为正典故也。案《尔雅·释地》云“两河间曰冀州”，李巡云“两河间其气性相近，故曰冀州。冀，近也”；“河南曰豫州”，孙氏、郭氏皆云“自东河至西河之南曰豫州”，李巡曰“河南其气著密，厥性安舒，故曰豫。豫，舒也”；“河西曰雝州”，李氏云“其气蔽壅，受性急凶，故曰雝。雝，壅塞也”；“汉南曰荆州”，“其气惨刚，禀性强梁，故曰荆。荆，强也”；“江南曰杨州”，李氏云“江南其气惨劲，厥性轻杨，故曰杨州也”，孙氏、郭氏曰“自江至南海也”；“济河间曰兖州”，李氏云“济河间其气专质，厥性信谨，故曰兖州。兖，信也”；“燕曰幽州”，李氏云“燕其意气要，厥性僄疾，故曰幽。幽，恶也”，孙氏、郭氏曰“自易水至北狄也”；“齐曰营州”，李氏曰“齐其气清舒，受性平均，故曰营。营，平也。今为青州”，孙氏、郭氏曰“自岱东至海”；“济东曰徐州”；李氏曰“济东至海，其气宽舒，禀性安徐。徐，舒也”，孙氏、郭氏曰“济东至海也”。然则《尔雅》九州有幽、营，无梁、青，盖是殷制，故与《禹贡》不同。案今《禹贡》则有梁、青，无幽、营，盖是夏之法矣。其舜改九州而置十二者，则幽、并及营是。案《周礼·职方氏》云：东南曰杨州，正南曰荆州，河南曰豫州，正东曰青州，河东曰兖州，正西曰雍州，东北曰幽州，河内曰冀州，正北曰并州。然则《周礼》有青、幽、并也，若对《尔雅》，则长青、并，无徐、营；若对《禹贡》，则长幽、并，无徐、梁矣。但《职方》周法，何氏不取，故此注不依之耳。<br/><br/>　<br/><br/>　　州不若国，国不若氏，氏不若人，人不若名，名不若字，皆取精详录也。<br/><br/>　　[疏]“州不若国”。<br/><br/>　　○解云：言荆不如言楚。○“国不若氏”。<br/><br/>　　○解云：言楚不如言潞氏、甲氏。○“氏不若人”。解云：言潞氏不如言楚人。○“人不若名”。<br/><br/>　　○解云：言楚人不如言介葛卢。○“名不若字”。<br/><br/>　　○解云：言介葛卢不如言邾娄仪父。<br/><br/>　　○注“皆取精详录也”。<br/><br/>　　○解云：正以贵重为详录，轻贱为略之也。字不若子。爵最尊，《春秋》假行事以见王法，圣人为文辞孙顺，善善恶恶，不可正言其罪，因周本有夺爵称国氏人名字之科，故加州文，备七等，以进退之，若自记事者书人姓名，主人习其读而问其传，则未知已之有罪焉尔，犹此类也。○见，贤遍反。孙，音逊。恶恶，并如字，一读上乌路反。传，有专反。<br/><br/>　<br/><br/>　　[疏]“字不若子”。<br/><br/>　　○解云：言邾娄仪父不如言楚子、吴子。<br/><br/>　　○注“春秋”至“王法”。<br/><br/>　　○解云：即孔子曰“我欲讬诸空言，不如载诸行事”是也。<br/><br/>　　○注“善善”至“其罪”。<br/><br/>　　○解云：若其善善可正言其美，但以恶恶不可正言其罪，若正言其罪，则非孙顺之义，故此何氏偏以其罪言之。若其备文，宜云不可正言其善恶矣。<br/><br/>　　○注“因周”至“之科”。<br/><br/>　　○解云：即隐元年注邾娄仪父云“称字所以得为褒者，仪父本在春秋前失爵，在名例”之属是也。<br/><br/>　　○注“故加州”至“姓名”。<br/><br/>　　○解云：所以必备七等之法者，正以北斗七星主赏罚，示法。《春秋》者，赏罚之书，故则之。故《说题辞》曰“北斗七星有政，《春秋》亦以七等宣化”，《运斗枢》曰“《春秋》设七等之文，以贬绝录行，应斗屈伸”是也。<br/><br/>　　○注“主人”至“焉尔”。<br/><br/>　　○解云：定元年传文，彼注云“此假设而言之，主人谓定、哀也。习其经而读之，问其传解诂，则未知已之有罪於是”是也。<br/><br/>　<br/><br/>　　蔡侯献舞何以名？据获晋侯不名。<br/><br/>　　[疏]注“据获晋侯不名”。<br/><br/>　　○解云：僖十五年“晋侯及秦伯战于韩，获晋侯”是也。绝。曷为绝之？据晋侯不名绝。<br/><br/>　<br/><br/>　　[疏]“绝”。<br/><br/>　　○解云：礼，诸侯不生名，则书名者绝之，不以为诸侯也。获也。获，得也。战而为敌所得。献舞不言获，故名以起之。<br/><br/>　<br/><br/>　　曷为不言其获？据晋侯言获也。不与夷狄之获中国也。与凡伯同义。夷狄谓楚。不言楚言荆者，楚彊而近中国，卒暴责之，则恐为害深，故进之以渐，从此七等之极治也。○近，附近之近。卒，七忽反。<br/><br/>　　[疏]“不与”至“中国也”。<br/><br/>　　○解云：秦亦夷狄而得获晋侯者，非真故也。是以爵得称伯，居旧土耳。<br/><br/>　　○注“与凡伯同义”。<br/><br/>　　○解云：即隐七年注云“中国者，礼义之国也。执者，治文也。君子不使无礼义制治有礼义，故绝不言执，正之言伐也”，“所以降夷狄，尊天子，为顺辞”。然则此亦获者治文，君子不使无礼义，制治有礼义，故绝不言获，正之，所以降夷狄，尊中国为顺辞，矣故云与凡伯同义。然则彼已有传，此复发之者，彼是天子大夫，此则诸侯，嫌其异，故同之。<br/><br/>　　○注“夷狄”至“极始也”。<br/><br/>　　○解云：注言此者，欲道楚属荆州，吴属杨州，所以抑楚言荆，不抑吴言杨者，正以楚近中国。恐为中国之害，故欲进之以渐，先从卑称进之，若先得贵名而后退之，则恐害於诸夏故也。《运斗枢》曰“抑楚言荆，不使夷狄主中国”者，义亦通於此。戴氏云“荆楚一物，义能相发。吴杨异训，故不得州名也”者，与何氏异。《穀梁传》曰：“荆者，楚也。何为谓之荆？狄之也。何为狄之？圣人立，必后至；天子弱，必先叛：故曰荆，狄之也。”与此异，不得合也。<br/><br/>　<br/><br/>　　冬，十月，齐师灭谭，谭子奔莒。何以不言出？据卫侯出奔也。○谭，徒南反。<br/><br/>　　[疏]注“据卫侯出奔也”。解云：即僖二十八年“卫侯出奔楚”，襄十四年“卫侯衎出奔齐”之属是也。注者欲据二人，故不道所奔国也。<br/><br/>　<br/><br/>　　国已灭矣，无所出也。别於有国出奔者，孔子曰：“君子於其言，无所苟而已矣。”月者，恶不死位也。○别，彼列反。恶，乌路反。<br/><br/>　　十有一年，春，王正月。<br/><br/>　　夏，五月，戊寅，公败宋师于鄑。○鄑，子斯反。<br/><br/>　　秋，宋大水。何以书？记灾也。外灾不书，此何以书？据漷移不书。○漷，火虢反，又音郭。<br/><br/>　　[疏]注“据郭移不书”。<br/><br/>　　○解云：即襄十九年“取邾娄田自漷水”，传云“其言自漷水何？以漷为竟也。何言乎以漷为竟？漷移也”，注云“鲁本与邾娄以漷为竟，漷移入邾娄界，鲁随而有之”者是也。<br/><br/>　<br/><br/>　　及我也。时鲁亦有水灾，书鲁则宋灾不见，两举则烦文不省，故诡例书外以见内也。先是二国比兴兵相败，百姓同怨而俱灾，故明天人相与报应之际，甚可畏之。○不见，贤遍反，下同。省，所景反。应，应对之应。<br/><br/>　　[疏]注“时鲁”至“见内也”。<br/><br/>　　○解云：案襄九年“春，宋火”，传云“外灾不书，此何以书？为王者之后记灾”，与此异者，正以比年大水，水者，流通之道，可以及两国，故得书外以明内矣。彼是火灾，无及内之理而得书，见明为王者之后记灾故也。若然，襄十九年传云“漷移也”。亦是水灾，何不书邾娄大水以见及内者？彼直移入邾娄竟内，故鲁随而侵之，实不及鲁，宁得类此？<br/><br/>　　○注“先是二国比兴兵相败”。<br/><br/>　　○解云：即上所云“公败宋师于鄑”，十年夏，“公败宋师于乘丘”之属是也。<br/><br/>　<br/><br/>　　冬，王姬归于齐。何以书？过我也。时王者嫁女於齐，涂过鲁，明当有送迎之礼。在涂不称妇者，王者无外，故从在国辞。○过，古禾反。<br/><br/>　　[疏]注“在涂不称”至“在国辞”。<br/><br/>　　○解云：正以隐二年传云“女在其国称女，在涂称妇，入国称夫人”。今此在涂而不称妇，故如此注也。云王者无外者，桓八年传云“女在其国称女，此其称王后何？王者无外，其辞成矣”是也。<br/><br/>　<br/><br/>　　十有二年，春，王三月，纪叔姬归于酅。其言归于酅何？据国灭来归不书，酅非纪国而言归。<br/><br/>　　[疏]注“据国”至“不书”。<br/><br/>　　○解云：即上四年“纪侯大夫其国”，不书叔姬来归是也。叔姬来归所以不书者，江熙云“叔姬来归不书，非归宁，且非大归”是也。然则纪国之灭在庄四年，至此乃归酅者，江熙云：“叔姬守节，积有年矣。季虽有酅入于齐，不敢怀二，然襄公豺狼，未可闇信，桓公既立，德行方宣於天下，是以叔姬归于酅，鲁喜其女得申其志也。”<br/><br/>　　○注“酅非纪国而言归”。<br/><br/>　　○解云：谓非国都，今又属齐，如此注者，意决隐七年“叔姬归于纪”之经矣。<br/><br/>　<br/><br/>　　隐之也。何隐尔？其国亡矣，徒归于叔尔也。叔者，纪季也。妇人谓夫之弟为叔。来归不书，书归酅者，痛其国灭无所归也。酅不系齐者，时齐听后五庙，故国之，起有五庙存也。月者，恩录之。<br/><br/>　　[疏]注“妇人”至“为叔”。<br/><br/>　　○解云：《尔雅》文。即《曲礼上》篇云“嫂叔不通问”是也。<br/><br/>　　○注“酅不”至“庙存也”。<br/><br/>　　○解云：如此注者，正欲决昭二十一年“宋华亥”等“自陈入于宋南里以畔”之文矣。<br/><br/>　　○注“月者，恩录之”。<br/><br/>　　○解云：即上元年注云“内女归例月，外女不月者，圣人探人情以制恩，实不如鲁女”。然则内女之归皆书月者，悉为恩录故也。是以此注云“月者，恩录之”。<br/><br/>　<br/><br/>　　夏，四月。<br/><br/>　　秋，八月，甲午，宋万弑其君接及其大夫仇牧。及者何？累也。弑君多矣，舍此无累者乎？孔父、荀息皆累也。舍孔父、荀息无累者乎？曰：有。复反覆发传者，乐道人之善也。孔子曰：“益者三乐，损者三乐：乐节礼乐，乐道人之善，乐多贤友，益矣；乐骄乐，乐佚游，乐宴乐，损矣。”○接，《左氏》作“捷”。仇牧，音求；下音木。舍，音舍，下“舍孔父”同。复，扶又反，年未同。覆，芳服反。骄乐，音洛，下“宴乐”同。<br/><br/>　　[疏]“宋万弑其君接”。<br/><br/>　　○解云：正本皆作“接”字，故贾氏云“《公羊》、《穀梁》曰接”是也。○“及者何”。<br/><br/>　　○解云：尊卑灼然，而言及以殊之，故执不知问。○“孔父、荀息皆累也”。<br/><br/>　　○解云：孔父之累在桓二年，荀息之累在僖十年。○“曰有”。<br/><br/>　　○解云：欲指文公十八年叔仲惠伯被杀之事。<br/><br/>　　○注“复反”至“之善也”。<br/><br/>　　○解云：谓桓二年已有此传矣。<br/><br/>　　○注“孔子曰”至“损矣”。<br/><br/>　　○解云：乐皆是发心之乐，唯有“礼”下一乐，是礼乐之乐耳。言乐节礼乐者，言乐得礼乐之节。言乐道人之善者，谓口道之道。言乐佚游者，乐欲游从。言乐宴乐者，乐欲安乐而好内矣。<br/><br/>　<br/><br/>　　有则此何以书？贤也。何贤乎仇牧？据与孔父同也。<br/><br/>　　[疏]注“据与孔父同”。<br/><br/>　　○解云：案桓二年传云“何贤乎孔父”，彼注云“据叔仲惠伯不贤”。今此传云“何贤乎仇牧”者，亦与孔父同据，故言据与孔父同。<br/><br/>　<br/><br/>　　仇牧可谓不畏彊御矣。以下录万出奔月也。御，禁也。言力彊不可禁也。○御，鱼吕反。<br/><br/>　　[疏]注“以下”至“月也”。<br/><br/>　　○解云：即下文“冬，十月，宋万出奔陈”，注云“月者，使与大国君奔同例，明彊御也”是。<br/><br/>　<br/><br/>　　其不畏彊御奈何？万尝与庄公战，庄公，即鲁庄公。战者，乘丘时。<br/><br/>　　[疏]注“战者，乘丘时”。<br/><br/>　　○解云：即上十年“公败宋师于乘丘”是也。<br/><br/>　<br/><br/>　　获乎庄公。庄公归，散舍诸宫中，散，放也。舍，止也。获不书者，士也。<br/><br/>　　[疏]注“获不书者，士也”者。<br/><br/>　　○解云：《公羊》之例，大夫见经故也。<br/><br/>　<br/><br/>　　数月然后归之。归反为大夫於宋，与闵公博，传本道此者，极其祸生於博戏，相慢易也。○数，所主反。公博，如字，戏名也。字书作“薄”。易，以豉反。<br/><br/>　　[疏]“归反”至“於宋”。<br/><br/>　　○解云：归而反国，乃为大夫於宋矣。<br/><br/>　<br/><br/>　　妇人皆在侧，万曰：“甚矣！鲁侯之淑，淑，善。鲁侯之美也！美，好。天下诸侯宜为君者，唯鲁侯尔！万见妇人皆在侧，故讦闵公以此言。言闵公不如鲁侯美好。○讦，九列反，九谒反，一音九刈反；又一本作“揭”，其例、去列二反。闵公矜此妇人，色自美大於此妇人。妒其言，顾曰：“此虏也！顾谓侧妇人曰：此万也虏，执虏也。○妒，丁故反。尔虏焉故，尔，女也，谓万也。更向万曰女尝执虏於鲁侯，故称誉尔。○尔女，音汝，下同。称誉，音馀，又音预。鲁侯之美恶乎至？”恶乎至，犹何所至。○恶，音乌，注同。万怒，搏闵公，绝其脰。脰，颈也。齐人语。○搏，音博。脰，音豆，胫也。仇牧闻君弑，趋而至，遇之于门，手剑而叱之。手剑，持技剑。叱，骂之。○叱，昌实反。万臂摋仇牧，碎其首，侧手曰摋。首，头。○万臂，必赐反，本又作“辟”，婢亦反。摋，素葛反，又素结反，侧手系也。齿著乎门阖。阖，扇。○著，直略反。门阖，户腊反，门扇也。仇牧可谓不畏彊御矣。犹乳犬玃虎，伏鸡搏貍，精诚之至也。争搏弑君而以当国言之者，重录彊御之贼，祸不可测，明当防其重者，急诛之。○乳，如住反。玃，俱缚反，又九碧反，一本作“搏”，又音付。伏，扶又反。貍，力之反。<br/><br/>　　[疏]注“犹乳”至“之至也”。<br/><br/>　　○解云：言仇牧知力不敌而有讨心，亦有精诚之至也。似若产乳之犬，不惮猛虎；伏鸡爱子，投命敌貍之类，故比之。<br/><br/>　　○注“争搏弑”至“急诛之”。<br/><br/>　　○解云：当国者，即言宋万是也。故隐四年“卫州吁弑其君完”，传云“曷为以国氏？当国也”者是也。<br/><br/>　<br/><br/>　　冬，十月，宋万出奔陈。万弑君所以复见者，重录彊御之贼，明当急诛之也。月者，使与大国君奔同例，明彊御也。○见，贤遍反。<br/><br/>　　[疏]注“万弑君”至“诛之也”。<br/><br/>　　○解云：欲道《春秋》上下皆是弑君之贼，皆不重见，即宋督、郑归生、齐崔杼之属是也。而宋万、赵盾之属复见者，当文皆有注，更不劳重说。<br/><br/>　　○注“月者”至“御也”。<br/><br/>　　○解云：《春秋》之例云，大国君奔皆悉书月，即桓十六年“十有一月，卫侯朔出奔齐”之属是也。今此大夫而书月者，明彊御之甚故也。若然，昭二十年“冬，十月，宋华亥、向甯、华定出奔陈”，亦是大夫而书月，彼注云“月者，危三大夫同时出奔，将为国家患，明当防之”是也。而范氏此处注云“宋久不讨贼，致令得奔，故谨而月之也”者，与何氏别。<br/><br/>　<br/><br/>　　十有三年，春，齐侯、宋人、陈人、蔡人、邾娄人会于北杏。齐桓行霸，约束诸侯尊天子，故为此会也。桓公时未为诸侯所信乡，故使微者会也。桓公不辞微者，欲以卑下诸侯，遂成霸功也。○乡，许亮反。下，遐嫁反。<br/><br/>　　[疏]注“桓公时”至“会也”。<br/><br/>　　○解云：言未为诸侯所信任而归乡之，是以诸侯皆使微者会，即宋人、陈人之属是也。<br/><br/>　<br/><br/>　　夏，六月，齐人灭遂。不会北杏故也。不讳者，桓公行霸，不任文德而尚武力，又功未足以除恶。<br/><br/>　　[疏]注“不讳者”至“武力”。<br/><br/>　　○解云：《春秋》为贤者讳，而不讳者，正以不任文德而尚武力故也。其武力者，即此灭遂是也。《繁露》云“论功则桓兄文弟，论德则文兄桓弟”是也。而《论语》云“齐桓公九合诸侯，不以兵车之力”，谓自此以后。<br/><br/>　　○注“又功未足以除恶”。<br/><br/>　　○解云：《春秋》褒贬，皆以功过相除计。桓公之立，虽有北杏之会，前有篡逆灭谭之非，论其功不足，而恶有馀，故不为讳也。而言未者，欲道其九合之后，功足以除恶也。<br/><br/>　<br/><br/>　　秋，七月。<br/><br/>　　冬，公会齐侯盟于柯。何以不日？据唐之盟日。○柯，音歌。<br/><br/>　　[疏]注“据唐之盟日”。<br/><br/>　　○解云：即隐二年“秋，八月，庚辰，公及戎盟于唐”是也。<br/><br/>　<br/><br/>　　易也。易，犹佼易也。相亲信，无后患之辞。○易也，以豉反，注及下同。佼，古卯反。其易奈何？桓之盟不日，其会不致，信之也。共不日何以始乎此？庄公将会乎桓？曹子进曰：“君之意何如？”进，前也。曹子见庄将会有惭色，故问之。<br/><br/>　　[疏]“桓之”至“信之也”。<br/><br/>　　○解云：谓桓公诸会皆如是也。以不日为信者，《公羊》之例，不信者日故也。以不致为信者，凡致者，臣子喜其君父脱危而至，其会无危，故以不致为信也。<br/><br/>　　○注“曹子”至“惭色”。<br/><br/>　　○解云：注者之意也。<br/><br/>　<br/><br/>　　庄公曰：“寡人之生，则不若死矣。”自伤与齐为雠不能复也。伐齐纳纠不能纳，反复为齐所胁而杀之。○能复，扶又反，下同。<br/><br/>　　[疏]注“自伤”至“复也”。<br/><br/>　　○解云：桓十八年“公薨于齐”，庄九年“及齐师战于乾时，我师败绩”是也。<br/><br/>　　○注“伐齐纳纠不能纳”。<br/><br/>　　○解云：即上九年“夏，公伐齐，纳纠”，传曰“伐而言纳者，犹不能纳也”是也。<br/><br/>　　○注“反复”至“杀之”。<br/><br/>　　○解云：即上九年“齐人取子纠杀之”是也。<br/><br/>　<br/><br/>　　曹子曰：“然则君请当其君，臣请当其臣。”当，犹敌也。将劫之辞。庄公曰：“诺。”於是会乎桓。庄公升坛，土基三尺，土阶三等曰坛。会必有坛者，为升降揖让，称先君以相接，所以长其敬。○坛，大丹反。以长，丁丈反。<br/><br/>　　[疏]注“土基”至“曰坛”。<br/><br/>　　○解云：时王之礼也。必为三等者，正以公为上等，侯为次等，伯子男为下等故也。<br/><br/>　　○注“称先君以相接”。<br/><br/>　　○解云：即四年传云“古者，诸侯必有会聚之事，相朝聘之道，号辞必称先君以相接”是也。<br/><br/>　<br/><br/>　　曹子手剑而从之。从，随也。随庄公上坛，造桓公前而胁之。曹子本谋当其臣，更当其君者，见庄有不能之色。○上，时掌反。造桓，七报反，下同。<br/><br/>　　[疏]注“曹子”至“见庄有不能之色”。<br/><br/>　　○解云：亦注者之意也。<br/><br/>　<br/><br/>　　管子进曰：“君何求乎？”管子，管仲也。君，谓庄公也。桓公卒愕不能应，故管子进为此言。○卒，七忽反。愕，五各反。应，应对之应。为此言，于伪反，下“为杀”同。<br/><br/>　　[疏]注“桓公”至“此言”。<br/><br/>　　○解云：正以劫桓公而管子对故也。“曹子曰：庄公亦造次不知所言，故任曹子。<br/><br/>　<br/><br/>　　[疏]注“庄公”至“曹子”。<br/><br/>　　○解云：正以问庄公而曹子对，故言此。“城坏压竟”，齐数侵鲁取邑，以喻侵深也。○压，於甲反，又於辄反。数，所角反。<br/><br/>　<br/><br/>　　[疏]“城坏压竟”。<br/><br/>　　○解云：谓齐比来攻鲁城，令至坏败，抑压鲁竟，以为巳物也。君不图与？”君，谓齐桓公。图，计也。犹曰君不当计侵鲁太甚。○与，音馀。<br/><br/>　<br/><br/>　　管子曰：“然则君将何求？”所侵邑非一，欲求何者。<br/><br/>　　[疏]“管子曰”至“何求”。<br/><br/>　　○解云：意欲少还而巳。<br/><br/>　<br/><br/>　　曹子曰：“原请汶阳之田。”欲复鲁竟。<br/><br/>　　[疏]“曹子曰”至“之田”。<br/><br/>　　○解云：举其大畔言之，欲尽取之，故注云“欲复鲁竟”矣。<br/><br/>　<br/><br/>　　管子顾曰：“君许诺。”诸侯死国不死邑，故可许诺。<br/><br/>　　[疏]注“诸侯”至“许诺”。<br/><br/>　　○解云：即《曲礼下》篇云“国君去其国，止之曰‘若之何去社稷矣’”，是无去国之文。不言若之何去田邑，故知不死邑也。<br/><br/>　<br/><br/>　　桓公曰：“诺。”曹子请盟，桓公下与之盟。下坛与曹子定约盟誓庄公也。必下坛者，为杀牲不洁，又盟本非礼，故不于坛上也。<br/><br/>　　[疏]注“下坛”至“庄公也”。<br/><br/>　　○解云：犹言定约束其盟誓庄公也。<br/><br/>　　○注“必下”至“不洁”。解云：不字亦作“清”字者。<br/><br/>　　○注“又盟本非礼”。<br/><br/>　　○解云：即桓三年传云“古者不盟，结言而退”是也。<br/><br/>　<br/><br/>　　巳盟，曹子摽剑而去之。摽，辟也。时曹子端剑守桓公，巳盟，乃摽剑置地，与桓公相去离，故云尔。○摽剑，普交反，辟也，辟剑置地。刘兆云：“辟，捐也”。辟也，婢亦反，下同。去离，力智反。<br/><br/>　　[疏]注“时曹子端”至“故云尔”。<br/><br/>　　○解云：端，犹始也。言曹子从始持剑而守桓公矣，及其盟讫，乃摽剑而置于地，乃与桓公相去离者，释传云“而去之”之文。<br/><br/>　<br/><br/>　　要盟可犯，臣约其君曰要，彊见要胁而盟尔，故云可犯。○要，一遥反。而桓公不欺，曹子可雠。以臣劫君，罪可雠。而桓公不怨，桓公之信著乎天下，自柯之盟始焉。诸侯犹是翕然信乡服从，再会于鄄，同盟于幽，遂成霸功，故云尔。劫桓公取汶阳田不书者，讳行诈劫人也。<br/><br/>　　[疏]注“再会于鄄”。<br/><br/>　　○解云：即下十四年冬及十五年春比会于鄄是也。<br/><br/>　　○注“同盟于幽”。<br/><br/>　　○解云：即下十六年冬，“同盟于幽”是也。<br/><br/>　　○注“劫桓”至“劫人也”。<br/><br/>　　○解云：正以成二年书取汶阳之田故也。<br/><br/>　<br/><br/>　　十有四年，春，齐人、陈人、曹人伐宋。<br/><br/>　　夏，单伯会伐宋。其言会伐宋何？据伐国不殊会，曹伯襄言会诸侯。<br/><br/>　　[疏]注“据伐国不殊会”。<br/><br/>　　○解云：与上诸侯俱是伐宋，事不殊异，何劳别生会文乎？故难之。<br/><br/>　　○注“曹伯”至“诸侯”。<br/><br/>　　○解云：即僖二十八年冬，“曹伯襄复归于曹。遂会诸侯围许”是也。<br/><br/>　<br/><br/>　　后会也。本期而后，故但举会。书者，刺其不信，因以分别功恶有深浅也。从义兵而后者，功薄；从不义兵而后者，恶浅。○别，彼列反。<br/><br/>　　[疏]注“本期”至“举会”。<br/><br/>　　○解云：若其不后，宜言单伯会齐人、陈人、曹人、伐宋，如下文“单伯会齐侯、宋公、卫侯、郑伯于鄄”之文。<br/><br/>　　○注“从义兵”至“功薄”。<br/><br/>　　○解云：即此是。<br/><br/>　　○注“从不义”至“恶浅”。解云：无经可据，但言理当然也。<br/><br/>　<br/><br/>　　秋，七月，荆入蔡。<br/><br/>　　冬，单伯会齐侯、宋公、卫侯、郑伯于鄄。○鄄，本亦作“甄”，规因反。<br/><br/>　　十有五年，春，齐侯、宋公、陈侯、卫侯、郑伯会于鄄。<br/><br/>　　夏，夫人姜氏如齐。<br/><br/>　　秋，宋人、齐人、邾娄人伐儿。○儿，音郳。<br/><br/>　　[疏]“夫人姜氏如齐”。<br/><br/>　　○解云：复与桓通也。○“秋宋人”至“伐儿”。<br/><br/>　　○解云：范氏云“宋主兵，故序齐上也。班序上下，以国大小为次”，“征伐则以主兵为先，《春秋》之常也”。<br/><br/>　<br/><br/>　　郑人侵宋。<br/><br/>　　冬，十月。<br/><br/>　　十有六年，春，王正月。<br/><br/>　　夏，宋人、齐人、卫人伐郑。<br/><br/>　　秋，荆伐郑。<br/><br/>　　冬，十有二月，公会齐侯、宋公、陈侯、卫侯、郑伯、许男、曹伯、滑伯、滕子同盟于幽。同盟者何？同欲也。同心欲盟也。同心为善，善必成；同心为恶，恶必成：故重而言同心也。○滑，于八反。<br/><br/>　　[疏]“同盟者何”。<br/><br/>　　○解云：欲言同善，不见褒赏之文；欲言同恶，复无刺讥之处，故执不知问。<br/><br/>　<br/><br/>　　邾娄子克卒。小国未尝卒，而卒者，为慕霸者有尊天子之心，行进也。不日，始与霸者，未如琐。琐卒在二十八年。○为慕，于伪反。如琐，息果反。<br/><br/>　　[疏]注“小国”至“进也”。<br/><br/>　　○解云：正以所传闻之世，未录小国卒葬故也。<br/><br/>　　○注“不日者”至“二十八年”。<br/><br/>　　○解云：即二十八年经云“夏，四月，丁未，邾娄子琐卒”，注云“日者，附从霸者，朝天子行进”是也。然则此亦行进而不日者，但始与霸者有尊天子之心，未朝天子故也。其始与霸者之事，即上十三年“春，齐侯、宋人、陈人、邾娄人会于北杏”是也。<br/><br/>　<br/><br/>　　十有七年，春，齐人执郑瞻。郑瞻者何？郑之微者也。以无氏也。<br/><br/>　　[疏]“郑瞻者何”。<br/><br/>　　○解云：欲言尊卿，名氏不具；欲言微者，书名见经，故执不知问。<br/><br/>　<br/><br/>　　此郑之微者，何言乎齐人执之？据获宋万不书者，不坐获微者，今书齐称人，坐执文。○郑瞻，二传作“詹”。<br/><br/>　　[疏]注“据获”至“执文”。<br/><br/>　　○解云：上十二年传云“万尝与庄公战，获乎庄公”，注云“获不书者，士也”。然则以获微者不罪坐，故不书。今书齐称人，作坐执之文，故难之。<br/><br/>　<br/><br/>　　书甚佞也。为甚佞，故书恶之，所以轻坐执人也。然不得为伯讨者，事未得行，罪未成也。孔子曰：“放郑声，远佞人。”罪未成者，伯当远之而已。○为其，于伪反。恶之，乌路反，下“恶之”皆同。远佞，于万反，下同。<br/><br/>　　[疏]注“不得为”至“未成也”。<br/><br/>　　○解云：僖四年传云“执者，曷为或称侯，或称人？称侯而执者，伯讨也；称人而执者，非伯讨也”。今称人而执，故云不得为伯讨矣。<br/><br/>　　○注“孔子曰”至“佞人”。<br/><br/>　　○解云：《论语》文。案《乐记》魏文侯问子夏曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志，此四者，皆淫於色而害於德，是以祭祀弗用也。”然则四国皆有淫声，盖逐甚者言之，故许氏云“郑诗二十一篇，说妇人者十九”，此之谓也。或何氏云“郑声淫”，与服君同，皆谓郑重其手而音淫过，非郑国之郑也。<br/><br/>　<br/><br/>　　夏，齐人瀸于遂。瀸者何？瀸积也。众杀戍者也。瀸者，死文。瀸之为死，积死非一之辞，故曰瀸积。众，多也。以兵守之曰戍。齐人灭遂，遂民不安，欲去，齐强戍之。遂人共以药投其所饮食水中，多杀之。古者有分土，无分民，齐戍之非也，遂不当坐也，故使齐为自积死文也。称人者，众辞也。不书戍将帅者，封内之兵，故不书。○瀸，子廉反，二传作“歼”。积，本又作“渍”。强，共丈反。将帅，子匠反；下所类反。<br/><br/>　　[疏]“瀸者何”。<br/><br/>　　○解云：正以异於常例，故执不知问。<br/><br/>　　○注“瀸者”至“众多”也。<br/><br/>　　○解云：即《曲礼下》篇云“羽鸟曰降，四足曰渍”，郑注云“异於人也。降，落也。渍，谓相瀸汙而死”是也。<br/><br/>　　○注“齐人灭遂”。<br/><br/>　　○解云：在上十三年。○“古者有分土，无分民”。<br/><br/>　　○解云：说在桓元年注文也。<br/><br/>　<br/><br/>　　秋，郑瞻自齐逃来。何以书？书甚佞也，曰：“佞人来矣！佞人来矣！”重言来者，道经主书者，若传云尔，盖痛鲁知而受之，信其计策，以取齐淫女，丹楹刻桷，卒为后败也。加逃者，抑之也。所以抑之者，上执称人，嫌恶未明。系郑者，明行当本於乡里也。子贡问曰：“乡人皆好之，何如？”子曰：“未可。”“乡人皆恶之，何如？”子曰：“未可。不若乡人之善之，乡人之恶者恶之。”○重，直用反。明行，下孟反。<br/><br/>　　[疏]注“重言”至“云尔”。<br/><br/>　　○解云：经所以主书此事者，正恶佞人之来，恐其作祸矣。<br/><br/>　　○注“盖痛鲁知而受之”。<br/><br/>　　○解云：《春秋》痛伤鲁人知其佞人，恶而受之。<br/><br/>　　○注“信其计”至“淫女”。<br/><br/>　　○解云：即下二十四年“夏，公如齐逆女”；秋，“夫人姜氏入”是也。知取齐淫女是郑瞻之计者，《春秋说》文云。<br/><br/>　　○注“丹楹刻桷”。○即下二十三年“秋，丹桓宫楹”；二十四年春，“刻桓宫桷”是也。<br/><br/>　　○注“卒为后败也”。解云：即淫二叔杀二嗣子是也。<br/><br/>　　○注“加逃者，抑之也”。<br/><br/>　　○解云：谓逃是碎事，不应见经，而见逃于经者，抑之故也，或者子哀庆封之属皆言奔。今此加逃，故决之。<br/><br/>　　○注“上执”至“未明”。<br/><br/>　　○解云：谓称人为坐执文，非伯讨之义故也。<br/><br/>　　○注“子贡”至“恶之”。<br/><br/>　　○解云：一乡之人皆好此人，此人何如？子曰未可即以为善，何者？此人或者行与众同，或朋党矣。子贡又曰若一乡之人皆恶此人，此人何如？子曰未可即以为恶也，何者？此人或者行与众异，或孤特矣。不若乡人之善行者善之，恶行者恶之，与善人同，复与恶人异，道理胜於前，故知是实善。云云之说，备于郑注。<br/><br/>　<br/><br/>　　冬，多麋。何以书？记异也。麋之为言，犹迷也。象鲁为郑瞻所迷惑也。言多者，以多为异也。○麋，亡悲反。<br/><br/>　　[疏]注“象鲁”至“惑也”。<br/><br/>　　○解云：《感精符》文。<br/><br/>　　○注“言多”至“异也”。<br/><br/>　　○解云：鲁旧有麋，但今乃多耳。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10184.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10186.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

