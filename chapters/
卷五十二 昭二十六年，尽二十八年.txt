<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷五十二 昭二十六年，尽二十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷五十二 昭二十六年，尽二十八年全文,孔颖达作品" />
<meta name="description" content="春秋左传正义原文阅读,卷五十二 昭二十六年，尽二十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10332.html";
var nextpage="novel-read-1018-10334.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷五十二 昭二十六年，尽二十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10332.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷五十二 昭二十六年，尽二十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:33:42<span class="divide">|</span></p>
<div class="page-body">
<div class="page-content">
<p> 　　【经】二十有六年，春，王正月，葬宋元公。（三月而葬，速。）<br/><br/>　　三月，公至自齐，居于郓。<br/><br/>　　[疏]“公至自齐”。<br/><br/>　　○正义曰：往年公孙于齐，齐侯唁公于野井。公未必往至齐都，而云至自齐者，得与齐侯相见，虽从齐竟而来，亦是自齐也。《穀梁传》云：“公次于阳州。其曰至自齐何也？以齐侯之见公，可以言至自齐。”是也。公不得归其国都，而书至者，贾云：季氏示欲为臣，故以告庙。<br/><br/>　<br/><br/>　　夏，公围成。成，孟氏邑。不书齐师，帅贱众少，重在公。○帅，所类反。<br/><br/>　　秋，公会齐侯、莒子、邾子、杞伯，盟于鄟陵。鄟陵，地阙。○鄟音专，又巿转反，一音徒丸反。公至自会，居于郓。无传。<br/><br/>　　九月庚申，楚子居卒。未同盟，而赴以名。<br/><br/>　　冬十月，天王入于成周。传言王入在子朝奔后。经在前者，子朝来告晚。<br/><br/>　　[疏]“天王入于成周”。<br/><br/>　　○正义曰：二十三年七月，天王居于狄泉。自尔以来，单子、刘子来以东西，虽不出王畿，而居无定所，此时始得入于成周，遂以成周为都来告，故特书之。案传，子朝奔楚及王入成周，皆在十一月，经书王入成周，子朝奔楚，皆在十月者，从告也。刘炫云：杜以朝既奔楚，王始得入，入必在朝奔后。经书王入在前，传有告于诸侯之语，故以为王告入在前，朝告奔在后，故先书王入。炫谓子朝出亦王告，下注与此自违。<br/><br/>　<br/><br/>　　尹氏、召伯、毛伯以王子朝奔楚。召伯当言召氏，经误也。尹、召族奔，非一人，故言氏。书奔在王入下者，王入乃告诸侯。<br/><br/>　　[疏]注“召伯”至“诸侯”。<br/><br/>　　○正义曰：传言“召伯盈逐王子朝，朝及召氏之族奔楚。召伯逆王于尸，与王入于成周”。则召氏族出奔，召伯身不奔也。知召伯当为召氏，经误也。宣十年崔氏出奔，书“崔氏”者，“非其罪也”。此尹氏、召氏立庶篡適，并为有罪而亦书氏者，彼实崔杼身奔，非是举族尽出。但於例，诸侯之卿出奔者，有罪则名，无罪则不名。崔杼不合书名，因其来告以族，遂书崔氏，示杼无罪也。此尹氏、召氏举族悉奔，据实而书，与彼有异，故注云“尹、召族奔，非一人，故言氏”。所谓文同而意异也。子朝奔，王乃得入，书奔在王入下者，王入乃告诸侯也。刘炫云：杜上注云“子朝来告晚”，何为此注又云“王入，乃告诸侯”？以二注不同，将为杜失。今知不然者，杜意王入乃告，谓王入之后，子朝乃告。杜以传云“癸酉，王入于成周。癸未，王入于庄宫”，始云“王子朝使告诸侯”，是王入之后，子朝告诸侯也。刘以为王入乃告，据王告诸侯而规杜失，非也。<br/><br/>　<br/><br/>　　【传】二十六年，春，王正月庚申，齐侯取郓。（前年已取郓，至是乃发传者，为公处郓起。）<br/><br/>　　[疏]注“前年”至“郓起”。<br/><br/>　　○正义曰：杜谓往年已取郓，此又发传，言齐侯取郓者，为下三月公处郓以发端也。服虔以为往年齐侯取郓，实围郓耳。经於“围”书“取”，传实其事，故於是言“取”。刘以服言为是。往年十二月庚辰围郓，今年正月庚申取之，凡三十一日。例书“取”言易。此“围”乃“取”言易者，齐侯取以居公，臣无拒君之义，若鲁自与之然，故书“取”以见其易。《穀梁》曰：“以其为公取之，故易言之。”是也。<br/><br/>　<br/><br/>　　葬宋元公，如先君，礼也。善宋人违命以合礼。<br/><br/>　　三月，公至自齐，处于郓，言鲁地也。入鲁竟，故书至。犹在外，故书地。○竟音境。夏，齐侯将纳公，命无受鲁货。申丰从女贾，丰、贾二人，皆季氏家臣。○女音汝。以币锦二两，二丈为一端，二端为一两，所谓匹也。二两，二匹。缚一如瑱，瑱，充耳。縳，卷也。急卷使如充耳，易怀藏。○縳，直转反。瑱，它殿反。易，以豉反。<br/><br/>　　[疏]注“瑱充耳”。<br/><br/>　　○正义曰：《家语》云：“水至清则无鱼，人至察则无徒。故人君冕而前旒，所以蔽明；黈纊塞耳，所以蔽听。”又《诗》云“玉之瑱也”。礼以一绦五采横冕上，两头下垂，系黄绵，绵下，又县玉为瑱以塞耳。<br/><br/>　<br/><br/>　　适齐师，谓子犹之人高齮：齮，子犹家臣。子犹，梁丘据。○齮，鱼绮反。“能货子犹，为高氏后，粟五千庾”。言若能为我行货於子犹，当为请，使得为高氏后。又当致粟五千庾。庾，十六斗，凡八千斛。○庾，羊主反。能为，于伪反，下当为、下文为鲁君同。<br/><br/>　　[疏]“五千庾”。<br/><br/>　　○正义曰：《聘礼》记云：“十六斗曰籔，十籔曰秉。”郑玄云：“秉，十六斛。今江淮之间量名有为籔者。今文籔为逾。”杜据《仪礼》今文，故以庾为十六斗。五千庾凡八千斛。《考工记》：陶人为庾“实二觳，厚半寸，唇寸”。其下文《瓬人》云：“豆实三而成觳。”则觳受斗二升。庾实二觳，则受二斗四升也。彼陶人所作庾，自瓦器，今瓮之类，非量器也，与此名同而实异。<br/><br/>　<br/><br/>　　高齮以锦示子犹，子犹欲之。齮曰：“鲁人买之，百两一布。以道之不通，先入币财。”言鲁人买此甚多，布陈之，以百两为数。子犹受之，言於齐侯曰：“群臣不尽力于鲁君者，非不能事君也。欲行其说，故先示欲尽力纳鲁君。○说，如字，又始锐反。然据有异焉。异，犹怪也。宋元公为鲁君如晋，卒於曲棘；叔孙昭子求纳其君，无疾而死。不知天之弃鲁耶，抑鲁君有罪於鬼神故及此也？君若待于曲棘，使群臣从鲁君以卜焉。卜知可伐否。<br/><br/>　　[疏]“君若待于曲棘”。<br/><br/>　　○正义曰：宋公佐卒于曲棘者，杜云“曲棘，宋地，陈留外黄县城中有曲棘里”。今齐侯欲纳鲁君，当是从齐向鲁，必不远涉宋地。子犹令齐君待于曲棘，必使止於竟内。土地名齐地无曲棘。十年传“桓子召子山而反棘焉”。杜云：“齐国西安县东有戟里亭。”此即彼棘也，本无曲字，涉上“卒于曲棘”，误加曲耳。<br/><br/>　<br/><br/>　　若可，师有济也，君而继之，兹无敌矣。若其无成，君无辱焉。”齐侯从之，使公子鉏帅师从公。鉏，齐大夫。○鉏，仕居反。成大夫公孙朝谓平子曰：“有都，以卫国也，请我受师。”许之。以成邑御齐师。○朝如字。请纳质，恐见疑。○质音致。弗许。曰：“信女，足矣。”告於齐师曰：“孟氏，鲁之敝室也。敝，坏也。○女音汝。用成已甚，弗能忍也，请息肩于齐。”公孙朝诈齐师言欲降，使来取成。○降，户江反，下同。齐师围成。成人伐齐师之饮马于淄者，曰：“将以厌众。”以厌众心，不欲使知已降也。淄水出泰山梁父县西北入汶。○饮，於鸩反。淄，测其反。厌，於冉反，又於叶反。汶音问。<br/><br/>　　鲁成备而后告曰：“不胜众。”告齐言众不欲降，己不能胜。○胜音升，注同，又始证反。师及齐师战于炊鼻。季氏师距公，非公命则不书。炊鼻，鲁地。○炊，昌垂反。齐子渊捷从泄声子，声子，鲁大夫。○泄，息列反。射之，中楯瓦，瓦，楯脊。○射，食亦反，下及注皆同。中，丁仲反，下“中手”同。楯，常允反，又音允。脊，子亦反。繇朐汏辀，匕入者三寸。入楯瓦也。朐，车轭。辀，车辕。繇，过也。汏，矢激。匕，矢镞也。○繇音由。朐，其俱反，本又作軥，同。汏，他达反。辀，陟留反。匕，必履反。轭，於革反。激，古狄反。镞，子木反，或七木反。<br/><br/>　　[疏]“射之”至“三寸”。<br/><br/>　　○正义曰：“射之，中楯瓦”，先言中之之处，更说矢来之状。繇车轭，矢激从车辕之上，其矢之匕镞入著楯瓦者，犹深三寸，言其弓力多，而矢入深也。<br/><br/>　　○注“入楯”至“镞也”。<br/><br/>　　○正义曰：此覆说中楯之事，故知入者，入楯瓦也。《说文》云：“軥，轭下曲者。”襄十四年传称“射两軥而还”。此与彼同。盖朐、軥字通用耳。繇即由也，训为从也。从上而过，故言繇，过也。宣四年传云：“伯棼射王，汏辀。”注云：“汏，过也。”此云“汏，矢激”，谓矢激汏其上而过也。传言“匕入”，则匕是入楯者也。今人犹谓箭镞薄而长阔者为匕。是匕为矢镞也。<br/><br/>　<br/><br/>　　声子射其马，斩鞅，殪。殪，死也。○鞅，於丈反。殪音於计反。改驾，人以为鬷戾也，而助之。人，鲁人也。鬷戾，叔孙氏司马。子车曰：“齐人也。”子车，即渊捷。将击子车，子车射之，殪。其御曰：“又之。”又欲使射馀人。子车曰：“众可惧也，而不可怒也。”子囊带从野洩，叱之。囊带，齐大夫。野洩，即声子。○叱，昌实反。洩曰：“军无私怒，报乃私也，将亢子。”欲以公战御之，不欲私报其叱。○亢，苦浪反，下同。又叱之，子囊复叱之。○复，扶又反，下复欲同。亦叱之。野洩亦叱也。言齐无战心，但相叱。冉竖射陈武子，中手，冉竖，季氏臣。失弓而骂。武子骂。○骂，马嫁反。以告平子，曰：“有君子，白晳鬒须眉，甚口。”平子曰：“必子彊也，无乃亢诸？”子彊，武子字。○晳，星历反。鬒，之忍反，黑也。须，本又作须，脩于反。<br/><br/>　　[疏]“鬒须眉甚口”。<br/><br/>　　○正义曰：《说文》云：“鬒，稠发也。”鬒须眉者，言须、眉皆稠多也。甚口者，谓大口也。<br/><br/>　<br/><br/>　　对曰：“谓之君子，何敢亢之？”伪言不敢违季氏。林雍羞为颜鸣右，下。皆鲁人，羞为右，故下车战。苑何忌取其耳。何忌，齐大夫。不欲杀雍，但截其耳以辱之。○苑，於阮反。颜鸣去之。其右见获，惧而去之。苑子之御曰：“视下！”顾。复欲使苑子击其足。苑子刜林雍，断其足，錾而乘於他车以归。錾，一足行。○刜，芳弗反；《说文》云，击也；又父勿反，又忿勿反。断，于管反。錾，遣政反，又音磬，又苦顶反；《字林》丘贞反。<br/><br/>　　[疏]“刜林雍”。<br/><br/>　　○正义曰：《说文》云：“刜，击也。”字从刀，谓以击也。今江南犹谓刀击为刜。<br/><br/>　　○注“錾一足行”。<br/><br/>　　○正义曰：既断其足而云錾，知錾是一足行也。《说文》云：“錾，金声也。”盖击金为声，亦名錾。<br/><br/>　<br/><br/>　　颜鸣三入齐师，呼曰：“林雍乘！”言鲁人皆致力於季氏，不以私怨而相弃。○呼，火故反。乘，绳证反。<br/><br/>　　四月，单子如晋告急。五月戊午，刘人败王城之师于尸氏。刘人，刘蚠之属。王城，子朝之徒。尸在巩县西南偃师城。戊辰，王城人、刘人战于施谷，刘师败绩。施谷，周地。○秋，盟于剸陵，谋纳公也。齐侯谋。<br/><br/>　　七月已巳，刘子以王出。师败，惧而出。<br/><br/>　　[疏]“刘子以王出”。<br/><br/>　　○正义曰：二十三年传云：六月“庚寅，单子、刘子、樊齐以王如刘”。盖从刘而居狄泉，自狄泉又居於刘。今为子朝所逐，盖自刘而出也。服虔云：出成周也。案二十三年，“天王居于狄泉”。狄泉虽近成周，成周不属王也。其传云：“召伯奂、南宫极以成周人戊尹。”二十四年传云：“王子朝用成周之宝珪于河。”是周常属子朝之验也。二十五年黄父之会，赵简子令诸侯之大夫云：“明年将纳王。”纳王者，欲纳之於成周耳。若敬王先在成周，无为更须纳之。知此出者，从刘出耳。王既弃刘而去，故王城人焚刘。<br/><br/>　<br/><br/>　　庚午，次于渠。渠，周地。王城人焚刘。烧刘子邑。丙子，王宿于褚氏。洛阳县南有褚氏亭。○褚，张吕反，一音敕吕反。丁丑，王次于萑谷。庚辰，王入于胥靡。辛巳，王次于滑。萑谷、胥靡、滑，皆周邑。胥靡、滑本郑邑。○萑音丸，本又作雚，古乱反。<br/><br/>　　[疏]注“萑谷”至“郑邑”。<br/><br/>　　○正义曰：王虽未有安居，终亦不出畿内，知此皆周地也。襄十八年楚人伐郑，传称“公子格率锐师侵费滑、胥靡”。是本为郑邑，今为周邑也。<br/><br/>　<br/><br/>　　晋知跞、赵鞅帅师纳王，使汝宽守关塞。女宽，晋大夫。关塞，洛阳西南伊阙口也。守之，备子朝。○知音智。跞音历。女音汝，本亦作汝。塞，素代反。<br/><br/>　　九月，楚平王卒。令尹子常欲立子西，子西，平王之长庶。○长，丁丈反，下文同。曰：“大子壬弱，其母非適也，壬，昭王也。○適，丁历反，下文同。王子建实聘之。子西长而好善。立长则顺，建善则治。王顺、国治，可不务乎？”子西怒曰：“是乱国而恶君王也。言王子建聘之，是章君王之恶。○好，呼报反。治，直吏反，下同。国有外援，不可渎也；外援，秦也。渎，僈也。○僈，武谏反。王有適嗣，不可乱也。败亲、速雠、不立王，秦将来讨，是速雠也。乱嗣，不祥。我受其名。受恶名。赂吾以天下，吾滋不从也，滋，益也。○赂音路。<br/><br/>　　[疏]“赂吾”至“从也”。<br/><br/>　　○正义曰：赂吾以天下，使吾为天子，吾益不从也。<br/><br/>　<br/><br/>　　楚国何为？必杀令尹！”令尹惧，乃立昭王。<br/><br/>　　冬十月丙申，王起师于滑。起，发也。○滑，于八反。辛丑，在郊，郊，子朝邑。遂次于尸。十一月辛酉，晋师克巩。知跞、赵鞅之师。召伯盈逐王子朝，伯盈本党子朝，晋师克巩，知子朝不成，更逐之而逆敬王。王子朝及召氏之族、毛伯得、尹氏固、南宫嚚奉周之典籍以奔楚。尹、召二族皆奔，故称氏。重见尹固名者，为后还见杀。○重见，上直用反，下贤遍反。为，于伪反，下且为同。阴忌奔莒以叛。阴忌，子朝党。莒，周邑。召伯逆王于尸，及刘子、单子盟。召伯新还，故盟。遂军圉泽，次于堤上。圉泽、堤上，皆周地。○圉，鱼吕反。堤音低，或音啼。癸酉，王入于成周。成周，今洛阳。甲戌，盟于襄宫。襄王之庙。晋师成公般戍周而还。般，晋大夫。○般音班。十二月癸未，王入于庄宫。庄宫，在王城。王子朝使告于诸侯曰：“昔成王克殷，成王靖四方，康王息民，并建母弟，以蕃屏周，亦曰：‘吾无专享文、武之功。不敢专，故建母弟。○蕃，方元反，亦作藩。<br/><br/>　　[疏]“昔武王克殷”。<br/><br/>　　○正义曰：诸家本皆然。服虔、王肃并注云：文王受命，武王伐纣，故云文武克殷。下句云“吾无专享文、武之功”，则合文武是也。杜无注，诸本悉作“武王克殷”，疑误也。今定本亦作武王克殷。<br/><br/>　<br/><br/>　　且为后人之迷败倾覆而溺入于难，则振救之。’至于夷王，王愆于厥身，夷王，厉王父也。愆，恶疾也。○覆，芳服反。溺，乃历反。难，乃旦反。愆，起虔反。<br/><br/>　　[疏]“夷王”。<br/><br/>　　○正义曰：谥法：“安民好静曰夷。”<br/><br/>　<br/><br/>　　诸侯莫不并走其望，以祈王身。至于厉王，王心戾虐，万民弗忍，居王于彘。不忍害王也。厉王之末，周人流王于彘。○彘，直例反。<br/><br/>　　[疏]注“不忍”至“于彘”。<br/><br/>　　○正义曰：《周语》云：“厉王虐，国人谤王。召公告曰：‘民不堪命也！’王怒，得卫巫，使监谤者，以告，则杀之。国莫敢言，道路以目。三年乃流王于彘。”刘炫：案《周本纪》民“相与叛，袭厉王。厉王出奔于彘”。《周语》又曰：“彘之乱，宣王在召公之宫，国人围之。召公知之，乃以其子代宣王。”言代王，则国人谓是宣王，《国语》虽不言杀，必杀之矣。国人相与袭王，王既奔免，得王子而杀之，若得厉王亦应不舍。而杜云“不忍害王”，未必然也。当谓不忍者，不能忍王之虐也。今知不然者，下云“居王于彘”。是以理居处厉王于彘。又云“诸侯释位，以间王政”。是忧念王政，则不忍者，是不忍害王也。若其必欲杀王，应云王奔于彘。刘以为《周语》云周人欲杀王子，召公以子代之，则周人欲杀王子，何肯不忍害不？以为不忍者，不堪忍王恶。案《周语》但云“求王子”，不云“求杀之”，是益横《周语》之文而规杜过，非也。<br/><br/>　<br/><br/>　　诸侯释位，以间王政。间，犹与也。去其位，与治王之政事。○间，间侧之间，注同，一音如字。与音预，下同。<br/><br/>　　[疏]注“閒犹”至“政事”。<br/><br/>　　○正义曰：《周本纪》云“彘之乱，宣王在召公之宫。国人围之，召公以其子代大子，大子竟得脱。周召二公二相行政，号曰‘共和元年’”。是其释位与治王政之事也。<br/><br/>　<br/><br/>　　宣王有志，而后效官。宣王，厉王于。彘之乱，宣王尚少。召公子取而长之。效，授也。○效，户教反。少，诗照反，下文同。长，丁丈反，下文同。<br/><br/>　　[疏]注“宣王”至“授也”。<br/><br/>　　○正义曰：《周语》云：召公“以其子代宣王，宣王长而立之”。《周本纪》云：“共和十四年，厉王死于彘。大子靖长于召公家，二相乃共立之为王，是为宣王。”是召公长之也。共和之年，官之政事皆决於二相，宣王长而有志，堪为人主，二相乃致其官政於王也。效者，致与之义，故注云“效，授也”。<br/><br/>　<br/><br/>　　至于幽王，天不吊周，王昏不若，用愆厥位。幽王，宣王子。若，顺也。愆，失也。携王奸命，诸侯替之，而建王嗣，用迁郏鄏，携王，幽王少子伯服也。王嗣，宜臼也。幽王后申姜，生大子宜臼。王幸褒姒，生伯服，欲立之而杀大子。太子奔申，申伯与鄫及西戎伐周，战于戏。幽王死，诸侯废伯服而立宜臼，是为平王，东迁郏鄏。○携，户圭反。奸音干，下同。替，他计反。郏，古洽反。鄏音辱。鄫，才陵反。戏，许宜反。<br/><br/>　　[疏]注“携王”至“郏鄏”。<br/><br/>　　○正义曰：《郑语》称，“夏之衰也，褒人之神化为二龙，以同於王庭，而言曰：‘余，褒之二君也。’夏后卜杀之与去之与止之，莫吉。卜请其漦而藏之，吉。乃布币焉而策告之，龙亡而漦在，椟而藏之，及历殷、周，莫之发也。及厉王之末，发而观之，漦流於庭，不可除也。王使妇人不帏而噪之，化为玄鼋，以入於王府。府之童妾未既龀而遭之，既笄而孕，当宣王而生。不夫而育，故惧而弃之。时有童谣曰：“檿弧傀箙，实亡周国。”於是宣王闻之，乃有夫妇鬻是器者，王使执而戮之。夫妇方戮逃在路，哀其夜号也，而取之以逸，逃於褒。褒人有狱，而以入於王，王遂置之，而嬖是女，使至於后而生伯服。《周语》云：“幽王伐有褒，褒人以褒姒女焉，褒姒有宠，生伯服，於是乎与虢石父比，逐大子宜臼，而立伯服。大子出奔申，申人、鄫人召西戎以伐周，周於是亡。”书传多说其事，此其本也。《诗·序》云：“幽王取申女以为后，后得褒姒而黜申后。”《周本纪》云“幽王大子母申侯女也，而为后。王废后并去大子，用褒姒为后，以其子伯服为大子。申侯怒，乃与鄫、西戎共杀幽王于骊山之下，虏褒姒，尽取周赂而去。於是诸侯乃即申侯共立故幽王大子宜臼，是为平王。东迁徙於洛邑，辟戎寇也。”《鲁语》云：“幽王灭于戏。”戏，骊山之北水名也。皇甫谧云，今京兆新丰东二十里戏亭是也。刘炫云：如《国语》、《史记》之文，幽王止立伯服为大子耳。既虏褒姒，必废其子，未立为王，而得呼为携王者，或幽王死后，褒姒之党立之为王也。《汲冢书纪年》云：平王奔西申，而立伯盘以为大子，与幽王俱死于戏。先是申侯、鲁侯及许文公立平王於申，以本大子，故称天王。幽王既死，而虢公翰又立王子余臣於携，周二王并立。二十一年，携王为晋文公所杀。以本非適，故称携王。束晳云：案《左传》携王奸命，旧说携王为伯服，伯服古文作伯盘，非携王伯服立为王积年，诸侯始废之而立平王。其事或当然。<br/><br/>　<br/><br/>　　则是兄弟之能用力於王室也。至于惠王，天不靖周，生颓祸心，施于叔带。惠、襄辟难，越去王都。惠王，平王六世孙。颓，惠王庶叔也。庄十九年作乱，惠王適郑。襄王，惠王子。叔带，襄王弟。僖二十四年，叔带作难，襄王处氾。○颓，徒回反。施，以豉反。难，乃旦反，注同。氾音凡。<br/><br/>　　[疏]注“惠王，平王六世孙”。正义曰：《世本》云：“平王生桓王林，林生庄王佗，佗生僖王胡齐，齐生惠王凉。”是六代也。“惠王生襄王郑，郑生顷王巨，巨生匡王班及定王瑜，瑜生简王夷，夷生灵王泄心，心生景王贵，贵生悼王猛及敬王匄”。<br/><br/>　<br/><br/>　　则有晋、郑，咸黜不端，黜，去也。晋文杀叔带，郑厉杀子颓，为王室去不端直之人。○去，起吕反，下同。为，于伪反。<br/><br/>　　[疏]“咸黜不端”。<br/><br/>　　○正义曰：诸本咸或作减。王肃云“咸，皆也”。傅咸为《七经诗》，其传诗有此句。王羲之写亦作咸。杜本当然。<br/><br/>　<br/><br/>　　以绥定王家。则是兄弟之能率先王之命也。在定王六年，秦人降妖，定王，襄王孙。定王六年，鲁宣八年。○妖，本又作訞，於骄反。《说文》云，衣服歌谣草木之怪谓之妖。曰‘周其有众６王，亦克能脩其职，诸侯服享，二世共职。二世，谓灵、景。○众６，子斯反。共音恭。王室其有间王位，诸侯不图，而受其乱灾’。间王位，谓子朝也。今子朝以为王猛。受乱灾，谓楚也。今子朝以为晋。○间，间厕之间，注及下以间先王并注同。<br/><br/>　　[疏]“在定”至“乱灾”。<br/><br/>　　○正义曰：降者，自上而下之。言当时秦人有此妖语，若似自上而下，神冯之然，故云“降妖”也。然自“受其乱灾”以上皆是妖语。“至于灵王”以下，是子朝演说妖言，谓子猛当间王位耳。服享，言诸侯服从，献国之所有。<br/><br/>　<br/><br/>　　至于灵王，生而有众６。灵王，定王孙。王甚神圣，无恶於诸侯。灵王、景王克终其世。景王，灵王子。今王室乱，单旗、刘狄剥乱天下，壹行不若，单旗，穆公也。刘狄，刘蚠也。壹，专也。○剥，邦角反。谓‘先王何常之有，言先王无常法。唯余心所命，其谁敢请之’，帅群不吊之人，吊，至也。○吊，如字；旧丁历反，至也，注同。以行乱于王室。侵欲无厌，规求无度，贯渎鬼神，贯，习也。渎，易也。○厌，本又作厌，於盐反。贯，吉患反。易，以豉反。<br/><br/>　　[疏]“规求无度”。<br/><br/>　　○正义曰：玩，俗本作规。服、王、孙皆注云“玩，贪也”。元年传曰：“玩岁而愒日。”杜云：“玩、愒皆贪也”。则此言贪求无限度。本或作规，谬也。<br/><br/>　<br/><br/>　　慢弃刑法，倍奸齐盟，傲很威仪，矫诬先王。晋为不道，是摄是赞，摄，持也。赞，佐也。先王谓景王。○傲，五报反。很，户恳反。矫，居表反。<br/><br/>　　[疏]“倍奸齐盟”。<br/><br/>　　○正义曰：倍，即背也，违背奸犯齐同之盟也。案，於时诸侯不有同盟许立子朝，单、刘未尝与朝结盟而复背之，言单、刘倍奸齐盟，诬之。<br/><br/>　　○注“摄持”至“景王”。<br/><br/>　　○正义曰：是摄言执持之，使不倾危也；是赞谓佐助之，使得存立也，故以摄为持，赞为佐也。杜以先王为景王，则矫诬先王者，当谓矫景之命立猛耳。知先王非先世之王者，以言矫诬，是矫诈诬罔，据其人有语矫诬之，犹今矫称诏敕。若先世之王，去此久远，不得有立猛之事，子朝何得称矫诬之乎？又传云“干景之命”，故杜以先王谓景王。刘炫以为先世之王而规杜氏，非也。<br/><br/>　<br/><br/>　　思肆其罔极。肆，放也。兹不穀震荡播越，窜在荆蛮，兹，此也。此不穀，子朝自谓。○荡，本又作荡，徒党反。窜，七乱反，《字林》七外反。未有攸厎。厎，至也。攸，所也。○厎音旨。若我一二兄弟甥舅奖顺天法，无助狡猾，以从先王之命，毋速天罚，赦图不穀，赦其忧而图其难。○奖，将丈反。狡，古卯反。猾，又作滑，于八反。毋音无。难，乃旦反。<br/><br/>　　[疏]“毋速天罚”。<br/><br/>　　○正义曰：速，召也。子朝以单、刘为乱，从之必有天殃，故劝诸侯无召天罚。<br/><br/>　<br/><br/>　　则所原也。敢尽布其腹心及先王之经，而诸侯实深图之。昔先王之命曰：‘王后无適，则择立长。年钧以德，德钧以卜。’此所谓先王之经。○適，丁历反。<br/><br/>　　[疏]“昔先”至“以卜”。<br/><br/>　　○正义曰：先王，先世之王不斥一人，盖自古以来共如此也。襄三十一年传曰“公薨，立胡女敬归之子子野。子野卒，立敬归之娣齐归之子裯。穆叔曰：‘大子死，有母弟则立之，无则立长。年钧择贤，义钧则卜，古之道也。非適嗣，何必娣之子？’”彼言大子死立母弟，则此言择立长，谓无母弟者也。彼又云“子野非適嗣，何必娣之子”？然则適嗣立而死，当立娣之子也。侄与娣同，盖王后夫人无侄娣之子，乃於诸妾之子择立长耳。“年钧择贤”，与此年钧以德，皆谓母之贵贱等者。《公羊传》曰：“立適以长不以贤，立子以贵不以长。”明母贵则先立也。此子朝之母必贱於猛母，故专言立长之义，不言母之贵贱。何休难“年钧以德”之言云：“人君所贤，下必从之，焉能使王不立爱也”。郑玄答云：“《周礼·小司寇》掌外朝之政，以致万民而询焉。其三曰询立君。其位，王南乡，三公及州长百姓北面，群臣西面，群吏东面，小司寇以叙进而问焉。”如此，则大众之口非君所能掩，是王不得立爱之法也。<br/><br/>　<br/><br/>　　王不立爱，公卿无私，古之制也。穆后及大子寿早夭即世，在十五年。<br/><br/>　　[疏]“公卿”至“制也”。<br/><br/>　　○正义曰：三公、六卿无得私附王之庶子，而妄立之。其意言单、刘有私情，违古制也。何休难云，“大夫不世功而并为公卿，通继嗣，《左氏》为短”。郑玄云，“公卿之世有大功德，先王命所不绝者”。何难既非，郑答亦谬。<br/><br/>　<br/><br/>　　单、刘赞私立少，以间先王。间错先王之制。亦唯伯仲叔季图之！”伯仲叔季，总谓诸侯。闵马父闻子朝之辞，曰：“文辞以行礼也，子朝干景之命，远晋之大，以专其志，无礼甚矣，文辞何为？”传终王室辞。○远，于万反。○齐有彗星，出齐之分野，不书，鲁不见。○彗，似岁反，又息遂反。分，扶问反。<br/><br/>　　[疏]注“出齐”至“不见”。<br/><br/>　　○正义曰：传言“齐有此星，而齐侯使禳之”，明出齐之分野，出於玄枵之次也。彗即孛也。文十四年“有星孛入于北斗”。十七年“有星孛于大辰”。彼皆书，此不书者，时鲁不见，或阴不见。<br/><br/>　<br/><br/>　　齐侯使禳之。祭以禳除之。○禳，如羊反。晏子曰：“无益也，衹取诬焉。诬，欺也。○衹音支。天道不謟，謟，疑也。○謟，本又作慆，他刀反。不贰其命，若之何禳之？且天之有彗也，以除秽也。君无秽德，又何禳焉？若德之秽，禳之何损？《诗》曰：‘惟此文王，小心翼翼。昭事上帝，聿怀多福。厥德不回，以受方国。’《诗·大雅》。翼翼，共也。聿，惟也。回，违也。言文王德不违天人，故四方之国归往之。○聿，户橘反。<br/><br/>　　[疏]“《诗》曰”至“方国”。<br/><br/>　　○正义曰：《诗·大雅·大明》之篇也。惟此文王，慎小其心，翼翼然共顺也。又能明事上天，惟行上天之道，思使自得多福，其德不有回邪，以受四方之国，言四方皆归之。<br/><br/>　<br/><br/>　　君无违，德方国将至，何患於彗？《诗》曰：‘我无所监，夏后及商。用乱之故，民卒流亡。’《逸诗》也。言追监夏、商之亡，皆以乱故。○夏，户雅反，注同。若德回乱，民将流亡，祝史之为，无能补也。”公说，乃止。齐侯与晏子坐于路寝。公叹曰：“美哉室！其谁有此乎？”景公自知德不能久有国，故叹也。○说音悦，下注喜说同。晏子曰：“敢问，何谓也？”公曰：“吾以为在德。”对曰：“如君之言，其陈氏乎！陈氏虽无大德，而有施於民。豆、区、釜、锺之数，其取之公也薄，谓以公量收。○施，式豉反，下出者皆同。区，乌侯反。量音亮，下同。其施之民也厚。谓以私量贷。○施，如字，又始豉反。公厚敛焉，陈氏厚施焉，民归之矣。《诗》曰：‘虽无德与女，式歌且舞。’《诗·小雅》。义取虽无大德，要有喜说之心，欲歌舞之。式，用也。○敛，力验反。女音汝。<br/><br/>　　[疏]“诗曰”至“且舞”。<br/><br/>　　○正义曰：《诗·小雅·车众４》，剌幽王也。<br/><br/>　<br/><br/>　　陈氏之施，民歌舞之矣。后世若少惰，陈氏而不亡，则国其国也已。”公曰：“善哉！是可若何？”对曰：“唯礼可以已之。在礼，家施不及国，民不迁，农不移，工贾不变，守常业。○惰，徒卧反；本亦作隋，同。工贾音古，本亦作商贾。<br/><br/>　　[疏]“家施不及国”。<br/><br/>　　○正义曰：大夫称家，家之所施，不得施及国人，言国人是国君之所有，大夫不得妄施遗之，以树己私惠。陈氏施及国人，是违礼也。<br/><br/>　<br/><br/>　　士不滥，不失职。官不滔，滔，慢也。○滔，吐刀反。慢，武谏反；本又作漫，武半反。大夫不收公利。”不作福。<br/><br/>　　[疏]“大夫不收公利”。<br/><br/>　　○正义曰：《尚书·洪范》曰：“惟辟作福，惟辟作威，臣无有作福作威，臣之有作福作威，其害于而家，凶于而国。”是言作福，作威君之利也，大夫不得聚收公利，自作福也。陈氏作福以招国人之心，施民作福，是收公利也。<br/><br/>　<br/><br/>　　公曰：“善哉！我不能矣。吾今而后知礼之可以为国也。”对曰：“礼之可以为国也久矣，与天地并。有天地则礼义兴。<br/><br/>　　[疏]“礼之”至“地并”。<br/><br/>　　○正义曰：天地人民莫知其始，但人禀阴阳之气，生於天地之间，天地既形，人民必育。《易·序卦》曰：“有天地，然后有万物。有万物，然后有男女。有男女，然后有夫妇。有夫妇，然后有父子。有父子，然后有君臣。有君臣，然后有上下。有上下，然后礼义有所错。”是言有天地即有人民，有人民即有父子、君臣。父子相爱，君臣相敬，敬爱为礼之本，是与天地并兴。<br/><br/>　<br/><br/>　　君令、臣共，父慈、子孝，兄爱、弟敬，夫和、妻柔，姑慈、妇听，礼也。君令而不违，臣共而不贰；父慈而教，子孝而箴；箴，谏也。○共音恭，下同。箴，之林反。兄爱而友，弟敬而顺；夫和而义，妻柔而正；姑慈而从，从，不自专。妇听而婉：婉，顺也。○婉，於阮反。礼之善物也。”公曰：“善哉，寡人今而后闻此礼之上也！”对曰：“先王所禀於天地以为其民也，是以先王上之。”禀，受也。<br/><br/>　　[疏]“先王”至“上之”。<br/><br/>　　○正义曰：先古圣王所治理人民者，为受阴阳之气，生於天地之中，以有上下之礼，乃可治其天下。又礼与天地同贵，是以先王上之。<br/><br/>　<br/><br/>　　【经】二十有七年，春，公如齐。（自郓行。○郓音运。）<br/><br/>　　公至自齐，居于郓。<br/><br/>　　夏四月，吴弑其君僚。僚亟战民罢，又伐楚丧，故光乘间而动。称国以弑，罪在僚。○弑，申志反，注同。僚，力彫反。亟，欺冀反。罢音皮。<br/><br/>　　[疏]注“僚亟”至“在僚”。<br/><br/>　　○正义曰：杜数僚之罪，以示无道之验。僚以十六年即位，十七年与楚战于长岸。二十三年伐州来，败楚于鸡父，其年又使大子诸樊入郹。二十四年灭巢及锺离。此年又因楚丧而伐之。是其“亟战民罢，又伐楚丧，故光得乘间而动。称国以弑，罪在僚”也。言举国皆欲弑之，非独光之罪，故不书光弑。<br/><br/>　<br/><br/>　　楚杀其大夫郤宛。无极，楚之谗人，宛所明知，而信近之，以取败亡，故书名罪宛。○杀，始察反。郤，去逆反。宛，於阮反，又於元反。近，附近之近。<br/><br/>　　[疏]“无极”至“罪宛”。<br/><br/>　　○正义曰：文七年宋杀其大夫。传曰：“不称名，非其罪也。”死者无罪，则不称其名，是称名者，皆为有罪矣。此郤宛书名，故杜迹其为罪之状，书名，所以罪宛也。<br/><br/>　<br/><br/>　　秋，晋士鞅、宋乐祁犁、卫北宫喜、曹人、邾人、滕人会于扈。○祁，力兮反，又力之反。扈音户。<br/><br/>　　冬十月，曹伯午卒。无传。未同盟而赴以名。○午音五。<br/><br/>　　邾快来奔。无传。快，邾命卿也，故书。○快，苦怪反。<br/><br/>　　[疏]注“快邾”至“故书”。<br/><br/>　　○正义曰：邾是小国，其臣见於经者甚少，唯此与襄二十三年“邾卑我来奔”。书者二人而已。《释例》曰：“鲁之叔孙父兄再命，而书於经，晋之司空亚旅一命，而经不书。推此，知诸侯大夫，再命以上，皆书於经。自一命以下，大夫及士，经皆称人，名氏不得见。”此皆典策之正文也。小国之卿，或命而礼仪不备，或未加命数，故不书之。邾卑我之等，其奔亡亦多所书，唯数人而已，知其合制者少，杜言数人，谓此快与卑我及曹公孙会也。是言快是邾之命卿，备於礼成为卿，故书也。快不书氏，盖未赐族，无可称也。<br/><br/>　<br/><br/>　　公如齐。自郓行。公至自齐，居于郓。无传。<br/><br/>　　【传】二十七年春，公如齐。公至自齐，处于郓，言在外也。（在外邑故书也。）<br/><br/>　　吴子欲因楚丧而伐之，前年楚平王卒。使公子掩馀、公子烛庸帅师围潜，二子，皆王僚母弟。潜，楚邑，在庐江六县西南。○掩，於检反。<br/><br/>　　[疏]注“二子”至“母弟”。<br/><br/>　　○正义曰：贾逵云：然当是相传说耳，未必有正文也。三十年传：此“二公子奔楚。楚子大封，而定其徙”。子西谏曰：“吴光新得国，若好吾边疆，使柔服焉，犹惧其至，吾又疆其雠，以重怒之，无乃不可乎！”谓此二子为光之雠，或当是僚母弟也。<br/><br/>　<br/><br/>　　使延州来季子聘于上国，季子本封延陵，后复封州来，故曰延州来。○复，扶又反。<br/><br/>　　[疏]“聘于上国”。<br/><br/>　　○正义曰：服虔云：“上国，中国也。盖以吴辟在东南，地势卑下，中国在其上流，故谓中国为上国也。”下云“遂聘于晋”，则上国之言不包晋矣，当总谓宋、卫、陈、郑之徒为上国耳。亦不知其时聘几国也，经不书，未必不至鲁。《檀弓》云：“延陵季子適齐。於其反也，其长子死，葬於嬴悖之间。”郑玄云：“鲁昭二十七年，吴公子札聘於上国是也。”如郑之言，此时或聘齐也。<br/><br/>　　○注“季子”至“州来”。<br/><br/>　　○正义曰：襄三十二年注云：“延州来，季札邑。”此又分坼之，言本封延陵，后复封州来，故曰延州来。成七年“吴入州来”注云：“楚邑，淮南下蔡县是也。”十三年“吴灭州来”。二十三年传云“吴伐州来，楚远越救之”。则州来未为吴有，不可以封札也。《释例·土地名》：延州来阙。则延陵、州来并阙不知其处。杜意当谓吴地别有州来，非楚邑也。郑玄云：“季子让国居延陵，因号焉。”襄二十九年《公羊传》曰：季子“去之延陵，终身不入吴国”。然则季子虽则让国，犹尚仕为吴卿，非自窜於彼地。《吴世家》云：“季札封于延陵，故号曰延陵季子。”杜言封，是也。封谓赐之为采邑耳。<br/><br/>　<br/><br/>　　遂聘于晋，以观诸侯。观彊弱。楚莠尹然、工尹麇帅师救潜，二尹，楚官。然、麇其名。○莠，由九反。麇，九伦反。<br/><br/>　　[疏]注“二尹，楚官”。<br/><br/>　　○正义曰：楚官多以尹为名，知二尹是官名耳。其莠、王之义不可知也。服虔云：“王尹主宫内之政”，莠不可解，王未必然。定本王作工。<br/><br/>　<br/><br/>　　左司马沈尹戌帅都君子与王马之属以济师，都君子，在都邑之士有复除者。王马之属，王之养马官属校人也。济，益也。○戌音恤。复音福。校，胡孝反。<br/><br/>　　[疏]注“都君”至“校人”。<br/><br/>　　○正义曰：都谓国都，在都君子，明是在都邑之士也。都邑之士，以君子为号，故知是有“复除”者，谓优复其身，除其徭役。贾逵云：然今之律令，犹名放课役者。为复除，是汉世以来有此言也。此人或别有功劳，或曲蒙恩泽，平常免其徭役，事急乃使之耳。《周礼》校人掌养马，知王马之属，是王之养马之官属也。《校人职》云：“凡颂良马而养乘之。乘马一师四圉，三乘为皂。皂一趣马，三皂为系。系一驭夫，六系为厩。厩一仆夫，六厩成校。校有左右，驽马四良马之数。丽马一圉，八丽一师，八师一趣马，八趣马一驭夫。”诸侯六闲，养马之人多矣，此唯养马不给馀役，今亦事急而徵使之。<br/><br/>　<br/><br/>　　与吴师遇于穷，令尹子常以舟师及沙汭而还。沙，水名。○汭，如锐反。<br/><br/>　　[疏]“遇于穷”。<br/><br/>　　○正义曰：《土地名》穷，阙也。本或穷下有谷字者，为定七年传“败尹氏于穷谷”，涉彼而误耳。<br/><br/>　<br/><br/>　　左尹郤宛、工尹寿帅师至于潜，吴师不能退。楚师彊，故吴不得退去。吴公子光曰：“此时也，弗可失也。”欲因其师徒在外，国不堪役，以弑王。○弑，申志反，下文同。告鱄设诸曰：“上国有言曰：‘不索，何获？’我，王嗣也，吾欲求之。光，吴王诸樊子也，故曰我王嗣。○鳟音专。上国，贾云，上国与中国同；服云，上古国也。索，所白反。<br/><br/>　　[疏]“上国有言”。<br/><br/>　　○正义曰：贾逵云：上国，中国也。服虔云：上国，谓上古之国，贤士所言也。此犹如上文“聘于上国”，则贾言是也。<br/><br/>　　○注“光吴”至“王嗣”。<br/><br/>　　○正义曰：《吴世家》云：“吴王寿梦有子四人，长曰诸樊，次曰馀祭，次曰馀昧，次曰季札。季札贤，而寿梦欲立之，季札让，不可，乃立诸樊。诸樊卒，有命授弟馀祭，欲传以次，必致国於札。兄弟皆欲致国，令以渐至焉。馀祭卒，弟馀昧立。馀昧卒，欲授季札。札让，逃去。於是吴人曰：‘先王有命，必致季子。今逃位，则馀昧后立，今卒，其子当代。’乃立馀昧之子僚为王。公子光者，王诸樊之子也，常以为吾父兄弟四人，当传至季子。季子不受，光父先立，若既不传季子，光当立。遂杀王僚，光代立为王。”是《史记》以光为诸樊之子，僚为夷昧之子也。襄二十九年《公羊传》曰“谒也，馀祭也，夷昧也，与季子同母者四。季子弱而才，兄弟皆爱之，同欲立之以为君。弟兄迭为君，而致国乎季子。故谒也死，馀祭也立，馀祭也死，夷昧也立，夷昧也死则国宜之季子者也。季子使而亡焉。僚者长庶也，即之。阖闾曰：‘将从先君之命与，则国宜之季子者也；如不从先君之命与，则我宜立者也。僚恶得为君乎！’於是使专诸剌僚”。《世本》云“夷昧及僚，夷昧生光”。服虔云：夷昧生光而废之，僚者，夷昧之庶兄，夷昧卒，僚代立，故光曰“我王嗣也”。是用《公羊》为说也。杜言“光，吴王诸樊子”，用《史记》为说也。班固云“司马迁采《世本》为史记”，而今之《世本》与迁言不同，《世本》多误，不足依冯，故杜以史记为正也。光言王嗣者，言已是世適之长孙也。<br/><br/>　<br/><br/>　　事若克，季子虽至，不吾废也。”至，谓聘还。鱄设诸曰：“王可弑也。母老、子弱，是无若我何？”犹言我无若是何，欲以老弱讬光。<br/><br/>　　[疏]注“犹言”至“讬光”。<br/><br/>　　○正义曰：古人言有颠倒，故杜以为“是无若我何”犹言“我无若是何”，恐己死之后不能存立，欲以老弱讬光也。彭仲博云：“当言是无我若何”，我母无我，当如何？我字当在若上。<br/><br/>　<br/><br/>　　光曰：“我，尔身也。”言我身犹尔身。夏四月，光伏甲於堀室而享王。堀地为室。○堀，本又作窟，同。苦忽反。掘，其勿反，又其月反。王使甲坐於道及其门，坐道边至光门。门、阶、户、席皆王亲也，夹之以铍。羞者献体改服於门外。羞，进食也。献体，解衣。○夹，古洽反，又古协反，下同。铍，普皮反，《说文》云，剑也。<br/><br/>　　[疏]“门阶”至“亲也”。正义曰：言从门至阶，从阶至户，从户至席，皆是王之亲兵也。○“铍”。<br/><br/>　　○正义曰：《说文》云：“铍，剑也。”则铍是剑之别名。<br/><br/>　<br/><br/>　　执羞者坐行而入，坐行，膝行。执铍者夹承之，承执羞者。及体，以相授也。铍及进羞者体，以所食授王。<br/><br/>　　[疏]“及体以相授”。<br/><br/>　　○正义曰：铍之锋刃及进羞者体也。王之左右，必更有人受羞以进王，故言相授也。虽则相授，进羞者得至王所。<br/><br/>　<br/><br/>　　光伪足疾，入于堀室。恐难作，王党杀已，素辟之。○难，乃旦反。鱄设诸窴剑於鱼中以进，全鱼炙。○窴，之豉反。炙，章掖反。<br/><br/>　　[疏]注“全鱼炙”。<br/><br/>　　○正义曰：《吴世家》云：“鱄诸置匕首於炙鱼之中以进食，手匕首剌王僚。”匕首者，剑首如匕匙。手匕首，谓执匕首也。<br/><br/>　<br/><br/>　　抽剑剌王，铍交於胸，交鱄诸胸，○抽，敕留反。剌，七亦反。遂弑王。阖庐以其子为卿。阖庐，光也。以鱄诸子为卿。○阖，户腊反。季子至，曰：“苟先君无废祀，民人无废主，社稷有奉，国家无倾，乃吾君也，吾谁敢怨？哀死事生，以待天命。非我生乱，立者从之，先人之道也。”吴自诸樊以下兄弟相传，而不立適，是乱由先人起也。季子自知力不能讨光，故云尔。○传，直专反。適，丁历反。复命哭墓，复使命於僚墓。○使，所吏反。复位而待。复本位待光命。吴公子掩馀奔徐，公子烛庸奔锺吾。锺吾，小国。楚师闻吴乱而还。言闻吴乱，明郤宛不取赂而还。○郤宛直而和，国人说之。以直事君，以和接类。○说音悦。鄢将师为右领，右领，官名。○鄢，於晚反，又乌户反。与费无极比而恶之。恶郤宛。○费，扶味反。比，毗志反。恶，乌路反，注同。令尹子常贿而信谗，无极谮郤宛焉，谓子常曰：“子恶欲饮子酒。”子恶，郤宛。○贿，乎罪反。谮，侧鸩反。饮，於鸩反。又谓子恶：“令尹欲饮酒於子氏。”子恶曰：“我，贱人也，不足以辱令尹。令尹将必来辱，为惠已甚，吾无以酬之，若何？”酬，报献。无极曰：“令尹好甲兵，子出之，吾择焉。”择取以进子常。○好，呼报反。取五甲五兵，曰：“寘诸门。令尹至，必观之，而从以酬之。”曰，无极辞。<br/><br/>　　[疏]“取五甲五兵”。<br/><br/>　　○正义曰：《周礼·司右》云：“凡国之勇力之士，能用五兵者属焉。”郑引《司马法》曰：“弓矢围，殳矛守，戈戟助。凡五兵长以卫短，短以救长。”然则弓矢、殳、矛、戈、戟五者，皆名为兵。此云五兵，当是一种器耳，不知取何兵也。服虔云：兵，戟也。<br/><br/>　<br/><br/>　　及飨日，帷诸门左。张帷，陈甲兵其中。无极谓令尹曰：“吾几祸子。子恶将为子不利，甲在门矣。子必无往！且此役也，此春救潜之役。○几音祈。吴可以得志。子恶取赂焉而还，又误群帅，使退其师，曰‘乘乱不祥’。吴乘我丧，我乘其乱，不亦可乎？”令尹使视郤氏，则有甲焉。不往，召鄢将师而告之。告子恶门有甲兵，将害己。将师退，遂令攻郤氏，且爇之。爇，烧也。○爇，如悦反。子恶闻之，遂自杀也。国人弗爇，令曰：“不爇郤氏，与之同罪。”或取一编菅焉，或取一秉秆焉，编菅，苫也。秉，把也。秆，也。○编，必然反，又必干反。菅，古颜反。秆，古但反。《说文》云“禾茎也”，或古旦反。苫，式占反；李巡云：编菅茅以覆屋曰苫。把，必马反。稿，古老反。<br/><br/>　　[疏]注“编菅”至“稿也”。<br/><br/>　　○正义曰：《释草》云“白华，野菅”。郭璞云“菅，茅属”。《释器》云：“白盖谓之苫。”李巡曰：“编菅以覆屋曰苫。”郭璞曰：“白茅，苫也”。是编菅为苫也。秉，把，《诗毛传》文也。《说文》云“秆，禾茎也”，是为槀也。或取一片苫，或取一把稿，言民不肯烧之。<br/><br/>　<br/><br/>　　国人投之，遂弗爇也。令尹炮之，烧，燔郤宛。○炮，陟交反，又彭交反。燔音烦。<br/><br/>　　[疏]“国人”至“炮之”。<br/><br/>　　○正义曰：国人投之，谓投菅秆於地，故遂不烧也。“令尹炮之”一句，是鄢将师令众之辞。服虔云：民弗肯爇也，鄢将师称，令尹使女燔炮之。燔、炮、爇，皆是烧也。<br/><br/>　<br/><br/>　　尽灭郤氏之族党，杀阳令终与其弟完及佗，令终，阳匄子。○佗，走何反。匄，古害反。与晋陈及其子弟。晋陈，楚大夫，皆郤氏之党。晋陈之族呼於国曰：“鄢氏、费氏自以为王，专祸楚国，弱寡王室，蒙王与令尹以自利也，蒙，欺也。○呼，火故反。令尹尽信之矣，国将如何？”令尹病之。为下杀无极张本。<br/><br/>　　秋，会于扈，令成周，且谋纳公也。宋、卫皆利纳公，固请之。范献子取旷於季孙，谓司城子梁与北宫贞子子梁，宋乐祁也。贞子，卫北宫喜。曰：“季孙未知其罪，而君伐之。请囚、请亡，於是乎不获，君又弗克，而自出也。夫岂无备而能出君乎？季氏之复，天救之也。复，犹安也。休公徒之怒，休，息也。而启叔孙氏之心。不然，岂其伐人而说甲执冰以游？叔孙氏惧祸之滥，而自同於季氏，天之道也。鲁君守齐，三年而无成。季氏甚得其民，淮夷与之，淮夷，鲁东夷。○说，他活反。<br/><br/>　　[疏]“惧祸”至“道也”。<br/><br/>　　○正义曰：言季氏无罪而公滥讨之，叔孙氏亦惧祸之滥及於己，而自同心於季氏，俱叛公。此乃天之常道也。<br/><br/>　<br/><br/>　　有十年之备，有齐、楚之援，公虽在齐，言齐不致力。有天之赞，有民之助，有坚守之心，有列国之权，而弗敢宣也，宣，用也。○守，手又反。事君如在国。书公行，告公至，是也。故鞅以为难。二子皆图国者也，而欲纳鲁君，鞅之愿也，请从二子以围鲁。无成，死之。”二子惧，皆辞。乃辞小国，而以难复。以难纳白晋君。孟懿子、阳虎伐郓，阳虎，季氏家臣。伐郓，欲夺公。<br/><br/>　　[疏]“孟懿”至“伐郓”。<br/><br/>　　○正义曰：伐郓欲夺公郓，使公不得居也。不书者，伐公逆事，不可以告庙，国史无由得书。<br/><br/>　<br/><br/>　　郓人将战。子家子曰：“天命不慆久矣，慆，疑也。言弃君不疑。○慆，他刀反。使君亡者，必此众也。言君据郓众以与鲁战，必败亡。天既祸之，而自福也，不亦难乎！犹有鬼神，此必败也。<br/><br/>　　[疏]“犹有”至“败也”。<br/><br/>　　○正义曰：言尚有鬼神以助君，此战必当败也，况无鬼神乎！<br/><br/>　<br/><br/>　　呜呼，为无望也夫！其死於此乎！”公使子家子如晋。公徒败于且知。且知，近郓地也。○夫音扶。且，子馀反。近，附近之近。<br/><br/>　　楚郤宛之难，国言未已，进胙者莫不谤令尹。进胙，国中祭祀也。谤，诅也。○难，乃旦反，年末同。胙，才故反。诅，侧虑反。沈尹戌言於子常曰：“夫左尹与中厩尹，莫知其罪，而子杀之，以兴谤讟，至于今不己。左尹，郤宛也。中厩尹，阳令终。○厩，九又反。讟音独。戌也惑之：仁者杀人以掩谤，犹弗为也。今吾子杀人以兴谤，而弗图，不亦异乎！夫无极，楚之谗人也，民莫不知。去朝吴，在十五年。○去，起吕反。朝，如字，下朝夕同。出蔡侯宋，在二十一年。丧太子建，杀连尹奢，在二十年。○丧，息浪反。屏王之耳目，使不聪明。不然，平王之温惠共俭，有过成、庄，无不及焉。所以不获诸侯，迩无及也。迩，近也。○近，附近之近。今又杀三不辜，以兴大谤，三不辜：郤氏、阳氏、晋陈氏。几及子矣。子而不图，将焉用之？夫鄢将师矫子之命，以灭三族。国之良也，而不愆位。在位无愆过。○几音祈，又音机。焉，於虔反。矫，居表反。愆，起虔反。<br/><br/>　　[疏]“鄢将师矫子之命”。<br/><br/>　　○正义曰：令尹召鄢将帅，告之以郤宛门有甲耳，不令攻郤宛也。鄢将师退而令众，使攻之，是矫令尹命也。<br/><br/>　<br/><br/>　　吴新有君，光新立也。疆埸日骇，楚国若有大事，子其危哉！知者除谗以自安也，今子爱谗以自危也，甚矣，其惑也！”子常曰：“是瓦之罪，敢不良图！”九月已未，子常杀费无极与鄢将师，尽灭其族，以说于国，谤言乃止。冬，公如齐，齐侯请飨之。设飨礼。○疆，居良反。场音亦。知音智。子家子曰：“朝夕立於其朝，又何飨焉？其饮酒也。”乃饮酒，使宰献，而请安。比公於大夫也。礼，君不敌臣，宴大夫，使宰为主。献，献爵也。请安，齐侯请自安，不在坐也。○坐，才卧反。<br/><br/>　　[疏]“朝夕”至“饮酒”。<br/><br/>　　○正义曰：礼，为诸侯相为宾主国待之，有享、食、燕三礼，享为大。郑玄云：“享，谓享大牢以饮宾，是为礼之大者。”子家以公虽居郓，以齐为主。此年巳再如齐，数相见不为宾客，故言“朝夕立於其朝，又何须设飨礼焉？其饮酒也。”劝其用宴礼而饮酒耳。<br/><br/>　　○注“比公”至“坐也”。正义曰：燕礼者，公燕大夫之礼也。公虽亲在，而别有主人。郑玄云“主人，宰夫也。宰夫，大宰之属，掌宾客之献饮食者也。君於其臣，虽为宾，不亲献，以其尊，莫敢伉礼也”。今齐侯与公饮酒，而使宰献，是比公於大夫也。献，献爵者。礼有三酌，献也，酬也，酢也。献酬是主人献宾，唯酢是宾答主人耳。礼，君不敌臣，宴大夫，使宰为主，即燕礼是其事也。杜以“宰献，而请安”，谓齐侯请自安於别室，不在坐也。刘炫云：案《燕礼》：“司正洗角觯，南面坐奠于中庭，升东楹之东受命。西阶上北面，命卿大夫。君曰：‘以我安卿大夫。’皆对曰：‘诺，敢不安。’”彼是请客使自安，当如彼使宰请鲁侯自安耳。主人请安，谓主人使司正请安于宾。服虔亦然。杜今云“齐侯请自安”非也。今知不然者，案《乡饮酒》礼，宾主相敌，主人亦请安于宾。然则齐侯与公敌，礼，安宾乃是常事，何须传载其文，以见卑公之义？明是齐侯请欲自安，不在其坐，明慢公之甚。刘不审思此理，用《燕礼》请安之义而规杜，非也。<br/><br/>　<br/><br/>　　子仲之子曰重，为齐侯夫人，日：“请使重见。”子仲，鲁公子慭也。十二年，谋逐季氏，不能而奔齐。今行饮酒礼，而欲使重见，从宴众７也。○曰重，直勇反，又且恭反。见，贤遍反，注同。慭，鱼觐反。众７，息列反。子家子乃以君出。辟齐夫人。十二月，晋籍秦致诸侯之戍于周，鲁人辞以难。经所以不书成周。籍秦，籍谈子。<br/><br/>　　【经】二十有八年，春，王三月，葬曹悼公。（无传。六月而葬，缓。）公如晋，次于乾侯。（乾侯，在魏郡斥丘县，晋竟内邑。○斥音尺，一音昌夜反。竟音境，传同。）<br/><br/>　　夏四月丙戌，郑伯宁卒。无传。未同盟而赴以名。六月，葬郑定公。无传。三月而葬，速。<br/><br/>　　秋七月癸巳，滕子宁卒。无传。未同盟而赴以名。冬，葬滕悼公。无传。<br/><br/>　　【传】二十八年，春，公如晋，将如乾侯。（齐侯卑公，故適晋。）子家子曰：“有求於人，而即其安，人孰矜之？其造於竟。”（欲使次於竟以待命。○造，七报反。）弗听，使请逆於晋。晋人曰：“天祸鲁国，君淹恤在外，君亦不使一个辱在寡人，（一个，单使。○个，古贺反，注同。单使，所吏反。）而即安於甥舅，其亦使逆君？”（言自使齐逆君。）使公复于竟，而后逆之。（逆者乾侯也。言公不能用子家，所以见辱。○著，中略反，一音直略反。）晋祁胜与邬臧通室。（二子祁盈家臣也。通室，易妻。○祁，巨支反；《字林》云，太原县，上尸反。邬，旧音乌户反，又音偃。案，地名在周者，乌户反；隐十一年，王取邬留是也。在郑者音偃，成十六年战于鄢陵是也。在楚者於建反，又音偃；昭十三年，王氵公夏将入鄢是也。在晋者於庶反；《字林》乙袪反；郭璞《三仓解诂》音瘀，於庶反；阚骃音厌饫之饫，重言之。太原有邬县。唯周地者从乌，馀皆从焉。《字林》亦作鄢，音同。传云，分祁氏之田以为七县，司马弥牟为邬大夫，即太原县也。鄢臧宜以邑为氏。於爰反，旧音误。）祁盈将执之，（盈，祁午之子。）访於司马叔游。（叔游，司马叔侯之子。）叔游曰：“《郑书》有之：‘恶直丑正，实蕃有徒。’（《郑书》，古书名也。言害正直者，实多徒众。○恶，如字，又乌路反。蕃音烦。）<br/><br/>　　[疏]“恶直”至“有徒”。<br/><br/>　　○正义曰：以直为恶，以正为丑，恶直事，丑正道，如此人者，实蕃多有徒众。言时世慕善者少，从恶者多。<br/><br/>　<br/><br/>　　无道立矣，子惧不免。言世乱谗胜。《诗》曰：‘民之多辟，无自立辟。’《诗·大雅》。○多辟，本又作僻，匹亦反。立辟，婢亦反。<br/><br/>　　[疏]“诗曰”至“立辟”。<br/><br/>　　○正义曰：《诗·大雅·板》之篇，刺厉王之诗。辟，邪也。辟，法也。民之多有邪辟者，於此之时，无自谓所立者为法。是言无道之世，法不可为。古辟、辟，字同音异耳。<br/><br/>　<br/><br/>　　姑已，若何？”姑，且也。已，止也。盈曰：“祁氏私有讨，国何有焉？”言讨家臣，无与国事。○无与音预。遂执之。祁胜赂荀跞，荀跞为之言於晋侯。晋侯执祈盈。以其传戮。为，于伪反。祁盈之臣曰：“钧将皆死，钧，同也。<br/><br/>　　[疏]“钧将皆死”。正义曰：钧，同也。杀胜与臧，盈亦死；不杀，盈亦死。同将皆死，不如杀之，使盈闻而快意。<br/><br/>　<br/><br/>　　慭使吾君闻胜与臧之死也以为快。”慭，发语之音。○慭，鱼觐反。乃杀之。夏六月，晋杀祁盈及杨食我。杨，叔向邑。食我，叔向子伯石也。○食音嗣。向，许丈反。食我，祁盈之党也，而助乱，故杀之，遂灭祁氏、羊舌氏。初，叔向欲娶於申公巫臣氏，夏姬女也。○娶，七主反。夏，户雅反，注同。其母欲娶其党。叔向曰：“吾母多而庶鲜，吾惩舅氏矣。”言父多妾媵，而庶子鲜少。嫌母氏性不旷。○鲜，息浅反，注皆同。惩，直升反。媵，绳证反，又时证反。<br/><br/>　　[疏]“吾母多”。<br/><br/>　　○正义曰：言父多妾媵而谓之母多者，意言庶弟少。据庶弟而发言，故谓父妾为母耳。<br/><br/>　<br/><br/>　　其母曰：“子灵之妻杀三夫，子灵，巫臣。妻，夏姬也。三夫，陈御叔、楚襄老及巫臣也。时巫臣已死。<br/><br/>　　[疏]“杀三夫”。<br/><br/>　　○正义曰：三夫，皆自命尽而死，其死不由夏姬。而云杀三夫者，妇之配夫，欲其偕老，其夫数死，是妻之薄相，故以为夏姬之咎。<br/><br/>　<br/><br/>　　一君、陈灵公。一子，夏徵舒。而亡一国、陈也。两卿矣，孔宁、仪行父。<br/><br/>　　[疏]“一君”至“两卿”。<br/><br/>　　○正义曰：“一君、一子”，蒙上“杀”文；“两卿”，亦蒙“亡”文也。以两卿弃位出奔，身不死，故为亡也。此事皆宣十年、十一年传。<br/><br/>　<br/><br/>　　可无惩乎？吾闻之：‘甚美必有甚恶。’是郑穆少妃姚子之子，子貉之妹也。子貉，郑灵公夷。○少，诗照反。貉，亡白反。<br/><br/>　　[疏]“甚美必有甚恶”。<br/><br/>　　○正义曰：物忌大盛，善不可常。暑往寒来，昼明夜暗，孰能为此者，天地。天地尚不能常，况人乎！故甚美必有甚恶也。甚美，谓夏姬之身；甚恶，当在其后。言其种胤当恶，故禁其子取之。<br/><br/>　<br/><br/>　　子貉早死，无后，而天锺美於是，是，夏姬也。锺，聚也。子貉死在宣四年。<br/><br/>　　[疏]“子貉”至“於是”。<br/><br/>　　○正义曰：此因郑灵早夭，而夏姬美，推之为此言耳，不是兄早死而妹必美也。犹今俗语云“衰家女未必慧，慧家女未必衰”。<br/><br/>　<br/><br/>　　将必以是大有败也。<br/><br/>　　[疏]“将必”至“败也”。<br/><br/>　　○正义曰：夏姬淫或，丧国灭家。叔向之母犹谓未是大败，故言将必以是大有败也。十四年传称“施邢侯”者，或是夏姬之男，此杀杨食我，又是夏姬之外孙，其种类盖尽矣。<br/><br/>　<br/><br/>　　昔有仍氏生女，黰黑，有仍，古诸侯也。美发为黰。○黰，之忍反；《说文》作，又作鬒，云：稠发也。<br/><br/>　　[疏]“生女黰黑”。<br/><br/>　　○正义曰：黰即鬒也。《诗》云：“鬒发如云。”《毛传》云：“鬒，黑发也。如云，言美长也。”《说文》云：“鬒，稠发也。”然则鬒者，发多长而黑，美之貌也。此传黰下有黑，则黰文不兼於黑，故贾、杜皆云“美发为黰”。<br/><br/>　<br/><br/>　　而甚美，光可以鉴，发肤光色，可以照人。○鉴，古暂反，镜也。<br/><br/>　　[疏]注“发肤”至“照人”。<br/><br/>　　○正义曰：传於“黰黑”、“甚美”之下乃云“光可以鉴”，知发与肌肤二者，光色皆可以照人。<br/><br/>　<br/><br/>　　名曰玄妻。以发黑故。乐正后夔取之，夔，舜典乐之君长。○夔，求龟反。取，如字，又古住反。<br/><br/>　　[疏]注“夔舜”至“君长”。<br/><br/>　　○正义曰：《尚书·舜典》云：帝曰：“夔，命汝典乐，教胄子。”是夔为舜之典乐官也。正，长也。后，君也。故云“典乐之君长”。王朝公卿，故以后言之，犹谓为后稷。<br/><br/>　<br/><br/>　　生伯封，实有豕心，贪惏无餍，忿众０无期，谓之封豕。众０，戾也。封，大也。○长，丁丈反。惏，力耽反；《方言》云，楚人谓贪为惏。餍，亦作厌，於盐反；服作类，立对反；服作类。<br/><br/>　　[疏]“生伯”至“封豕”。<br/><br/>　　○正义曰：豕心，言其心似猪，贪而无耻也。《方言》云：“晋魏河内之北，谓惏为残，楚谓之贪。”则惏亦贪也。贾逵云：惏，耆食也。其人贪耆财利饮食，无知餍足，忿怒狼戾，无有期度，时人谓之大猪。<br/><br/>　　○注“众０，戾也。封，大也”。<br/><br/>　　○正义曰：以众０忿共文，则众０亦似忿，故以为戾，言狼戾也。定四年传封豕与长蛇相对，知封为大也。服虔云：忿怒其类，以餍其私，无期度也。<br/><br/>　<br/><br/>　　有穷后羿灭之，夔是以不祀。羿，篡夏后者。○羿音艺。篡，初患反。且三代之亡、共子之废，皆是物也，夏以末喜，殷以妲己，周以褒姒，三代所由亡也。共子，晋申生，以骊姬废。○共音恭；本亦作恭。妹喜本或作嬉，音同；《国语》云，桀伐有施，有施氏以妹喜女焉；韦昭注《汉书》云，嬉，姓也。妲己，丁达反，下音纪；《国语》云：有苏氏之女也；韦昭云：己，姓也。褒姒，音似；龙漦所生，褒人所养者也。《毛诗》云：姒，姓也；郑笺云：姒，字也。骊姬，本又作丽，同，力知反。献公伐孋戎所得，而以为夫人。《穀梁传》云：灭虢所得。《庄子》云：艾封人之子。<br/><br/>　　[疏]注“夏以”至“姬废”。正义曰：《晋语》云：“史苏曰：‘昔夏桀伐有施氏，有施氏以妹嬉女焉，妹嬉有宠，於是与伊尹比而亡夏。殷辛伐有苏氏，有苏以妲已女焉，妲已有宠，於是与胶鬲比而亡殷。周幽王伐有褒，有褒人以褒姒女焉，褒姒有宠，生伯服，於是与虢石甫比，逐大子宜咎而立伯服。大子奔申，申人、鄫人召西戎以伐周，周於是乎亡。’”是三代所由亡之事也。共子之事，具见於传。<br/><br/>　<br/><br/>　　女何以为哉？夫有尢物，足以移人。苟非德义，则必有祸。”尢，异也。○女音汝。<br/><br/>　　[疏]“苟非”至“有祸”。<br/><br/>　　○正义曰：苟，诚也。诚不以德义自持，则必有祸。<br/><br/>　<br/><br/>　　叔向惧，不敢取。平公强使取之，生伯石。伯石始生，子容之母走谒诸姑，子容母，叔向嫂，伯华妻也。姑，叔向母。○敢取，七住反，又如字。强，其丈反。嫂，素早反，兄妻也，依字宜如此。曰：“长叔姒生男。”兄弟之妻相谓姒。○长，丁丈反。<br/><br/>　　[疏]注“兄弟”至“谓姒”。<br/><br/>　　○正义曰：相谓者，幼者谓长为姒也。子容是伯华之子，其兄弟伯华最长，叔向次之，其馀诸弟皆小於叔向也，故谓叔向为长叔。叔向之妻，其年长於子容母，故称长叔姒也。《释亲》云：“女子同出，谓先生为姒，后生为娣。”孙炎曰“同出，俱嫁事一夫也。《公羊传》曰：‘娣者何？弟也。’此其义也。”是言共事一夫者，长为姒，幼为娣，自以身之长幼生娣姒之名，其娣姒之名，不由夫之长幼也。《释亲》又云：“长妇谓稚妇为娣妇，娣妇谓长妇为姒妇。”自以身之长稚相谓也。《丧服》小功章云：“娣姒妇报。传曰：‘娣姒妇者，弟长也。’”传言弟长者，双训娣姒，言娣是弟，姒是长也。郑玄云：“娣姒者，兄弟之妻相名也。长妇谓稚妇为娣妇，娣妇谓长妇为姒妇。”亦取《尔雅》之文以解弟长之义，是以身之长幼明矣。<br/><br/>　<br/><br/>　　姑视之。及堂，闻其声而还，曰：“是豺狼之声也，狼子野心。非是，莫丧羊舌氏矣。”遂弗视。<br/><br/>　　秋，晋韩宣子卒，魏献子为政，献子，魏舒。○〈豸寸〉，本又作豺，同，仕皆反。丧，息浪反。分祁氏之田以为七县，七县，邬、祁、平陵、梗阳、涂水、马首、盂也。○梗，古杏反。盂，音于，下文同。分羊舌氏之田以为三县。铜鞮、平阳、杨氏。○鞮，丁兮反。司马弥牟为邬大夫，太原邬县。贾辛为祁大夫，太原祁县。司马乌为平陵大夫，魏戊为梗阳大夫，戊魏舒庶子。梗阳，在太原晋阳县南。○戊音茂。知徐吾为涂水大夫，徐吾，知盈孙。涂水，太原榆次县。○知音智。次，资利反，又如字。韩固为马首大夫，固韩起孙。孟丙为盂大夫，太原盂县。乐霄为铜鞮大夫，上党铜鞮县。○霄音消。赵朝为平阳大夫，朝，赵胜曾孙。平阳，平阳县。○朝如字。僚安为杨氏大夫。平阳杨氏县。<br/><br/>　　[疏]“分祁”至“氏大夫”。<br/><br/>　　○正义曰：此祁氏与羊舌氏之田，旧是私家采邑，二族既灭，其田归公，分为十县。为公邑，故选置大夫也。传文先祁后羊舌，故依下文选置大夫之次，上七县为祁氏之田，下三县为羊舌氏之田。且五年传谓伯石为杨石，明杨氏是羊舌之田也。《家语》与《史记》皆谓羊舌赤为铜鞮伯华，是铜鞮亦羊舌邑也。平阳之次在铜鞮杨氏之间，知亦羊舌邑也。<br/><br/>　<br/><br/>　　谓贾辛、司马乌为有力於王室，二十二年，辛、乌帅师纳敬王。○僚，力彫反。<br/><br/>　　[疏]注“二十”至“敬王”。<br/><br/>　　○正义曰：二十二年传曰：“晋籍谈、荀跞、贾辛、司马督帅师军于阴，于侯氏，于谿泉，次于社。”贾辛军谿泉，司马督次于社。督即乌也。此众军并为伐子朝，欲纳敬王。<br/><br/>　<br/><br/>　　故举之；谓知徐吾、赵朝、韩固、魏戊，馀子之不失职、能守业者也；卿之庶子为馀子。<br/><br/>　　[疏]注“卿之”至“馀子”。<br/><br/>　　○正义曰：宣二年传云：官卿之適“以为公族。又官其馀子，亦为馀子；其庶子为公行”。注云“馀子，適子之母弟也；庶子，妾子也。彼適庶分为三等，故馀子与庶子为异，此无所对，故总谓庶子为馀子也。此四人之内，当有妻生、妾生者也。知徐吾、韩固是卿之孙也，赵朝卿之曾孙也。而并称馀子者，言其父祖是馀子，就馀子子孙之内，选其贤者而用之，此四人不失常职，能守其父祖之业者也。<br/><br/>　<br/><br/>　　其四人者，皆受县而后见於魏子，以贤举也。四人，司马弥牟、孟丙、乐霄、僚安也。受县而后见，言采众而举，不以私也。○见，贤遍反，注及下，见魏子并同。魏子谓成鱄：鱄，晋大夫。○鱄音剸，又市转反，又音附。“吾与戊也县，人其以我为党乎？”对曰：“何也！戊之为人也，远不忘君，远，疏远也。近不逼同；不逼同位。○逼，彼力反。居利思义，不苟得。在约思纯，无滥心。有守心而无淫行，虽与之县，不亦可乎！<br/><br/>　　[疏]“对曰”至“可乎”。<br/><br/>　　○正义曰：远不忘君，言职虽疏远而心在公室，常忠敬也。近不逼同，言亲近有宠，不逼迫同位，常谦共也。居利思义，临财不苟得，思义可取，乃取之也。在约思纯，处贫匮而思纯，固无叨滥之心也。有守善之心，而无淫邪之行，虽则亲子而与之县，不亦可乎！<br/><br/>　<br/><br/>　　昔武王克商，光有天下，光，大也。○行，下孟反。其兄弟之国者十有五人，姬姓之国者四十人，皆举亲也。夫举无他，唯善所在，亲疏一也。<br/><br/>　　[疏]“昔武”至“亲也”。<br/><br/>　　○正义曰：由武王克商得封建诸国，归功於武王耳。此十五国或有在后封者，非武王之时尽得封也。《尚书·康诰》之篇，周公营洛之年，始封康叔于卫。《洛诰》之篇，周公致政之年，始封伯禽于鲁。明知武王之时，兄弟未尽封也。僖二十四年传称“周公吊二叔之不咸，故封建亲戚以藩屏周”。亦以周公为制礼之主，故归功於周公耳，非尽周公封也。九年传曰“文、武、成、康之封建母弟”，则康王之世尚有封国，宣王方始封郑，非独武王、周公封诸国也。僖二十四年传数“文之昭也”有十六国。此言武王兄弟之国十五人者，人异故说异耳，非武王封十五，周公始加一也。以鲁、卫验之，知周公所加非唯一耳。<br/><br/>　<br/><br/>　　《诗》曰：‘唯此文王，帝度其心。莫其德音，其德克明。克明克类，克长克君。王此大国，克顺克比。比于文王，其德靡悔。既受帝祉，施于孙子。’《诗·大雅》。美文王能王大国，受天福，施及子孙。○唯此文王，《诗》作唯此王季。度，待洛反，下及注同。莫，亡白反，又如字；《尔雅》云，貊，莫，安，定也。下及注同。长，丁丈反，下及注同。王此，于况反，注能王同。祉音耻。施，以豉反，注同。<br/><br/>　　[疏]“诗曰”至“孙子”。<br/><br/>　　○正义曰：《诗·大雅·皇矣》之篇，美文王之德也。“唯此文王”之身为天帝所佑，天帝开度其心，令其有揆度之惠，所度前事莫不皆得其中也。又使之莫然安静，其德教之善音，施之於人则皆应和之也。又能有监昭在下之明，又能有勤施无私之善，又能教诲不倦，有为人师长之德，又能赏善刑恶，有为人君上之度。既有人君之德，故为人君王此周之大邦也。其施教令，能使国人遍服而顺之；既为国人顺服，又能择人之善者，比方其善，乃从而用之。以此文王之德比于上世，有能经纬天地文德之王如尧舜之辈。其此诗人称比较于文王之九德，其德皆是无为人所悔吝者，言文王之德堪比，或以为比于前世文德之王，义亦通也。以此之故，既受天之祉福，施及于后世之子孙，得使长王天下也。此章文次如此者，德皆天之所授，故先言帝度其心，明以下皆蒙帝文也。德由心起，故先言心能度物也。心既能度，然后能施为政教，故次莫其德音，言变政教清静也。为君所以施政，故先言政教清静，乃论身内之德。故次能明，能善。其明与善，还是德音之事，施之於人有照临之明，勤心之善耳。心能施而无私，乃可为人君长，故次克长克君。长即师也。《学记》曰：“能为师，然后能为长。能为长，然后能为君。”故先长后君也。既言堪为人君，即说为君之事，故言王此大邦也。既为大邦之君，能使国人顺服，故次克顺也。民既顺服，又须择善用之，故次克比也。比于文王，其德无所可恨，故言受天之福，泽流后世，以结之。此传言“唯此文王”，《毛诗》作“维此王季”。经涉乱罹，师有异读，后人因而两存，不敢追改。今王肃注《毛诗》及《韩诗》亦作“唯此文王”。郑注《毛诗》作“维此王季”。故解比于文王，言王季之德可以比于文王也。刘炫云：此作“唯此文王”，不可以文王之德，还自比文王，故知比于文王，可以比于上代文德之王也。<br/><br/>　<br/><br/>　　心能制义曰度，帝度其心。<br/><br/>　　[疏]“心能制义曰度”。正义曰：心能制断时事，使合於义，是为善揆度也。言预度未来之事皆得中也。<br/><br/>　<br/><br/>　　德正应和曰莫，莫然清静。○应，应对之应，下如字，又胡卧反。<br/><br/>　　[疏]“德正应和曰莫”。<br/><br/>　　○正义曰：《毛诗》莫作貊。《乐记》引此诗亦作莫。《释诂》云“貉、嗼、安，定也”。郭璞云“皆静定”。《毛传》云“貊，静也。”其德既正，为政清静，故有所施，为民皆应和，《易·系辞》曰：“君子居其室，出其言善，则千里之外应之。”即此义也。莫是清静之意，故杜云“莫然清静”。<br/><br/>　<br/><br/>　　照临四方曰明，勤施无私曰类，施而无私，物得其所，无失类也。○施，式豉反，注及下同。<br/><br/>　　[疏]注“施而无私”至“类也”。<br/><br/>　　○正义曰：勤行施惠，情无偏私，物皆得所，是无失类也。郑玄云“类，善也。”无失类者，不失善之类也。<br/><br/>　<br/><br/>　　教诲不倦曰长，教诲长人之道。赏庆刑威曰君，作威作福，君之职也。<br/><br/>　　[疏]“赏庆刑威曰君”。<br/><br/>　　○正义曰：人君执赏罚之柄，以赏庆人，以刑威物，是为君之道。<br/><br/>　<br/><br/>　　慈和徧服曰顺，唯顺，故天下徧服。○徧音遍，注同。<br/><br/>　　[疏]“慈和徧服曰顺”。<br/><br/>　　○正义曰：人君执慈心以惠下，用和善以接物，则天下徧服而顺从之，故为顺也。《易·系辞》云：“天之所助者，顺。”故杜云“唯顺，故天下徧服”。<br/><br/>　<br/><br/>　　择善而从之曰比，比方善事，使相从也。经纬天地曰文。经纬相错，故织成文。<br/><br/>　　[疏]“经纬天地曰文”。<br/><br/>　　○正义曰：《易》称：圣人“先天而天弗违，后天而奉天时”。言德能顺天，随天所为，如经纬相错，织成文章，故为文也。<br/><br/>　<br/><br/>　　九德不愆，作事无悔，九德，上九日也。皆无愆过，则动无悔吝。○吝，力仞反。故袭天禄，子孙赖之。袭，受也。主之举也，近文德矣，所及其远哉！”举魏戊等，勤施无私也。其四人者，择善而从，故曰近文德，所及远也。○近，附近之近。<br/><br/>　　[疏]注“近文德所及远”。<br/><br/>　　○正义曰：成鱄引此诗者，唯欲取克类、克此二事，同於文王，故云“近文德矣”。文王以有此德，故得施于子孙。魏子既近文德，亦将所及远也。<br/><br/>　<br/><br/>　　贾辛将適其县，见於魏子。魏子曰：“辛来！昔叔向適郑，鬷蔑恶，恶，貌丑。○鬷，音子工反。欲观叔向，从使之收器者，从，随也。随使人应敛俎豆者。<br/><br/>　　[疏]“从使之收器者”。<br/><br/>　　○正义曰：下云“叔向将饮酒”，将欲举爵而饮；比则饮犹未毕，使者拟收器耳，未即收也。<br/><br/>　<br/><br/>　　而往，立於堂下，一言而善。叔向将饮酒，闻之，曰：‘必鬷明也！’素闻其贤，故闻其言而知之。<br/><br/>　　[疏]“一言而善”。<br/><br/>　　○正义曰：旧说云“一言”者，谓设由上，彻由下。<br/><br/>　<br/><br/>　　下，执其手以上，曰：‘昔贾大夫恶，贾国之大夫。恶亦丑也。○上，时掌反，下并注同。取妻而美，三年不言不笑，御以如皋，为妻御之皋泽。○娶，七住反。为，于伪反。<br/><br/>　　[疏]“御以如皋”。<br/><br/>　　○正义曰：《诗》云：“鹤鸣于九皋。”是皋为泽也。如，往也。为妻御车以往泽也。<br/><br/>　<br/><br/>　　射雉，获之，其妻始笑而言。贾大夫曰：“才之不可以已。我不能射，女遂不言不笑夫！”今子少不飏，颜貌不扬显。○射雉，食亦反。女音汝，下同。夫音扶。飏音扬。子若无言，吾几失子矣。言不可以已也如是！’遂如故知。今女有力於王室，吾是以举女。因贾辛有功而后举之，言人不可无能。○几音祈。<br/><br/>　　[疏]“遂如故知”。<br/><br/>　　○正义曰：遂如故旧相知。<br/><br/>　<br/><br/>　　行乎！敬之哉！毋堕乃力！”堕，损也。○毋音无。堕，许规切。仲尼闻魏子之举也，以为义，曰：“近不失亲，谓举魏戊。远不失举，以贤举。可谓义矣。”又闻其命贾辛也，以为忠，先赏王室之功，故为忠。“《诗》曰‘永言配命，自求多福’，忠也。《诗·大雅》。永，长也。言能长配天命，致多福者，唯忠。<br/><br/>　　[疏]“诗曰”至“忠也”。<br/><br/>　　○正义曰：《诗·大雅·文王》之篇也。言王者长自言，我之所为配上天之命而行之，是自家众多之福使归巳。此诗之意，言忠则然也。言魏子能忠，必有多福归之。<br/><br/>　<br/><br/>　　魏子之举也义，其命也忠，其长有后於晋国乎！”<br/><br/>　　冬，梗阳人有狱，魏戊不能断，以狱上。上魏子。○断，丁乱反。其大宗赂以女乐，讼者之大宗。魏子将受之。魏戊谓阎没、女宽二人，魏子之属大夫。○阎，以占反。曰：“主以不贿闻於诸侯，若受梗阳人，贿莫甚焉。吾子必谏！”皆许诺。退朝，待於庭。魏子朝君退，而待於魏子之庭。○闻，如字，又音问。馈入，召之。召二大夫食。○馈，求位反。比置，三叹。既食，使坐。更命之令坐。○比，必利反。令，力呈反。魏子曰：“吾闻诸伯叔，谚曰：‘唯食忘忧。’吾子置食之间三叹，何也？”同辞而对曰：“或赐二小人酒，不夕食。或，他人也。言饥甚。馈之始至，恐其不足，是以叹。中置，自咎曰：‘岂将军食之而有不足？’是以再叹。魏子，中军帅，故谓之将军。○咎，其九反。食之音嗣。帅，所类反；本又作率，同。<br/><br/>　　[疏]注“魏子”至“将军”。<br/><br/>　　○正义曰：晋使卿为军将，谓之将中军，将上军。此以魏子将中军，故呼为将军。及六国以来，遂以将军为官名，盖其元起於此。<br/><br/>　<br/><br/>　　及馈之毕，原以小人之腹为君子之心，属厌而已。”属，足也。言小人之腹饱，犹知厌足。君子之心亦宜然。○属，之玉反，注同。厌，於盐反，又於艳反，注同。献子辞梗阳人。传言魏氏所以兴也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10332.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10334.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

