<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第九_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第九全文,韦昭作品" />
<meta name="description" content="国语注原文阅读,国语卷第九全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5283.html";
var nextpage="novel-read-353-5285.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第九</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5283.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第九</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:05:19<span class="divide">|</span></p>
<div class="page-body">
<div class="page-content">
<p>晋语三<br/><br/>　　１　惠公入而背外内之赂〔一〕。舆人诵之〔二〕曰：「佞之见佞，果丧其田〔三〕。诈之见诈，果丧其赂〔四〕。得国而纽，终逢其咎〔五〕。丧田不惩，祸乱其兴〔六〕。」既里、丕死〔七〕，祸，公陨于韩〔八〕。郭偃曰：「善哉！夫众口祸福之门〔九〕。是以君子省众而动〔一０〕，监戒而谋，谋度而行〔一一〕，故无不济。内谋外度，考省不倦〔一二〕，日考而习，戒备毕矣〔一三〕。」<br/><br/>　　〔一〕　惠公，献公庶子、重耳之弟惠公夷吾也。外，秦也。内，里、丕也。<br/><br/>　　〔二〕　舆，众也。不歌曰诵。<br/><br/>　　〔三〕　伪善为佞。佞，谓里、丕受惠公赂田而纳之。见佞，谓惠公入而不与也。果，犹竟也。丧，亡也。丧田，里、丕不得其赂田。<br/><br/>　　〔四〕　诈，谓秦以诈立惠公，不置德而置服也。见诈，谓惠公入而背之也。丧赂，秦不得其赂地。<br/><br/>　　〔五〕　谓惠公也。纽，〈忄犬〉也。咎，谓败于韩。<br/><br/>　　〔六〕　兴，谓丕郑不得田，不惩艾，复欲与秦共纳重耳，惠公杀之。<br/><br/>　　〔七〕　既，已也。惠公二年春，杀里克；秋，杀丕郑。<br/><br/>　　〔八〕　祸，贪〈忄犬〉之祸。秦伐晋，战于韩，获惠公以归，陨其师徒，在鲁僖十五年。<br/><br/>　　〔九〕　偃，晋大夫。善舆人之诵豫知之，故云「众口祸福之门」。<br/><br/>　　〔一０〕动，行也。<br/><br/>　　〔一一〕监，察也。度，揆也。察众口以为戒，谋事揆义乃行之。<br/><br/>　　〔一二〕考，校也。<br/><br/>　　〔一三〕日自考省，习而行之。戒备之道，毕于是矣。<br/><br/>　　２　惠公即位，出共世子而改葬之，臭达于外〔一〕。国人诵之曰：「贞之无报也。孰是人斯，而有是臭也〔二〕？贞为不听〔三〕，信为不诚〔四〕。国斯无刑，偷居倖生〔五〕。不更厥贞，大命其倾〔六〕。威兮怀兮〔七〕，各聚尔有，以待所归兮〔八〕。猗兮违兮，心之哀兮〔九〕。岁之二七，其靡有徵〔一０〕兮〔一一〕。若狄公子，吾是之依兮〔一二〕。镇抚国家，为王妃兮〔一三〕。」郭偃曰：「甚哉，善之难也〔一四〕！君改葬共君以为荣也，而恶滋章。夫人美于中，必播于外，而越于民，民实戴之〔一五〕。恶亦如之。故行不可不慎也。必或知之〔一六〕，十四年，君之冢嗣其替乎〔一七〕？其数告于民矣〔一八〕。公子重耳其入乎？其魄兆于民矣〔一九〕。若入，必伯诸侯以见天子，其光耿于民矣〔二０〕。数，言之纪也〔二一〕。魄，意之术也〔二二〕。光，明之曜也。纪言以叙之〔二三〕，述意以导之〔二四〕，明曜以昭之。不至何待？欲先导者行乎〔二五〕，将至矣！」<br/><br/>　　〔一〕　共世子，申生也。献公时，申生葬不如礼，故改葬之。惠公蒸于献公夫人贾君，故申生臭达于外，不欲为无礼者所葬。唐以贾君为申生妃，非也。传曰：「献公娶于贾，无子。」<br/><br/>　　〔二〕　贾、唐云：「贞，正也。谓惠公欲以正礼改葬世子而不获吉报也。孰，谁也。斯，斯世子也。谁使是人有是臭者，言惠公使之也。」或云：「贞，谓申生也，与下相违，似非也。」<br/><br/>　　〔三〕　以正葬之，而不见听。<br/><br/>　　〔四〕　信心行之，而不见诚。<br/><br/>　　〔五〕　刑，法也。言惠公偷窃居位，徼倖而生。<br/><br/>　　〔六〕　不变更其正，大命将倾。倾，危也。<br/><br/>　　〔七〕　威，畏也。怀，思也。言国人畏惠公、思重耳。<br/><br/>　　〔八〕　尔有，所有也。<br/><br/>　　〔九〕　猗，歎也。违，去也。言民心欲去其上，安土重迁，故心哀之。<br/><br/>　　〔一０〕案：「徵」，公序本作「微」。札记：「当以别本作『微』。丕烈案：此以威、怀、归、猗、违、哀、微、依、妃为韵。韦解『<br/><br/>　　无有微者亦亡，谓子幸也。』是读『微』为『尾』而解之也。『微』、『尾』古同字，孳『尾』为字『微』，『微生』为『尾生』，皆其证也。」<br/><br/>　　〔一一〕二七，十四岁后也。靡，无也。无有徵者亦亡，谓子幸。　案：「徵」，公序本作「微」。<br/><br/>　　〔一二〕谓重耳。<br/><br/>　　〔一三〕言重耳当伯诸侯，为王妃偶。<br/><br/>　　〔一四〕难，难为也。<br/><br/>　　〔一五〕美，善也。播，布也。越，扬也。戴，欣戴也。言有善于中心，必播于外、扬于民也。<br/><br/>　　〔一六〕或知下民，必知其善否也。<br/><br/>　　〔一七〕冢嗣，太子也。替，灭也。<br/><br/>　　〔一八〕数，谓二七。<br/><br/>　　〔一九〕魄，形也。兆，见也。<br/><br/>　　〔二０〕耿，犹昭也。<br/><br/>　　〔二一〕谓言者纪其数也。<br/><br/>　　〔二二〕意，民之志也。术，导也。魄兆见而民志随。<br/><br/>　　〔二三〕叙，述也。<br/><br/>　　〔二四〕导，开导也。<br/><br/>　　〔二五〕先导，为重耳导引者可行也。<br/><br/>　　３　惠公既杀里克而悔之，曰：「芮也，使寡人过杀我社稷之镇。〔一〕」郭偃闻之，曰：「不谋而谏者，冀芮也〔二〕。不图而杀者，君也〔三〕。不谋而谏，不忠。不图而杀，不祥。不忠，受君之罚〔四〕。不祥，罹天之祸。受君之罚，死戮〔五〕。罹天之祸，无后〔六〕。志道者勿忘，将及矣〔七〕！」及文公入〔八〕，秦人杀冀芮而施之〔九〕。<br/><br/>　　〔一〕　芮，冀芮也。镇，重也。<br/><br/>　　〔二〕　不先为君谋而谏，使君杀里克者，冀芮也。<br/><br/>　　〔三〕　言不与人谋而杀里克者，君之过也。<br/><br/>　　〔四〕　言君当加罚也。<br/><br/>　　〔五〕　戮，辱也。言死且有辱。<br/><br/>　　〔六〕　无后嗣也。<br/><br/>　　〔七〕　志，识也。及，至也。勿忘此占，言祸将至也。<br/><br/>　　〔八〕　文公，重耳。<br/><br/>　　〔九〕　冀芮既纳文公而悔，将杀之。文公知之，潜会秦伯于王城。冀芮焚公宫，求公不得，遂如河上，秦伯诱而杀之。陈尸曰施。<br/><br/>　　４　惠公既即位，乃背秦赂。使丕郑聘于秦，且谢之〔一〕。而杀里克，曰：「子杀二君与一大夫〔二〕，为子君者，不亦难乎？」<br/><br/>　　〔一〕　谢不时也。<br/><br/>　　〔二〕　二君，奚齐、卓子。一大夫，荀息。<br/><br/>　　丕郑如秦谢缓赂〔一〕，乃谓穆公曰：「君厚问以召吕甥、郄称、冀芮而止之〔二〕，以师奉公子重耳，臣之属内作，晋君必出〔三〕。」穆公使令至报问〔四〕，且召三大夫。郑也与客将行〔五〕事〔六〕，冀芮曰：「郑之使薄而报厚〔七〕，其言我于秦也，必使诱我。弗杀，必作难。」是故杀丕郑及七舆大夫〔八〕：共华、贾华、叔坚、骓歂、纍虎、特宫、山祁，皆里、丕之党也。丕豹出奔秦〔九〕。<br/><br/>　　〔一〕　缓，迟也。<br/><br/>　　〔二〕　止，留也。问，聘也。谓报丕郑之聘。　案：公序本作「问，遗也，以厚礼问遗。此三人皆晋大夫，来因留止也。」<br/><br/>　　〔三〕　属，七舆大夫。出，奔也。<br/><br/>　　〔四〕　令至，秦大夫。报问，报丕郑之聘，且问遗吕甥之属。<br/><br/>　　〔五〕　案：公序本无「行」字。<br/><br/>　　〔六〕　客，令至也。将行事，行聘事也。<br/><br/>　　〔七〕　薄，礼币少。<br/><br/>　　〔八〕　七舆，申生下军七舆大夫也。　案：「申生下军七舆大夫也」，公序本作「申生下军之众大夫也」。<br/><br/>　　〔九〕　豹，丕郑子。<br/><br/>　　丕郑之自秦反也，闻里克死，见共华曰：「可以入乎？」共华曰：「二三子皆在而不及〔一〕，子使于秦，可哉〔二〕！」丕郑入，君杀之。共赐谓共华〔三〕曰：「子行乎？其及也〔四〕！」共华曰：「夫子之入，吾谋也，将待也〔五〕。」赐曰：「孰知之？」共华曰：「不可。知而背之不信，谋而困人不智〔六〕，困而不死无勇。任大恶三，行将安入〔七〕？子其行矣，我姑待死〔八〕。」<br/><br/>　　〔一〕　二三子，七舆大夫也。不及，罪不及。<br/><br/>　　〔二〕　可，可以入也。<br/><br/>　　〔三〕　共赐，华之族，晋大夫。<br/><br/>　　〔四〕　行，去也。其及，将见及也。<br/><br/>　　〔五〕　言己误丕郑，将待祸也。<br/><br/>　　〔六〕　谋不中为困。<br/><br/>　　〔七〕　任，荷也。<br/><br/>　　〔八〕　子，共赐。<br/><br/>　　丕郑之子曰豹，出奔秦，谓穆公曰：「晋君大失其众，背君赂，杀里克，而忌处者，众固不说〔一〕。今又杀臣之父及七舆大夫，此其党半国矣。君若伐之，其君必出。」穆公曰：「失众安能杀人〔二〕？且夫祸唯无毙〔三〕，足者不处〔四〕，处者不足〔五〕，胜败若化〔六〕。以祸为违，孰能出君〔七〕？尔俟我〔八〕！」<br/><br/>　　〔一〕　忌，恶也。处者，国中大夫也。<br/><br/>　　〔二〕　人，谓里、丕及七舆大夫。<br/><br/>　　〔三〕　毙，死也。罪不至死，则不为乱。<br/><br/>　　〔四〕　罪足以死，则不处国。<br/><br/>　　〔五〕　处国者不足以死也。<br/><br/>　　〔六〕　化，言转化无常也。犹丕郑欲杀君，君反杀之。<br/><br/>　　〔七〕　违，去也。谓丕豹以祸故，而去其国，谁能出君乎？<br/><br/>　　〔八〕　俟，待也，待我图之。<br/><br/>　　５　晋饥〔一〕，乞籴于秦。丕豹曰：「晋君无礼于君，众莫不知〔二〕。往年有难，今又荐饥〔三〕。已失人，又失天，其有殃也多矣。君其伐之，勿予籴！」公曰：「寡人其君是恶，其民何罪？天殃流行，国家代有〔四〕。补乏荐饥，道也，不可以废道于天下〔五〕。」谓公孙枝曰：「予之乎〔六〕？」公孙枝曰：「君有施于晋君，晋君无施于其众。今旱而听于君，其天道也〔七〕。君若弗予，而天予之〔八〕。苟众不说其君之不报也，则有辞矣〔九〕。不若予之，以说其众。众说，必咎于其君。其君不听，然后诛焉。虽欲御我，谁与？」是故犯舟于河，归籴于晋〔一０〕。<br/><br/>　　〔一〕　在鲁僖十三年。<br/><br/>　　〔二〕　无礼，背赂也。<br/><br/>　　〔三〕　难，谓杀里、丕之党。仍饥曰荐。<br/><br/>　　〔四〕　代，更也。<br/><br/>　　〔五〕　荐，进也。<br/><br/>　　〔六〕　枝，子桑也。<br/><br/>　　〔七〕　听，听命于君。<br/><br/>　　〔八〕　予之年。<br/><br/>　　〔九〕　苟使晋众不说惠公不报秦施。今不予籴，则晋得以为辞，故不可不予。<br/><br/>　　〔一０〕犯，浮也。归，不反之辞。<br/><br/>　　秦饥，公令河上输之粟〔一〕。虢射曰：「弗予赂地而予之籴，〔二〕无损于怨而厚于寇〔三〕，不若勿予。」公曰：「然。」庆郑曰：「不可〔四〕。已赖其地，而又爱其实〔五〕，忘善而背德，虽我必击之〔六〕。弗予，必击我。」公曰：「非郑之所知也。」遂不予。<br/><br/>　　〔一〕　河上，所许秦五城也。<br/><br/>　　〔二〕　虢射，晋大夫。<br/><br/>　　〔三〕　厚，犹疆也。<br/><br/>　　〔四〕　庆郑，晋大夫。<br/><br/>　　〔五〕　赖，赢也。实，穀也。<br/><br/>　　〔六〕　我当处秦，我亦将击晋。<br/><br/>　　６　六年，秦岁定〔一〕，帅师侵晋，至于韩〔二〕。公谓庆郑曰：「秦寇深矣，奈何〔三〕？」庆郑曰：「君深其怨，能浅其寇乎？非郑之所知也，君其讯射也〔四〕。」公曰：「舅所病也〔五〕？」卜右，庆郑吉〔六〕。公曰：「郑也不逊〔七〕。」以家僕徒为右，〔八〕步扬御戎〔九〕；梁由靡御韩简〔一０〕，虢射为右〔一一〕，以承公〔一二〕。<br/><br/>　　〔一〕　惠公六年，鲁僖公十五年。定，安也，穀熟则民安。<br/><br/>　　〔二〕　韩，晋地韩原。<br/><br/>　　〔三〕　深，入境深也。一曰：「深，犹重也。」<br/><br/>　　〔四〕　讯，问也。射，虢射。<br/><br/>　　〔五〕　病，短也。诸侯谓异姓大夫曰舅。<br/><br/>　　〔六〕　右，公戎车之右。<br/><br/>　　〔七〕　言不顺不可以为车右。<br/><br/>　　〔八〕　家僕徒，晋大夫。<br/><br/>　　〔九〕　步扬，晋大夫。御戎，御公戎车。<br/><br/>　　〔一０〕由靡，晋大夫。韩简，晋卿韩万之孙。<br/><br/>　　〔一一〕为简车右。<br/><br/>　　〔一二〕承，次公车也。<br/><br/>　　公御秦师，令韩简视师，曰：「师少于我，斗士众〔一〕。」公曰：「何故？」简曰：「以君之出也处己〔二〕，入也烦己〔三〕，饥食其籴，三施而无报，故来。今又击之，秦莫不愠〔四〕，晋莫不怠〔五〕，斗士是故众。」公曰：「然。今我不击，归必纽〔六〕。一夫不可纽，而况国乎！」公令韩简挑战〔七〕，曰：「昔君之惠也，寡人未之敢忘。寡人有众，能合之弗能离也〔八〕。君若还，寡人之愿也。君若不还，寡人将无所避。」穆公衡彫戈出见使者〔九〕，曰：「昔君之未入，寡人之忧也。君入而列未成，寡人未敢忘〔一０〕。今君既定而列成，君其整列，寡人将亲见〔一一〕。」<br/><br/>　　〔一〕　欲斗者众。<br/><br/>　　〔二〕　己，秦也。处己，在梁依秦。<br/><br/>　　〔三〕　为秦所立。<br/><br/>　　〔四〕　愠，怒也。<br/><br/>　　〔五〕　受其施而怠惰。<br/><br/>　　〔六〕　纽，〈忄犬〉也。不击而归，秦必纽〈忄犬〉而轻我。<br/><br/>　　〔七〕　先挑敌求战。<br/><br/>　　〔八〕　弗能离，言众欲战。<br/><br/>　　〔九〕　衡，横也。彫，镂也。戈，戟也。<br/><br/>　　〔一０〕列，位也。<br/><br/>　　〔一一〕若云朝见，实欲战也。<br/><br/>　　客还，公孙枝进谏曰：「昔君之不纳公子重耳而纳晋君，是君之不置德而置服也。置而不遂，击而不胜〔一〕，其若为诸侯笑何？君盍待之乎〔二〕？」穆公曰：「然。昔吾之不纳公子重耳而纳晋君，是吾不置德而置服也。然公子重耳实不肯，吾又奚言哉？杀其内主，〔三〕背其外赂〔四〕，彼塞我施，若无天乎〔五〕？若有天，吾必胜之〔六〕。」君揖大夫就车，君鼓而进之。晋师溃，戎马泞而止。〔七〕公号庆郑曰：「载我〔八〕！」庆郑曰：「忘善而背德，又废吉卜〔九〕，何我之载？郑之车不足以辱君避也〔一０〕！」梁由靡御韩简，辂秦公，将止之〔一一〕，庆郑曰：「释来救君〔一二〕！」亦不克救，遂止于秦〔一三〕。<br/><br/>　　〔一〕　遂，成也。<br/><br/>　　〔二〕　待其乱，将自毙。<br/><br/>　　〔三〕　谓里、丕也。<br/><br/>　　〔四〕　外，秦也。<br/><br/>　　〔五〕　云晋所行，若言无有天也。<br/><br/>　　〔六〕　天道助顺，故必胜也。<br/><br/>　　〔七〕　泞，深泥也。止，戎马陷焉。<br/><br/>　　〔八〕　号，呼也。<br/><br/>　　〔九〕　卜右，庆郑吉，公废不用。<br/><br/>　　〔一０〕避，避难也。<br/><br/>　　〔一一〕辂，迎也。<br/><br/>　　〔一二〕释，舍也。<br/><br/>　　〔一三〕止，获也，为秦所获。<br/><br/>　　穆公归，至于王城〔一〕，合大夫而谋曰：「杀晋君与逐出之，与以归之，与复之，孰利？」公子絷曰：「杀之利〔二〕。逐之恐搆诸侯〔三〕，以归则国家多慝〔四〕，复之则君臣合作，恐为君忧，不若杀之。」公孙枝曰：「不可。耻大国之士于中原，又杀其君以重之，子思报父之仇，臣思报君之雠。虽微秦国，天下孰弗患〔五〕？」公子絷曰：「吾岂将徒杀之〔六〕？吾将以公子重耳代之。晋君之无道莫不闻，公子重耳之仁莫不知。战胜大国，武也。杀无道而立有道，仁也。胜无后害，智也。」公孙枝曰：「耻一国之士，又曰余纳有道以临女，无乃不可乎〔七〕？若不可，必为诸侯笑。战而取笑诸侯，不可谓武。杀其弟而立其兄，兄德我而忘其亲，不可谓仁。若弗忘，是再施不遂也，不可谓智。」君曰：「然则若何？」公孙枝曰：「不若以归，以要晋国之成〔八〕，复其君而质其适子，使子父代处秦〔九〕，国可以无害。」是故归惠公而质子幸〔一０〕，秦始知河东之政〔一一〕。<br/><br/>　　〔一〕　王城，秦地。<br/><br/>　　〔二〕　以为臣子绝望。<br/><br/>　　〔三〕　搆，交搆也。<br/><br/>　　〔四〕　慝，恶也，恐知国家閒隙之恶。<br/><br/>　　〔五〕　微，无也。虽无秦国，天下诸侯有害人君父者，谁不患疾。<br/><br/>　　〔六〕　徒，空也。<br/><br/>　　〔七〕　虽立有道，君父之耻未刷。<br/><br/>　　〔八〕　要，结也。成，平也。<br/><br/>　　〔九〕　代，更也。<br/><br/>　　〔一０〕子幸，惠公适子怀公。<br/><br/>　　〔一一〕秦取河东之地而置官司，故云知河东之政。在鲁僖十五年。<br/><br/>　　７　公在秦三月〔一〕，闻秦将成，乃使郄乞告吕甥〔二〕。吕甥教之言，令国人于朝曰：「君使乞告二三子曰：『秦将归寡人，寡人不足以辱社稷，二三子其改置以代幸也〔三〕。』」且赏以悦众，众皆哭，焉作辕田〔四〕。<br/><br/>　　〔一〕　内传：公以九月获，十一月归。<br/><br/>　　〔二〕　郄乞，晋大夫。吕甥，瑕吕饴甥也。<br/><br/>　　〔三〕　欲令更命立他公子以代子幸，言父子避位以感群下。<br/><br/>　　〔四〕　贾侍中云：「辕，易也，为易田之法，赏众以田。易者，易疆界也。」或云：「辕田，以田出车赋。」昭谓：此欲赏以悦众，而言以田出车赋，非也。唐曰：「让肥取硗也。」<br/><br/>　　吕甥致众而告之曰：「吾君惭焉其亡之不卹〔一〕，而群臣是忧，不亦惠乎〔二〕？君犹在外，若何？」众曰：「何为而可〔三〕？」吕甥曰：「以韩之病，兵甲尽矣〔四〕。若征缮以辅孺子，以为君援〔五〕，虽四邻之闻之也，丧君有君，群臣辑睦，兵甲益多，好我者劝，恶我者惧，庶有益乎？」众皆说，焉作州兵〔六〕。<br/><br/>　　〔一〕　亡，谓在外。卹，忧也。<br/><br/>　　〔二〕　忧，谓改立君，赏群臣，作辕田。<br/><br/>　　〔三〕　何所施为可以还君。<br/><br/>　　〔四〕　病，败也。<br/><br/>　　〔五〕　征，税也。言当赋税以缮甲兵，辅子幸以为君援。<br/><br/>　　〔六〕　二千五百家为州，使州长各帅其属缮甲兵。<br/><br/>　　吕甥逆君于秦，穆公讯之〔一〕曰：「晋国和乎？」对曰：「不和。」公曰：「何故？」对曰：「其小人不念其君之罪，而悼其父兄子弟之死丧者〔二〕，不惮征缮以立孺子，曰：『必报雠，吾宁事齐、楚，齐、楚又交辅之〔三〕。』其君子思其君，且知其罪，曰：『<br/><br/>　　必事秦，有死无他。』故不和。比其和之而来，故久。」公曰：「而无来，吾固将归君。国谓君何？」对曰：「小人曰不免，君子则否。」公曰：「何故？」对曰：「小人忌而不思〔四〕，愿从其君而与报秦〔五〕，是故云〔六〕。其君子则否，曰：『吾君之入也，君之惠也。能纳之〔七〕，能执之，则能释之。德莫厚焉，惠莫大焉。纳而不遂，废而不起，以德为怨，君其不然？』」秦君曰：「然。」乃改馆晋君〔八〕，馈七牢焉〔九〕。<br/><br/>　　〔一〕　讯，问也。<br/><br/>　　〔二〕　谓韩之战。<br/><br/>　　〔三〕　交，夹也。<br/><br/>　　〔四〕　忌，怨也。不思，不思大义。<br/><br/>　　〔五〕　君，谓子幸。<br/><br/>　　〔六〕　故言不免。<br/><br/>　　〔七〕　案：「能纳之」下，公序本有「则能执之」四字。<br/><br/>　　〔八〕　改，更也。初秦伯拘晋侯于灵台，将复之，故更舍之于客馆。<br/><br/>　　〔九〕　牛羊豕为一牢，饔饩七牢，侯伯之礼。<br/><br/>　　８　惠公未至，蛾析谓庆郑〔一〕曰：「君之止，子之罪也〔二〕。今君将来，子何俟？」庆郑曰：「郑也闻之曰：『军败，死之；将止，死之。』二者不行，又重之以误人，而丧其君〔三〕，有大罪三，将安适〔四〕？君若来，将待刑以快君志；君若不来，将独伐秦。〔五〕不得君，必死之。此所以待也〔六〕。臣得其志〔七〕，而使君瞢，是犯也〔八〕。君行犯，犹失其国，而况臣乎？」<br/><br/>　　〔一〕　蛾析，晋大夫。<br/><br/>　　〔二〕　止，获也。<br/><br/>　　〔三〕　案：此句下，公序本有注文「误人，误梁由靡，令君见获也」十一字。<br/><br/>　　〔四〕　适，之也。<br/><br/>　　〔五〕　独帅其属。<br/><br/>　　〔六〕　所以不去，待为此也。<br/><br/>　　〔七〕　志，谓出奔。<br/><br/>　　〔八〕　瞢，惭也。犯，犯逆也。<br/><br/>　　公至于绦郊，闻庆郑止，使家僕徒召之，曰：「郑也有罪，犹在乎？」庆郑曰：「臣怨君始入而报德，不降〔一〕；降而听谏，不战〔二〕；战而用良，不败〔三〕。既败而诛，又失有罪〔四〕，不可以封国〔五〕。臣是以待即刑，以成君政。」君曰：「刑之！」庆郑曰：「下有直言，臣之行也〔六〕；上有直刑，君之明也〔七〕。臣行君明，国之利也。君虽弗刑，必自杀也。」蛾析曰：「臣闻奔刑之臣〔八〕，不若赦之以报雠。君盍赦之，以报于秦？」梁由靡曰：「<br/><br/>　　不可。我能行之，秦岂不能〔九〕？且战不胜，而报之以贼，不武；出战不克，入处不安，不智〔一０〕；成而反之，不信〔一一〕；失刑乱政，不威〔一二〕。出不能用，入不能治，败国且杀孺子〔一三〕，不若刑之。」君曰：「斩郑，无使自杀！」家僕徒曰：「有君不忌，有臣死刑〔一四〕，其闻贤于刑之。」梁由靡曰：「夫君政刑，是以治民。不闻命而擅进退，犯政也〔一五〕；快意而丧君，犯刑也。郑也贼而乱国，不可失也！且战而自退，退而自杀；臣得其志，君失其刑，后不可用也〔一六〕。」君令司马说刑之〔一七〕。司马说进三军之士而数庆郑曰：「夫韩之誓曰：失次犯令，死〔一八〕；将止不面夷，死〔一九〕；伪言误众，死。今郑失次犯令，而罪一也；郑擅进退，而罪二也；女误梁由靡，使失秦公，而罪三也；君亲止，女不面夷，而罪四也：郑也就刑！」庆郑曰：「说！三军之士皆在，〔二０〕有人能坐待刑，而不能面夷〔二一〕？趣行事乎〔二二〕！」丁丑，斩庆郑，乃入绦。<br/><br/>　　〔一〕　不自降下而背秦。<br/><br/>　　〔二〕　庆郑谏公使与秦籴，若公降心而听之，可以不战。<br/><br/>　　〔三〕　良，善也。卜右，庆郑吉，不用，故乘郑小驷。不用良，故败。<br/><br/>　　〔四〕　若郑出亡，是失有罪。<br/><br/>　　〔五〕　不可以守封国。<br/><br/>　　〔六〕　行，道也。<br/><br/>　　〔七〕　言刑杀得正，此人君之明。<br/><br/>　　〔八〕　奔，趋也。<br/><br/>　　〔九〕　能行之，谓能赦罪以报雠也。秦岂独不能乎？<br/><br/>　　〔一０〕出战不克，谓韩时也。入处不安，谓今也。欲复伐秦，故不得安。<br/><br/>　　〔一一〕成，平也。与秦始平，而又反之，不信。<br/><br/>　　〔一二〕有罪不杀为失刑，失刑则政乱，政乱则威不行。<br/><br/>　　〔一三〕孺子，子幸也。秦复惠公而质子幸，若伐秦，秦必杀之。<br/><br/>　　〔一四〕忌，怨也。<br/><br/>　　〔一五〕言庆郑擅进退也。<br/><br/>　　〔一六〕不可复用战也。<br/><br/>　　〔一七〕司马，军司马，说其名。<br/><br/>　　〔一八〕次，行列也。令，军令也。<br/><br/>　　〔一九〕将，帅也。止，获也。夷，伤也。<br/><br/>　　〔二０〕皆在此也。<br/><br/>　　〔二一〕言我能坐待死，而不能面夷乎？怨君不用忠信，忌善背德。<br/><br/>　　〔二二〕趣司马行其刑也。<br/><br/>　　十五年，惠公卒，怀公立〔一〕，秦乃召重耳于楚而纳之。晋人杀怀公于高梁〔二〕，而授重耳，实为文公。<br/><br/>　　〔一〕　怀公，子幸也。鲁僖二十二年自秦逃归。<br/><br/>　　〔二〕　高梁，晋地。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5283.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5285.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

