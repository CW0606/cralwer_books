<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四十三 士虞礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四十三 士虞礼全文,郑玄作品" />
<meta name="description" content="仪礼注疏原文阅读,卷四十三 士虞礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4549.html";
var nextpage="novel-read-266-4551.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四十三 士虞礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4549.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十三 士虞礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:27:55<span class="divide">|</span></p>
<div class="page-body">
<div class="page-content">
<p>尸谡，祝前，乡尸。前，道也。祝道尸，必先乡之，为之节。<br/>　　[疏]“尸谡祝前乡尸”。○注“前道”至“之节”。○释曰：此记尸谡之时，祝前尸之仪也。云“必先乡之，为之节”者，言必先面乡尸者，为之节度也。<br/>　　还，出户，又乡尸。还，过主人，又乡尸。还，降阶，又乡尸。过主人则西阶上，不言及阶，明主人见尸，有踧踖之敬。<br/>　　[疏]“还出”至“乡尸”。○注“过主”至“之敬”。○释曰：“过主人则西阶上，不言及阶，明主人见尸，有踧踖之敬”者。以其经出户降阶，及门皆指物而言主人者，欲见阶上不言，西阶而言主人者，欲见主人见尸有踧踖之敬，故没去阶名，而云主人也。<br/>　　降阶，还，及门，如出户。及，至也。言还至门，明其閒无节也。降阶如升时，将出门如出户时，皆还乡尸也。每将还，必有辟退之容。凡前尸之礼仪在此。<br/>　　[疏]“降阶”至“出户”。○注“及至”至“在此”。○释曰：言还至门明其閒无节也者，以经自阶已前，皆不言及，从阶到门言及者，以其自阶到门，其中道远，故特言及以殊之，是以郑云“言还至门，明其閒无节”，谓无还乡尸之节也。云“降阶如升时，将出门如出户时，皆还乡尸也”，经直云“及门如出户”，虽不言降阶如升时，以将出门如出户，明降阶如升时，故郑约出门以明降阶也。云皆还乡尸者，欲见经还者皆还乡尸也，谓乡尸乃前道也。云“每将还，必有辟退之容”者，辟退即逡巡，谦让之容貌也。云“凡前尸之礼仪在此”者，以《仪礼》一部所云，前尸之礼仪在此经为具悉者。<br/>　　尸出，祝反，入门左，北面复位，然后宗人诏降。<br/>　　[疏]“尸出”至“诏降”。○释曰：“尸出，祝反，入门左，北面复位”者，谓祝既送尸出，反入门复位，复上文祝入门左北面位，故云复位也。云“然后宗人诏降”者，谓祝复位，宗人乃诏告主人降，以其无事故也。<br/>　　尸服卒者之上服。上服者，如《特牲》士玄端也。不以爵弁服为上者，祭於君之服，非所以自配鬼神。士之妻则宵衣耳。<br/>　　[疏]“尸服卒者之上服”。○注“上服”至“衣耳”。○释曰：上经直见主人服，不见尸服，故记人明之。云主服对深衣在下玄端者，案《特牲》经筮日云主人冠玄端，至祭日“夙兴，主人服如初”，是士之正祭服玄端，即是卒者生时所著之祭服，故尸还服之。云“不以爵弁服为上者，祭於君之服，非所以自配鬼神”者，案《曾子问》：“孔子曰：尸弁冕而出，卿大夫士皆下之。”注云：“为君尸或弁者，先祖或有为大夫士者。”彼君之先祖为士，尸服爵弁，不服玄端者，子孙为诸侯，先祖尸在中，故先祖为士者，尸还服助祭於君之服也。云“士之妻则宵衣耳”者，以其经直云尸，不辨男女，《士虞》既男女别尸，明经云尸可以兼男女，故郑并云士之妻也。案《特牲》正祭主妇著纚笄宵衣，明女尸亦宵衣可知。<br/>　　男，男尸。女，女尸，必使异姓，不使贱者。异姓，妇也。贱者，谓庶孙之妾也。尸配尊者，必使適也。<br/>　　[疏]“男男”至“贱者”。○注“异姓”至“適也”。○释曰：虞卒哭之祭，男女别尸，故男女别言之也。云“异姓，妇也”者，以男无异姓之礼故也。知经云“必使异姓”者，据与妇为尸者也。不使同姓与妇为尸者，尸须得孙列者，孙与祖为尸，孙妇还与夫之祖姑为尸，故不得使同姓女为尸也。云“贱者谓庶孙之妾也，尸配尊者，必使適也”者，男尸先使適孙，无適孙乃使庶孙。女尸先使適孙妻，无適孙妻使適孙妾，又无妾乃使庶孙妻，即不得使庶孙妾，以庶孙之妾是贱之极者。若然，庶孙妻亦容用之，而郑云必使適也者，据经不使贱，有適孙妻则先用適而言，其实容用庶孙妻法也。必知无容用庶孙者，以《曾子问》：“孔子曰：祭成丧者必有尸，尸必以孙，孙幼使人抱之，无孙则取于同姓可也。”彼不言適，是容无適而用庶。此经男女别尸，据虞祭而言。至卒哭已后，自禫已前，丧中之祭皆男女别尸。知者，案《司几筵》云“每敦一几”，郑注云：“虽合葬，及同时在殡，皆异几。体实不同，祭於庙，同几，精气合。”《少牢》吉祭云“某妃配”是男女共尸，篇末云“是月也吉祭犹未配”，注云：“是月，是禫月也。当四时之祭月则祭，犹未以某妃配某氏，哀未忘也。”则引《少牢》吉祭妃配之事为证，明禫月不当四时祭月，则不云某妃配，配则共尸可知。<br/>　　无尸，则礼及荐馔皆如初。无尸，谓无孙列可使者也。殇亦是也。礼，谓衣服即位升降。<br/>　　[疏]“无尸”至“如初”。○注“无尸”至“升降”。○释曰：自此尽“诏降如初”，论丧祭无尸之事。云“无尸谓无孙列可使”者，知谓无孙列者，《礼记》云“无孙则取同姓之適”，则大夫士祭先取孙，无孙取同姓之適，是有孙列可使，复无同姓之適，是无孙列可使者也。云“殇亦是也”者，《礼记·曾子问》云“祭成丧者必有尸”，明殇死无尸可知。《曾子问》又云宗子直有阴厌，庶殇直有阳厌。是无尸也。云“礼谓衣服即位升降”者，虽无尸，主人亦如葬所服，即位於西序，及升降与有尸相似。<br/>　　既飨，祭于苴，<br/>　　[疏]“既飨祭于苴”。○释曰：云“既飨”者，正谓祝释飨神辞，告之使令祔之，安之。释飨讫，佐食取黍稷祭于苴。<br/>　　祝祝卒。记异者之节。<br/>　　[疏]“祝祝卒”。○注“记异者之节”。○释曰：云“记异者”，谓记无尸者异於有尸何者。有尸，祝释孝子辞，释辞讫，为祝祝卒，别有迎尸已后之事。今无尸者，祝祝卒，飨神讫，无迎尸已后之事。故下文云“不绥祭”之等，是记异者之节也。<br/>　　不绥祭，无泰羹、湆、胾、从献。不绥，言献，记终始也。事尸之礼，始於绥祭，终於从献。绥，当为堕。<br/>　　[疏]“不绥”至“从献”。○注“不绥”至“为堕”。○释曰：此四事皆为尸，是以上文有尸者，云迎尸而入，祝命佐食，绥祭，又泰羹湆自门入，设于鉶南，胾四豆，设于左，又尸食之后，主人献之后，宾长以肝从，主妇亚献，宾长以燔从，宾长献后亦如之，无尸阙此四事。自羹已下，三事皆蒙无字解之也。云“不绥，言献，记终始也”者，以见经无尸，具陈四事，凡祭礼以献为终，举终以见始，亦得为义。今不但言献，记其终始，具言四事者，欲明始於绥祭，终於从献，故郑即云“事尸之礼始於绥祭，终於从献”者，故具言之。云“绥当为堕”者，《周礼·守祧职》云：“既祭，藏其堕。”字为正，取减为义。<br/>　　主人哭，出复位。於祝祝卒。<br/>　　[疏]“主人哭出复位”。○注“於祝祝卒”。○释曰：谓祝祝卒，无尸可迎，既无上四事，主人遂即哭出，复户外东面位也。<br/>　　祝阖牖户，降，复位于门西，门西北面位也。<br/>　　[疏]“祝阖”至“门西”。○注“门西北面位也”。○释曰：郑此及下注皆云“复位者，门西北面位”者，据上文“尸出，祝反，入门左，北面复位”也。<br/>　　男女拾踊三。拾，更也。三更踊。<br/>　　[疏]“男女拾踊三”。○注“拾更也三更踊”。○释曰：凡言“更踊”者，主人踊，主妇踊，宾乃踊，三者三，为拾也。<br/>　　如食閒。隐之，如尸一食，九饭之顷也。<br/>　　[疏]“如食閒”。○注“隐之”至“顷也”。○释曰：隐之者，谓阖牖户也，九饭之顷，时节也。<br/>　　祝升，止哭，声三，启户。声者，噫歆也。将启户，警觉神也。今文启为开。<br/>　　[疏]“祝升”至“启户”。○注“声者”至“为开”。○释曰：云“声者，噫歆也”者，若《曲礼》云：“将上堂，声必扬。”故云将启户，警觉神也。<br/>　　主人入，亲之。<br/>　　[疏]“主人入”。○注“亲之”。○释曰：云“亲之”者，启牖乡是亲之事。主人无事而入者，是主人亲至神所恭敬之事也。<br/>　　祝从，启牖乡，如初。牖先阖后启，扇在内也。乡，牖一名也。如初者，主人入，祝从在左。<br/>　　[疏]注“牖先”至“在左”。○释曰：云“牖先阖后启，扇在内也”者，见上文“阖牖户”，阖时牖先言，此经上云主人入，祝从，乃言启牖，是户先开，乃启牖，故须解之扇在内也。云“乡牖一名也”者，案《诗》云“塞乡墐户”，注云：“乡，北出牖也。”与此注不同者，语异义同。北牖名乡，乡亦是牖，故云牖一名也。云“如初者，主人入，祝从入在左”者，郑以经“如初”之文在“牖乡”之下，恐人以为启牖乡如初，上既无启牖乡之事，明据主人与祝位如初也。<br/>　　主人哭，出复位。堂上位也。<br/>　　[疏]“主人哭出复位”。○注“堂上位也”。○释曰：案下文云“宗人诏降如初”，注云：“诏主人降之。”乃降堂，明此“复位”者，复堂上东面位也。<br/>　　卒彻，祝、佐食降，复位。祝复门西北面位，佐食复西方位，不复设西北隅者，重闭牖户，亵也。<br/>　　[疏]注“祝复”至“亵也”。○释曰：郑知祝与佐食位如此者，见上经云：“主人即位于堂，众主人及兄弟宾即位于西方。”佐食即宾也，故知佐食言复位，复西方可知。知祝复位，复门西北面位者，上经“祝入门左北面”，注：“不与执事同位，接神尊也。”明此祝复位，复门西北面位可知。云“不复设西北隅者，重闭牖户，亵也”者，上经有尸者有阴厌、有阳厌，无阖牖户之事。今无尸者，阴厌时阖牖户，今更设馔於西北隅，复更阖牖户为亵渎，故不为也。<br/>　　宗人诏降如初。初，赞阖牖户。宗人诏主人降之。<br/>　　[疏]“宗人诏降如初”。○注“初赞”至“降之”。○释曰：此降谓礼毕降堂也。上经云“赞阖牖户，主人降，宾出”，注云：“宗人诏主人降。”彼谓降堂，故郑知此云如初，亦如上经诏降也。<br/>　　始虞用柔日。葬之日，日中虞，欲安之。柔日阴，阴取其静。<br/>　　[疏]“始虞用柔日”。○注“葬之”至“其静”。○释曰：自此下尽“哀荐成事”，论初虞、二虞、三虞卒哭，明三者之祭飨神辞及用日不同之事。云葬之日日中者，上文云“日中行事”是也。葬用丁亥，是柔日。葬始虞用日中，故云“始虞用柔日”也。<br/>　　曰：“哀子某，哀显相，夙兴夜处不宁。曰，辞也，祝祝之辞也。《丧祭》称哀显相，助祭者也。显，明也。相，助也。《诗》云：“於穆清庙，肃雍显相。”不宁，悲思不安。<br/>　　敢用絜牲刚鬛、敢，昧冒之辞。豕曰刚鬛。<br/>　　[疏]注“敢昧”至“刚鬛”。○释曰：“敢，昧冒之辞”者，凡言“敢”者，皆是以卑触尊，不自明之意，故云昧冒之辞。云“豕曰刚鬛”者，《下曲礼》文。<br/>　　香合、黍也。大夫士於黍稷之号，合言普淖而已。此言香合，盖记者误耳。辞次黍，又不得在荐上。<br/>　　[疏]“香合”。○注“黍也”至“荐上”。○释曰：案《下曲礼》云“黍曰香合，粱曰香萁，稷曰明粢”是也。云“大夫士於黍稷之号，合言普淖而已，此言香合，盖记者误耳”者，《曲礼》所云黍稷别号者，是人君法。《特牲》、《少牢》黍稷合言普淖，此别号黍为香合，下特号稷为普淖，故知记误也。云“辞次黍又不得在荐上”者，依设荐法，先设菹醢，次设俎，后设黍稷。今黍在嘉荐之上，此亦记者之误，故郑非之也。若然，俎在后，今絜牲在黍上者，祭以牲为主，故先言，非设时在前也。<br/>　　嘉荐、普淖、嘉荐，菹醢也。普淖，黍稷也。普，大也。淖，和也。德能大和，乃有黍稷，故以为号云。<br/>　　[疏]“嘉荐普淖”。○注“嘉荐”至“号云”。○释曰：言“故以为号云”者，郑以意解之，无正文，故言云“以”疑之。<br/>　　明齐溲酒，明齐，新水也。言以新水溲酿此酒也。《郊特牲》曰：“明水涚齐，贵新也。”或曰：当为明视，为兔腊也。今文曰明粢。粢，稷也。皆非其次。今文溲为醙。<br/>　　[疏]“明齐溲酒”。○注“明齐”至“为醙”。○释曰：云“言以新水溲酿此酒也”者，郑以溲水边为之，与缩字义异，谓以新水渍麹乃溲酿此酒，又引《郊特牲》“明水涚齐贵新也”者，彼注云：“涚犹清也。五齐浊，泲之使清，谓之涚齐及取明水，皆贵新也。”据彼注，明水则《周礼》司烜氏所取月中之水，与此明齐新水别。郑引之者，彼此虽异，引之直取新义是同，故引为证，非谓为一物也。云“或曰当为明视，谓兔腊也”者，士祭有兔腊，是故或有人作如此说。云“今文曰明粢。粢，稷也，皆非其次”者，若以明齐当为明视，作兔腊解者，应在上与牲为次，何因退在下。今文又为稷解者，上已云普淖兼黍稷，何用又见稷也，故知二者皆非其次也。若然，《特牲》、《少牢》无腊号，以小物略之。<br/>　　哀荐祫事，始虞谓之祫事者，主欲其祫先祖也，以与先祖合为安。今文曰古事。<br/>　　[疏]“哀荐祫事”。○注“始虞”至“古事”。○释曰：云“虞谓之祫事者，主欲其祫先祖也”者，案《公羊传》文二年云：“大祫者何？合祭也。”合先君之主於大庙，故此郑亦以祫为合而言。但三虞卒哭后，乃有祔祭，始合先祖始虞而已。言祫者，郑云“以与先祖合为安”，故下文云“適尔皇祖某甫”，是始虞预言祫之意也。<br/>　　適尔皇祖某甫。尔，女也。女，死者，告之以適皇祖，所以安之也。皇，君也。某甫，皇祖字也。若言尼甫。飨！”劝强之也。<br/>　　再虞，皆如初，日“哀荐虞事”。丁日葬，则己日再虞，其祝辞异者一言耳。<br/>　　[疏]注“丁日”至“言耳”。○释曰：“己日再虞”者，以其后虞用刚日，初虞、再虞皆用柔日，始虞用丁日，隔戊日，故知再虞用己日。云“祝辞异者一言耳”者，一言，或有一句为一言，若《论语》云“一言以蔽之，曰思无邪”是也。今此一言，则一字为一言，谓数一虞云祫，再虞云虞，三虞云成是也。<br/>　　三虞、卒哭、他，用刚日，亦如初，曰“哀荐成事”。当祔於祖庙，为神安於此。后虞改用刚日。刚日，阳也。阳取其动也。士则庚日三虞，壬日卒哭。其祝辞异者，亦一言耳。他，谓不及时而葬者。《丧服小记》曰：“报葬者报虞者，三月而后卒哭。”然则虞卒哭之閒有祭事者，亦用刚日，其祭无名，谓之他者，假设言之。文不在卒哭上者，以其非常也，令正者自相亚也。《檀弓》曰：“葬日中而虞，弗忍一日离也。是日也，以虞易奠。卒哭日成事。是日也，以吉祭易丧祭，明日祔於祖父。”如是虞为丧祭，卒哭为吉祭。今文他为它。<br/>　　[疏]“三虞”至“成事”。○注“当祔”至“为它”。○释曰：郑云“当祔於祖庙，为神安於此”者，却解初虞、再虞称祫、称虞之意。今三虞改用刚日，将祔於祖，取其动义故也。云“士则庚日三虞，壬日卒哭”者，以其己日为再虞，后改用刚日，故次取庚日为三虞也。卒哭亦用刚日，故庚日后降辛日，取壬日为卒哭。云“祝辞异者，亦一言耳”者，改虞为成，是一言也。云“他谓不及时而葬者”，谓有故及家贫不及三月，因三日殡日，即葬於国北。引《丧服小记》者，彼郑注云：“报读为赴疾之赴。”谓不待三月，因殡日虞，所以安神，以送形而往，迎魂而反，而须安之，故疾虞。三月而后卒哭者，谓卒去无时之哭，郑云卒哭待哀杀，故至三月，待寻常葬后，乃为卒哭祭。云“然则虞卒哭之閒有祭事者，亦用刚日”者，以虞卒哭已是刚日，他祭在后，故亦用刚日也。云“其祭无名，谓之他”者，谓虞卒哭，祔祥皆有名，此则无名，故谓之他。云“文不在卒哭上”者，此他祭在卒哭上，今退在卒哭下者，以其非常又非祭故也。引《檀弓》者，证卒哭辞称成事之义，但卒哭为吉祭者，丧中自相对，若据二十八月后吉祭而言，禫祭已前，总为丧祭也。若然，此经云三虞与卒哭，“哀荐成事”明文，而郑注《檀弓》云：“卒哭而祭，其辞盖曰：哀荐成事。”言“盖”疑之者，以郑君以前，有人解云三虞与卒哭同为一事解之者，郑故疑卒哭之辞而云盖也。是以《杂记》云：“上大夫之虞也少牢，卒哭成事，祔皆大牢。”郑注云：“卒哭成事，祔言皆则卒哭成事，祔与虞异矣。”是微破前人三虞与卒哭同解者也。<br/>　　献毕，未彻，乃饯。卒哭之祭，既三献也。饯，送行者之酒。《诗》云：“出宿于济，饮饯于祢。”尸旦将始祔于皇祖，是以饯送之。古文饯为践。<br/>　　[疏]“献毕未彻乃饯”。○注“卒哭”至“为践”。○释曰：自此尽“不脱带”，论卒哭之祭未彻，饯尸於寝门外之事。郑云“卒哭之祭”者，案上文直云：“献毕未彻，乃饯。”不言卒哭，郑知是卒哭之祭者，以其三虞无饯尸之事，明旦祔於祖，入庙乃有饯尸之礼，故郑据卒哭而言。若然，三虞不饯尸者，以其三虞与卒哭同在寝，祔则在庙，以明旦当入庙，以其易处乡尊所，故特有饯送尸之礼也。引《诗》者，彼生人饯行人之礼，为行始，此祭祀饯尸之礼，亦乡祖庙为行始。事虽异，饯送饮酒是同，故引为证也。知“旦将始祔於皇祖”者，下云“明日以其班祔”，郑云：“卒哭之明日也。”是明日之旦也。<br/>　　尊两甒于庙门外之右，少南。水尊在酒西，勺北枋。少南，将有事於北。有玄酒，即吉也。此在西，尚凶也。言水者，丧质，无鼏，不久陈。古文甒为庑也。<br/>　　[疏]注“少南”至“庑也”。○释曰：云“少南，将有事於北”者，正谓下文云“尸出门右南面”已下是也。云“有玄酒，即吉也”者，以其虞祭用醴酒，无玄酒，至卒哭云如初，则与虞祭同，今至饯尸用玄酒，酒则寻常祭祀之酒，非醴酒，故云即吉也。云“此在西，尚凶也”者，以其吉祭，祭尊，在房户之閒，至於虞，祭尊在室，是凶。今卒哭饯尸，尊在门西，不在门东，是尚凶，故变於吉也。<br/>　　洗在尊东南，水在洗东，篚在西。在门之左又少南。馔笾豆，脯四脡。酒宜脯也。古文脡为挺。<br/>　　有乾肉折俎，二尹缩，祭半尹，在西塾。乾肉，牲体之脯也。如今凉州乌翅矣。折以为俎实，优尸也。尹，正也，虽其折之，必使正。缩，从也。古文缩为蹙。<br/>　　[疏]注“乾肉”至“为蹙”。○释曰：云“凉州乌翅”者，经云乾肉折俎，则汉时乾脯似之，故郑以今晓古也。<br/>　　尸出，执几从，席从。祝入亦告利成。入前尸，尸乃出。几席，素几苇席也。以几席从，执事也。<br/>　　[疏]“尸出”至“席从”。○注“祝入”至“事也”。○释曰：云“祝入亦告利成，入前尸，尸乃出”者，虽饯行饮酒，尸将起之时，祝亦如虞祭，告云利成，尸乃兴以前尸也。知“几席，素几苇席也”者，上经初虞云“素几苇席”，在西席。至及再虞、三虞，及卒哭皆如初，不见更设几席之文，明同初虞用素几苇席。今卒哭祭，末饯尸於门外，明是卒哭之几席，故知是素几苇席也。<br/>　　尸出门右，南面。俟设席也。<br/>　　[疏]“尸出门右南面”。○注“俟设席也”。○释曰：知“俟设席”者，尸在门右南面，在坐北立，下即云设席之事，明俟设席也。<br/>　　席设于尊西北，东面。几在南。宾出，复位。将入临之位。《士丧礼》宾继兄弟“北上，门东，北面西上；门西，北面东上；西方，东面北上”。<br/>　　主人出，即位于门东，少南；妇人出，即位于主人之北，皆西面，哭不止。妇人出者，重饯尸。<br/>　　[疏]注“妇人出者重饯尸”。○释曰：妇人有事，自堂及房而已，今出寝门之外，故云“重饯尸”也。<br/>　　尸即席坐，唯主人不哭，洗废爵，酌献尸，尸拜受。主人拜送，哭，复位。荐脯醢，设俎于荐东，朐在南。朐，脯及乾肉之屈也。屈者在南，变於吉。<br/>　　[疏]“尸即”至“在南”。○注“朐脯”至“於吉”。○释曰：云“主人拜送”者，案上祭云主人其拜，《特牲》亦云拜送，则拜送吉凶同也。云“屈者在南，变於吉”者，案《曲礼》云：“以脯脩置者，左朐右末。”郑云：“屈中曰朐。”则吉时屈者在左，今尸东面而云朐在南，则是凶礼，屈者在右末，头在左，故云变於吉也。<br/>　　尸左执爵，取脯擩醢，祭之。佐食授哜。授乾肉之祭。<br/>　　尸受，振祭，哜，反之。祭酒，卒爵，奠于南方。反之，反於佐食。佐食反之於俎。尸奠爵，礼有终。<br/>　　[疏]注“反之”至“有终”。○释曰：郑知“反之，反於佐食”者，经云“佐食授哜，尸受，振祭，哜”，哜讫，而云“反之”，明反与佐食，佐食乃反於俎可知也。云“尸奠爵，礼有终”者，上经云三献尸皆有酢，今饯尸，三献皆不酢而奠之，是为礼有终。谓若主人拜送，宾不答拜，亦是礼有终也。<br/>　　主人及兄弟踊，妇人亦如之。主妇洗足爵，亚献，如主人仪，妇人踊如初。宾长洗繶爵，三献，如亚献，踊如初。佐食取俎，实于篚。尸谡，从者奉篚哭从之。祝前，哭者皆从，及大门内，踊如初。男女从尸，男由左，女由右。及，至也。从尸不出大门者，由庙门外无事尸之礼也。古文谡作休。<br/>　　[疏]注“男女”至“作休”。○释曰：郑知“男女从尸，男由左，女由右”者，约上文男子在南，妇人在北，南为左，北为右，因从此位便，故知男子由左，妇人由右也。云“从尸不出大门者，由庙门外无事尸之礼也”者，在庙以庙为限，在寝门外以大门为限。正祭在庙，庙门外无事尸之礼，今饯尸在寝门外，则大门外无事尸之礼，故郑举正祭况之。从尸不出大门外，取正祭比之，故注云由庙门外无事尸之礼也。<br/>　　尸出门，哭者止。以饯於外，大门犹庙门。<br/>　　[疏]“尸出门哭者止”。○注“以饯”至“庙门”。○释曰：郑意所以尸出大门，哭者便止者，正以饯於寝门，以大门为限，似事尸在庙门为限，故郑云“大门犹庙门”也。<br/>　　宾出，主人送，拜稽颡。送宾，拜於大门外。<br/>　　[疏]“宾出”至“稽颡”。○注“送宾”至“门外”。○释曰：上从尸不出大门者，有事尸限，故不出大门送之。送宾於大门外自是常礼，故云“送宾拜于大门外”。但礼有终，宾无答拜之礼也。<br/>　　主妇亦拜宾。女宾也。不言出，不言送，拜之於闱门之内，闱门如今东西掖门。<br/>　　[疏]“主妇亦拜宾”。○注“女宾”至“掖门”。○释曰：上主人送男宾，故知此主妇拜女宾也。云“不言出，送拜之於闱门之内”者，决上文男主拜男宾，言出送，此明主妇送女宾于门之内。以其妇人送迎不出门，见兄弟不逾阈故也。云“闱门如今东西掖门”者，案《尔雅·释宫》云：“宫中之门谓之闱。”则闱门在宫内。汉时宫中掖门在东西，若人左右掖，故举以为况也。<br/>　　丈夫说绖带于庙门外。既卒哭，当变麻，受之以葛也。夕日，则服葛者为祔期。今文说为税。<br/>　　[疏]“丈夫”至“门外”。○注“既卒”至“为税”。○释曰：云“既卒哭，当变麻，受之以葛也”者，《丧服》郑注云：“大夫以上虞而受服，士卒哭而受服。”士亦约此文而言也。云“夕日则服葛者为祔期”者，今日为卒哭祭，明旦为祔，前日之夕，为祔祭之期，变麻服葛，是变重从轻。明旦亦得变，不要夕期之时变之。夕时言变麻服葛者，郑云为祔期，亦因祔期即变之，使宾知变节故也。<br/>　　入彻，主人不与。入彻者，兄弟大功以下。言主人不与，则知丈夫、妇人在其中。古文与为豫。<br/>　　[疏]“入彻主人不与”。○注“入彻”至“为豫”。○释曰：郑知入彻是大功以下者，见《曾子问》云：“士祭不足，则取於兄弟大功以下者。”经云入彻主人不与，明取大功、小功、緦麻之等入彻也。云“言主人不与则知丈夫妇人在其中”者，上文直言丈夫说绖，不辨亲疏，下文妇人脱首绖，不辨齐衰妇人，此云入彻据大功以下，则此文入彻，主人不与之中，丈夫、妇人兼有可知。以其平常祭时，诸宰君妇废彻不迟，则凶祭丈夫、妇人亦在，但齐斩不与彻耳。<br/>　　妇人说首绖，不说带。不说带，齐斩妇人带不变也。妇人少变而重带，带，下体之上也。大功、小功者葛带，时亦不说者，未可以轻文变於主妇之质。至祔，葛带以即位。《檀弓》曰：“妇人不葛带。”<br/>　　[疏]“妇人”至“说带”。○注“不说”至“葛带”。○释曰：知“齐斩妇人带不变也”者，案《丧服小记》云“齐衰带恶笄以终丧”，郑云：“有除无变。”举齐衰则斩衰带不变可知。齐斩带不变，则大功以下变可知。云“妇人少变”者，以其男子既葬，首绖腰带俱变，男子阳多变，妇人既葬，直变首绖，不变带，故云少变也。云“而重带，带，下体之上也”者，对男子阳，重首，在上体，妇人阴，重腰，腰是下体，以重下体，故带不变也。云“大功小功者葛带”者，案《大功章》云：“布衰裳、牡麻绖缨、布带三月，受以小功衰，即葛九月者。”又案《小功章》云：“布衰裳，澡麻带绖五月者。”二者章内皆男女俱陈，明大功、小功妇人皆葛带可知。云“时亦不说者，未可以轻文变於主妇之质”者，变是文，不变是质，不可以大功以下轻服之文变主妇重服之质，故经直见主妇，不见大功以下也。云“至祔，葛带以即位”者，此郑解大功以下，虽夕时未变麻服葛，至祔日亦当葛带即位也。知大功以下夕时未变麻服葛者，以其与主妇同在庙门外，主妇不变，大功以下亦不变。若然，夕时不变，夕后入室可以变，故至祔旦以葛带即位也。引《檀弓》者，亦证齐衰妇人不葛带之事。<br/>　　无尸，则不饯，犹出，几席设如初，拾踊三。以饯尸者本为送神也。丈夫、妇人亦从几席而出。古文席为筵。<br/>　　[疏]“无尸”至“踊三”。○注“以饯”至“为筵”。○释曰：自此至“宾出”，论卒哭祭无尸可饯之事。云“几席设如初”者，虽无尸，送神不异，故云如初，故郑云“饯尸者本为送神也”。云“丈夫妇人亦从几席而出”者，以其云“出，几席设如初”，即云“拾踊三”，明在门外有尸行礼之处，即如丈夫、妇人从几席出可知。言“亦”者，亦饯尸之时也。<br/>　　哭止，告事毕，宾出。<br/>　　死三日而殡，三月而葬，遂卒哭。谓士也。《杂记》曰：“大夫三月而葬，五月而卒哭；诸侯五月而葬，七月而卒哭。”此记更从死起，异人之閒，其义或殊。<br/>　　[疏]“死三”至“卒哭”。○注“谓士”至“或殊”。○释曰：自此尽“他辞一也”，论记人所记，其义或殊，是以更有此文也。云“遂卒哭”，不言三虞者，是记人略言之。注云“谓士也”者，以其此篇是士虞，故知三日、三月据士而说。引《杂记》者，见大夫已上与士异者，以其《王制》大夫、士同有三日而殡，三月而葬之文。《杂记》云大夫亦同三月而葬，卒哭。则士云三月，大夫五月，卒哭之月不同者，《曲礼》云“生与来日，死与往日”，郑云：“与犹数也。生数来日，谓成服杖以死来日数也。死数往日，谓殡敛以死日数也。大夫以上皆以来日数。”若然，士云三日殡，三月葬，皆通死日死月数。大夫以上，殡葬皆除死日死月数，是以士之卒哭得葬之三月内。大夫三月葬，除死月，通死月则四月。大夫有五虞，卒哭在五月，诸侯已上以义可知。云“此记更从死起，异人之閒，其义或殊”者，上已论虞卒哭，此记更从始死记之，明非上记人是异人之閒，其辞或殊，更见记之事，其实义亦不异前记也。<br/>　　将旦而祔，则荐。荐谓卒哭之祭。<br/>　　[疏]“将旦而祔则荐”。○注“荐谓卒哭之祭”。○释曰：谓卒哭之祭，日将旦而祔，则荐，荐谓卒哭之祭。云“祔则荐”者，记人见卒哭之祭为祔而设，故连文云“将旦而祔”，则为此卒哭而祭也。<br/>　　卒辞曰：“哀子某，来日某，隮祔尔于尔皇祖某甫。尚飨！”卒辞，卒哭之祝辞。隮，升也。尚，庶几也。不称馔，明主为告祔也。今文隮为齐。<br/>　　[疏]“卒辞”至“尚飨”。○注“卒辞”至“为齐”。○释曰：云“卒辞，卒哭之祝辞”者，谓迎尸之前，祝释孝子辞云尔，云“不称馔”，明主为告祔也者。但卒哭之祭，实有牲馔而不称者，以其卒哭祭，主为告神，将附於祖而设牲馔，故不言也。<br/>　　女子，曰：“皇祖妣某氏。”女孙附於祖母。<br/>　　[疏]“女子”至“某氏”。○注“女孙祔於祖母”。○释曰：此女子谓女未嫁而死，或出而归，或未庙见而死，归葬女氏之家，既葬祔于祖母也。<br/>　　妇，曰：“孙妇于皇祖姑某氏。”不言尔，曰孙妇，妇差疏也。今文无某氏。<br/>　　[疏]注“不言”至“某氏”。○释曰：此对上文孙祔于祖，而云祔于尔皇祖某甫。此则不曰尔，而变曰孙妇，妇差疏，故不云尔也。若然，上女子亦不云尔者，文承孙下，云尔可知。直言其皇祖妣，异者耳。<br/>　　其他辞，一也。来日某，隮祔，尚飨。<br/>　　[疏]“其他辞一也”。○注“来日”至“尚飨”。○释曰：他辞一者，正谓来日某隮祔尚飨，女子及孙妇皆有此辞，故云“其他辞，一也”。其祔，女子云：来日某隮祔尔于尔皇祖妣某氏尚飨。其孙妇云：来日某隮祔孙妇於皇祖姑某氏尚飨。<br/>　　飨辞曰：“哀子某，圭为而哀荐之。飨！”飨辞，劝强尸之辞也。圭，絜也。《诗》曰：“吉圭为饎。”凡吉祭飨尸，曰孝子。<br/>　　[疏]“飨辞”至“之飨”。○注“飨辞”至“孝子”。○释曰：“飨辞，劝强尸之辞也”者，案《特牲礼》迎尸入室，“尸即席坐，主人拜妥尸，尸答拜，执奠，祝飨”，郑云：“劝强之也。其辞引此《士虞》记，则宜云：孝孙某圭为孝荐之飨。”当此时为之。“凡吉祭飨尸，曰孝子”者，此一辞说三虞卒哭劝尸辞，若祔及练祥，吉祭其辞亦用此，但改哀为孝耳，故郑云“凡”以该之也。<br/>　　明日，以其班祔。卒哭之明日也。班，次也。《丧服小记》曰：祔必以其昭穆，亡则中一以上。凡祔已，复于寝。如既祫，主反其庙，练而后迁庙。古文班或为辨，辨氏姓或然，今文为胖。<br/>　　[疏]“明日以其班祔”。○注“卒哭”至“为胖”。○释曰：引《丧服小记》者，彼解中犹閒也，一以上祖又祖。孙祔祖为正，若无祖，则祔于高祖，以其祔必以昭穆，孙与祖昭穆同，故閒。一以上取昭穆相当者，若妇则祔于夫之所祔之妃，无亦閒一以上，若妾祔，亦祔于夫之所祔之妾，无则易牲祔女君也。云“凡祔已，复于寝，如既祫，主反其庙”者，案文二年《公羊》云：“大事者何？大祫也。大祫者何？合祭也。毁庙之主，陈于大祖，未毁庙之主皆升，合食于太祖。”又案《曾子问》云天子诸侯既祫祭，“主各反其庙”，今祔于庙，祔已，复于寝。若大夫士无木主，以币主其神。天子诸侯有木主者，以主祔祭讫，主反于寝，如祫祭讫，主反庙相似，故引为证也。云“练而后迁庙”者，案文二年《经》云：“丁丑，作僖公主。”《穀梁传》云：“作僖公主，讥其后也。作主坏庙有时日，於练焉坏庙。坏庙之道，易檐可也，改涂可也。”是练而迁庙，引之者，证练乃迁庙，祔迁于寝。案《左氏》僖公三十三年传云：“凡君薨，卒哭而祔。祔而作主，特祀於主，烝尝禘於庙。”服注云：“特祀于主，谓在寝烝、尝、禘於庙者，三年丧毕，遭烝、尝则行祭，皆於庙。”言遭烝、尝乃於庙，则自三年已前，未得迁於庙而禘祭。此贾、服之义，不与郑同。案《春官·鬯人职》云“庙用卣”，郑注云：“庙用卣者，谓始禘时，自馈食始。”以此言之，郑义若於三年后，四时当祭在庙，用彝盛郁，必用卣中尊献象等，以盛鬯酒而已。故郑取《穀梁》练而迁庙，特祀新死者，於庙故用卣也。若然，唯祔祭与练祭，祭在庙，祭讫，主反於寝，其大祥与禫祭，其主自然在寝祭之。案下文禫月，逢四时吉祭之月，即得在庙祭，旦未配而已。又《玄鸟》诗郑注云：“君丧三年，既毕禘於其庙，而后祫祭于大祖，明年春，禘于群庙。”若如此言，则三年丧毕，更有特禘者。郑意除练时特禘，三年丧毕更有此特禘之礼也。<br/>　　沐浴、栉、搔翦。弥自饰也。搔当为爪。今文曰沐浴。搔翦或为蚤揃，揃或为鬋。<br/>　　[疏]“沐浴栉搔翦”。○注“弥自”至“为鬋”。○释曰：云“弥自饰也”者，上文“虞沐浴不栉”注云：“自洁清。不栉，未在於饰。”郑虽不言不在於饰，沐浴少饰，今祔时栉，是弥自饰也。<br/>　　用专肤为折俎，取诸脰膉。专犹厚也。折俎，谓主妇以下俎也。体尽人多，折骨以为之。今以脰膉，贬於纯吉。今文字为折俎，而说以为肵俎，亦已诬矣。古文脰膉为头嗌也。<br/>　　[疏]“用专”至“脰膉”。○注“专犹”至“嗌也”。○释曰：云“折俎谓主妇以下俎”者，郑知折俎是主妇以下俎者，《特牲》记云“主俎，觳折，佐食俎，觳折”，《少牢》云“主妇俎臑折”是也。<br/>　　其他如馈食。如特牲馈食之事。或云以左胖虞，右胖祔，今此如馈食，则尸俎、肵俎皆有肩臂，岂复用虞臂乎？其不然明矣。<br/>　　[疏]“其他如馈食”。○注“如特”至“明矣”。○释曰：云“如特牲馈食之事”者，知不如士虞馈食礼者，虞不致爵，则夫妇无俎矣。上文有俎则祔时夫妇致爵，以祔时变麻服葛，其辞称孝，夫妇致爵与特牲同，故云如特牲馈食之事也。“或云以左胖虞，右胖祔”者，当郑君时，有人解者云虞祭与祔祭共用一牲，各用一胖，以左胖为虞祭，右胖为祔祭，不是，故郑破之云，今此经云“如馈食”，谓如特牲馈食之礼，尸俎用右胖，解之主人俎左臂，左胖之臂以为虞祭，主人岂得复取虞时左胖之臂而用之乎？明不然矣。<br/>　　用嗣尸。虞祔尚质，未暇筮尸。<br/>　　[疏]“用嗣尸”。○注“虞祔”至“筮尸”。○释曰：言“用嗣尸”，则从虞以至祔祭，唯用一尸而已。云“虞祔尚质，未暇筮尸”者，以其哀未杀，故云尚质，未暇筮尸。若然，练祥则筮尸矣，故《丧服小记》云“练筮日筮尸”，大祥筮尸可知。是以郑上文注云：“饯尸，旦将始祔于皇祖。”是用一尸也。<br/>　　曰：“孝子某，孝显相，夙兴夜处，小心畏忌，不惰其身，不宁。称孝者，吉祭。<br/>　　[疏]注“称孝者吉祭”。○释曰：对虞时称哀。案《檀弓》虞为丧祭，卒哭为吉祭。卒哭既为吉祭，祔在卒哭后，亦是吉祭，故郑以吉祭言之也。<br/>　　用尹祭、尹祭，脯也。大夫士祭无云脯者。今不言牲号而云尹祭，亦记者误矣。<br/>　　[疏]“用尹祭”。○注“尹祭”至“误矣”。○释曰：郑知尹祭是脯者，《下曲礼》云：“脯曰尹祭。”故知也。但《曲礼》所云是天子诸侯礼用脯号，案《特牲》、《少牢》无云用脯者，故云“大夫士祭无云脯”者。唯上饯尸有脯，此非饯尸，“今不言牲号而云尹祭，亦记者误也”，以其上文初虞云“敢用絜牲刚鬛”，今不言牲号而云尹祭，是记人误。云“亦”者，亦上香合也。<br/>　　嘉荐、普淖、普荐、溲酒，普荐，鉶羹。不称牲，记其异者。今文溲为醙。<br/>　　[疏]注“普荐”至“为醙”。○释曰：知普荐是鉶羹者，案上文虞礼及特牲皆云“祝酌奠于鉶南”，则鉶在酒前而设，此亦普荐在酒上，故知也。但虞礼一鉶，此云馈食，则与特牲同二鉶，故云“普荐”也。云“不称牲，记其异”者，对与初虞之等称牲，但记其异，虽不说牲之号，有号可知也。若然，云记其异者，所以嘉荐、普淖、普荐、溲酒与前不异，记之，以其普荐与前异，将言设荐在普淖后，溲酒前，故并言其次耳。<br/>　　適尔皇祖某甫，以隮祔尔孙某甫。尚飨！”欲其祔合，两告之。《曾子问》曰：“天子崩，国君薨，则祝取群庙之主而藏诸祖庙，礼也。卒哭成事，而后主各反其庙。”然则士之皇祖，於卒哭亦反其庙。无主，则反庙之礼未闻，以其币告之乎？<br/>　　[疏]“適尔”至“尚飨”。○注“欲其”至“之乎”。○释曰：云“欲其祔合，两告之”者，欲使死者祔於皇祖，又使皇祖与死者合食，故须两告之。是以告死者曰“適尔皇祖某甫”，谓皇祖曰“隮祔尔孙某甫”，二者俱飨，是其两告也。引《曾子问》者，案彼郑注：“象有凶事者聚也。”云“卒哭成事，而后主各反其庙”者，至祔须得祖之木主，以孙祔祭故也。天子诸侯有木主，可言聚与反庙之事，大夫无木主，聚而反之，故云“无主，则反庙之礼未闻”。云“以其币告之乎”者，《曾子问》云：“无迁主将行，以币帛为主命。”此大夫士，或用币以依神而告使聚之，无正文，故云“乎”以疑之。<br/>　　期而小祥，小祥，祭名。祥，吉也。《檀弓》曰：“归祥肉。”古文期皆作基。<br/>　　[疏]“期而小祥”。○注“小祥”至“作基”。○释曰：自祔以后，至十三月小祥，故云期而小祥。引《檀弓》者，彼谓颜回之丧，馈祥肉於孔子而言。彼云馈，今云归者，馈即归也，故变文言之。引之者，证小祥是祭，故有肉也。<br/>　　曰：“荐此常事。”祝辞之异者。言常者，期而祭，礼也。古文常为祥。<br/>　　[疏]“曰荐此常事”。○注。祝辞之异者，谓小祥辞与虞祔之辞有异。异者，以虞祔之祭非常，一期天气变易，孝子思之而祭，是其常事，故祝辞异也。云“期而祭，礼也”者，《丧服小记》文。案彼云：“期而祭，礼也。期而除丧，道也，祭不为除丧也。”注云：“此谓练祭也。礼，正月存亲，亲亡至今而期，期则宜祭，期天道一变，哀恻之情益衰，衰则宜除，不相为也。”以是谓小祥祭，谓常事也。<br/>　　又期而大祥，曰：“荐此祥事。”又，复也。<br/>　　[疏]“又期”至“祥事”。○注“又复也”。○释曰：此谓二十五月大祥祭，故云复期也。变言“祥事”，亦是常事也。<br/>　　中月而禫。中犹閒也。禫，祭名也。与大祥閒一月。自丧至此，凡二十七月，禫之言，澹澹然平安意也。古文禫或为导。<br/>　　[疏]“中月而禫”。○注“中犹”至“为导”。○释曰：知与大祥閒一月，二十七月禫。徙月乐，二十八月复平常，正作乐也。云“禫之言，澹澹然平安意也”者，禫月得无所不佩，又於禫月将乡吉祭，又得乐悬，故云平安意也。但至后月，乃是即吉之正也。<br/>　　是月也，吉祭，犹未配。是月，是禫月也。当四时之祭月则祭，犹未以某妃配某氏，哀未忘也。《少牢馈食礼》：“祝祝曰：孝孙某，敢用柔毛、刚鬛、嘉荐、普淖，用荐岁事于皇祖伯某，以某妃配某氏，尚飨。”<br/>　　[疏]“是月”至“未配”。○注“是月”至“尚飨”。○释曰：谓是禫月，禫祭仍在寝，此月当四时吉祭之月，则于庙行四时之祭，於群庙而犹未得以某妃配，哀未忘，若丧中然也。言“犹”者，如祥祭以前，不以妃配也。案《礼记》云：“吉事先近日，丧事先远日。”则大祥之祭，仍从丧事，先用远日，下旬为之。故《檀弓》云：“孔子既祥，五日弹琴而不成声。十日而成笙歌。”注：“逾月且异旬也。”祥亦凶事，先远日。案此禫言澹然平安，得行四时之祭，则可从吉事先近日，用上旬为之。若然，二十七月上旬行禫祭於寝，当祭月即从四时祭於庙，亦用上旬为之。引《少牢礼》者，证禫月吉祭未配，后月吉如《少牢》，配可知也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4549.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4551.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

