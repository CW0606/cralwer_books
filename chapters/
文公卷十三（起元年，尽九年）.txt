<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_文公卷十三（起元年，尽九年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,文公卷十三（起元年，尽九年）全文,何休、徐彦作品" />
<meta name="description" content="春秋公羊传注疏原文阅读,文公卷十三（起元年，尽九年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10190.html";
var nextpage="novel-read-1019-10192.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>文公卷十三（起元年，尽九年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10190.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>文公卷十三（起元年，尽九年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:03:12<span class="divide">|</span></p>
<div class="page-body">
<div class="page-content">
<p>　　元年，春，王正月，公即位。○二月，癸亥，朔，日有食之。是后楚世子商臣弑其君，楚灭江、六，狄比侵中国。<br/><br/>　　[疏]注“是后”至“其君”。<br/><br/>　　○解云：即下经云“冬，十月，丁未，楚世子商臣杀其君髡”是也。<br/><br/>　　○注“楚灭江六”。<br/><br/>　　○解云：即下四年“秋，楚人灭江”，五年“秋，楚人灭六”是也。<br/><br/>　　○注“狄比侵中国”。<br/><br/>　　○解云：即下四年夏，“狄侵齐”；七年夏，“狄侵我西鄙”之属是也。<br/><br/>　<br/><br/>　　天王使叔服来会葬。其言来会葬何？据奔丧以非礼书，归含且赗不言来。○归含，本又作“唅”，户暗反，五年经同。赗，芳凤反。<br/><br/>　　[疏]注“据奔丧以非礼书”。<br/><br/>　　○解云：即定十五年夏五月，“壬申，公薨于高寝”，下云“邾娄子来奔丧”。传云“其言来奔丧，非礼也”是。<br/><br/>　　○注“归含”至“言来”。<br/><br/>　　○解云：下五年“春，王正月，王使荣叔归含且赗”是也。<br/><br/>　<br/><br/>　　会葬礼也。但解会葬者，明言来者常文，不为早晚施也。常事书者，文公不肖，诸侯莫肯会之，故书天子之厚，以起诸侯之薄，盖以长补短也。叔服者，王子虎也。服者，字也。叔者，长幼称也。不系王者，不以亲疏录也。不称王子者，时天子诸侯，不务求贤而专贵亲亲，故尤其在位子弟，剌其早任以权也。鲁得言公子者，方录异辞，故独不言弟也。诸侯得言子弟者，一国失贤轻。○不为，于伪反，下“不为”同。长幼，丁丈反。称也，尺证反。<br/><br/>　　[疏]注“但解”至“施也”。<br/><br/>　　○解云：在隐元年也。<br/><br/>　　○注“常事书者”。<br/><br/>　　○解云：僖公之卒在去年十二月，至今年四月葬之，是为五月而葬。叔服来会附在葬前，適得其所，故谓之常事。常事不书，今书之，故须注解。<br/><br/>　　○注“文公”至“会之”。<br/><br/>　　○解云：正以下七年“秋，八月，公会诸侯、晋大夫盟于扈”，传云“诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也”，注云文公“为诸侯所薄贱，不见序，故深讳为不可知之辞”，是其不肖，诸侯莫肯会之之义也。<br/><br/>　　○注“故书”至“之薄”。<br/><br/>　　○解云：言天子恩厚於文公，而经书其会葬，起诸侯之薄，无恩於文公，故经不书矣。而襄三十一年“冬，十月，滕子来会葬”，亦是常事而书之者，亦起当时更无人会，故彼注云“此书者，与叔服同义”是也。<br/><br/>　　○注“盖以长补短也”。<br/><br/>　　○解云：谓书天子得礼，欲以补诸侯之短，令其非礼见矣。其非礼者，不相会葬是也。<br/><br/>　　○注“叔服”至“称也”。<br/><br/>　　○解云：知叔服为王子虎者，正以下三年“夏，五月，王子虎卒”，传云“王子虎者何？天子之大夫也。外大夫不卒，此何以卒？新使乎我也”，注云“王子虎，即叔服也。新为王者使来会葬，在葬后三年中卒，君子恩降於亲亲，则加报之，故卒，明当有恩礼也”是也。<br/><br/>　　○注“不系”至“录也”。<br/><br/>　　○解云：若系王，宜云“王使王服子来会葬，似若宣十五年王札子矣。今不如此者，《春秋》主见天子之厚，使来会葬而巳，何须录其使人之亲疏乎？是以不言王服子矣。宣十五年“王札子杀召伯、毛伯”，传云“王札子者何？长庶之号”，注云“子者，王子也。天子不言子弟，故变文上札系先王以明之”，是其类也。<br/><br/>　　○注“不称”至“权也”。<br/><br/>　　○解云：言尤其在位子弟，则知聘使与会盟之时，不得称子弟，若其卒与奔犹得称之，何者？卒与出奔不复在位，何须刺其早任以权乎？即下三年“夏，五月，王子虎卒”；襄三十年夏，“王子瑕奔晋”之属是也。<br/><br/>　　○注“鲁得”至“弟也”。<br/><br/>　　○解云：鲁君在位，公子得言之者，即桓三年“公子翚如齐逆女”，庄二年“公子庆父伐於馀丘”之属是也。言方录异辞者，谓上异於天子，下异於诸侯，见其为新王之义，故曰方录异辞矣。故独不言弟也者，谓尤其在位之弟，若其卒与出奔，不妨有之，即宣十七年冬，“公弟叔肸卒”之属是也。<br/><br/>　　○注“诸侯”至“贤轻”。<br/><br/>　　○解云：诸侯在位，公子得见经者，即宣二年春，“及郑公子归生战于大棘”之属是也。其诸侯在位之弟得见经者，即隐七年夏，“齐侯使其弟年来聘”；桓十四年夏，“郑伯使其弟语来盟”之属是也。一国失贤轻者，虽是不务求贤，而专贵亲亲，要其一国失贤，其罪轻故也。<br/><br/>　<br/><br/>　　夏，四月，丁巳，葬我君僖公。<br/><br/>　　天王使毛伯来锡公命。锡者何？赐也。命者何？加我服也。复发传者，嫌礼与桓公同，死生异也。主书者，恶天子也。古者三载考绩，三考黜陟幽明。文公新即位，功未足施而锡之，非礼也。○锡，恩历反。复，扶又反。恶，乌路反。<br/><br/>　　[疏]“锡者何”。<br/><br/>　　○解云：明始即位未有功美，天子加锡，异於常典，故执不知问。<br/><br/>　　○注“复发”至“礼也”。<br/><br/>　　○解云：庄元年“王使荣叔来锡桓公命”，传云“锡者何？赐也”，注云“上与下之辞”；传又云“命者何？加我服也”，注云“增加其衣服，令有异於诸侯”。然则若不重发，即嫌悉与桓公同，故复言之，明有异矣。彼是赠死之衣，此是朝祭之服，故言死生异也。云云之说，在庄元年。<br/><br/>　<br/><br/>　　晋侯伐卫。<br/><br/>　　叔孙得臣如京师。书者，与庄二十五年同。知不为丧聘书者，聘为贡职天子，当得异方之物以事宗庙，又欲以知君父无恙，不以丧废，故不讥也。如他国，就不三年一讥而巳。○恙，馀亮反。<br/><br/>　　[疏]注“书者”至“讥也”。<br/><br/>　　○解云：即庄二十五年冬“公子友如陈”，彼注云“如陈者，聘也。内朝聘言如者，尊内也。书者，录内所交接也”。今此亦然，故曰同也。<br/><br/>　　○注“如他”至“而巳”。<br/><br/>　　○解云：如他国所以合讥者，正以聘是吉礼，又非君父之国，於丧宜废故也。言就不三年一讥而巳者，即下二年冬，“公子遂如齐纳币”，传云“纳币不书，此何以书？讥。何讥尔？讥丧娶也。娶在三年之外，则何讥乎丧娶？三年之内不图婚”是也。言就其重者，一讥而巳，其馀不讥从可知。<br/><br/>　<br/><br/>　　卫人伐晋。<br/><br/>　　秋，公孙敖会晋侯于戚。○戚，于寂反。<br/><br/>　　冬，十月，丁未，楚世子商臣弑其君髡。楚无大夫，言世子者，甚恶世子弑父之祸也。不言其父，言其君者，君之於世子，有父之亲，有君之尊，言世子者，所以明有父之亲；言君者，所以明有君之尊，又责臣子当讨贼也。日者，夷狄子弑父，忍言其日。○髡，苦门反，《左氏》作“頵”。<br/><br/>　　[疏]注“楚无”至“贼也”。<br/><br/>　　○解云：下九年“冬，楚子使椒来聘”，传云“椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者，不一而足也”。然则至下九年，楚始有大夫，则知此处未有大夫矣。既无大夫，其世子亦未当见，故解之。<br/><br/>　　○注“日者”至“其日”。<br/><br/>　　○解云：如此注者，正决襄三十年“夏，四月，蔡世子般弑其君固”，何氏云“不日者，深为中国隐痛有子弑父之祸，故不忍言其日”是也。<br/><br/>　<br/><br/>　　公孙敖如齐。书者，讥丧娶，吉凶不相干。<br/><br/>　　二年，春，王二月，甲子，晋侯及秦师战于彭衙，秦师败绩。称秦师者，愍其众，恶其将，前以不用贤者之言，匹马只轮无反者，今复重师败绩。师敌君不正者，贱之，不嫌得敌君。○衙，音牙，本或作“牙”。恶，乌路反。将，子匠反。复，扶又反，下“不复”皆同。重，直用反。<br/><br/>　　[疏]注“称秦”至“其将”。<br/><br/>　　○解云：正以秦于是时未有大夫，则不合称师，今而称师，故解之。<br/><br/>　　○注““前以”至“败绩”。<br/><br/>　　○解云：在僖三十三年矣。<br/><br/>　　○注“师敌”至“敌君”。<br/><br/>　　○解云：僖二十八年夏，晋侯以下“及楚人战于城濮”，传云“此大战也，曷为使微者？子玉得臣也。子玉得臣则其称人何故？大夫不敌君也”。然则彼是大夫，嫌其与君敌，故正之称人。此师者，乃是秦之众人，是以不劳正之耳。<br/><br/>　<br/><br/>　　丁丑，作僖公主。作僖公主者何？为僖公作主也。为僖公庙作主也。主状正方，穿中央，达四方，天子长尺二寸，诸侯长一尺。○为僖公庙，于伪反，下“盖为”、“以为”，下“欲为”同。<br/><br/>　　[疏]“作僖公主者何”。<br/><br/>　　○解云：欲言是礼，书而讥之；欲言非礼，礼有作主之事，故执不知问。○“为僖公作主也”。<br/><br/>　　○解云：为，于伪反。<br/><br/>　　○注“主状”至“一尺”。<br/><br/>　　○解云：皆《孝经说》文也。卿大夫以下，正礼无主，故不言之。云云之说，备在《左氏》。<br/><br/>　<br/><br/>　　主者曷用？虞主用桑，礼，平明而葬，日中而反虞，以阳求阴，谓之虞者，亲丧以下壙，皇皇无所见，求而虞事之。虞，犹安也。用桑者，取其名，与其粗觕，所以副孝子之心。礼，虞祭，天子九，诸侯七，卿大夫五，士三，其尊处犹吉祭。○壙，苦晃反，又音旷。粗，才古反，又七奴反。<br/><br/>　　[疏]注“礼平”至“反虞”。<br/><br/>　　○解云：出《檀弓》与《士虞记》也。言以阳求阴者，谓以日中求神是也。而郑注《士虞记》云“朝葬而日中虞，君子举事必用辰正也者，两相须也”。彼郑氏又云“再虞三虞皆质明”，则日中而反虞者，指葬日言之。<br/><br/>　　○注“礼虞”至“吉祭”。<br/><br/>　　○解云：自诸侯七以下，《杂记》文。其天子九虞者，何氏差之耳。《异义》“《左氏》说”亦有成文。云云之说，具《左氏传》疏。<br/><br/>　<br/><br/>　　练主用栗。谓期年练祭也，理虞主於两阶之间，易用栗也。夏后氏以松，殷人以柏，周人以栗。松犹容也，想见其容貌而事之，主人正之意也。柏犹迫也，亲而不远，主地正之意也。栗犹战栗，谨敬貌，主天正之意也。《礼·士虞记》曰：“桑主不文，吉主皆刻而谥之，盖为禘袷时别昭穆也。”虞主三代同者，用意尚粗觕，未暇别也。○期年，音基，三年同。人正，音征，下同。别，彼列反，下同。<br/><br/>　　[疏]注“谓期”至“栗也”。解云：出《礼记》文。<br/><br/>　　○注“夏后”至“以栗”。<br/><br/>　　○解云：出《论语》也。而郑氏注云“谓社主，正以古文《论语》‘哀公问社於宰我’故也”，今文《论语》无“社”字，是以何氏以为庙主耳。<br/><br/>　<br/><br/>　　用栗者，藏主也。藏于庙室中当所当奉事也。质家藏于室。作僖公主，何以书？据作馀公主不书。讥。何讥尔？不时也。其不时奈何？欲久丧而后不能也。礼，作练主当以十三月。文公乱圣人制，欲服丧三十六月，十九月作练主，又不能卒竟，故以二十五月也。日者，重失礼鬼神。<br/><br/>　　[疏]注“礼作”至“三月”。<br/><br/>　　○解云：即《礼记》云“十三月而练”是也。<br/><br/>　　○注“日者”至“鬼神”。解云：即隐五年注云“失礼鬼神例日”是也。<br/><br/>　<br/><br/>　　三月，乙巳，及晋处父盟。此晋阳处父也，何以不氏？据晋阳处父伐楚救江。<br/><br/>　　[疏]注“据晋”至“救江”。<br/><br/>　　○解云：即下三年冬，“晋阳处父帅师伐楚救江”是也。<br/><br/>　<br/><br/>　　讳与大夫盟也。讳去氏者，使若得其君，如经言邾娄仪父矣。不地者，起公就於晋也。日者，起公盟也。俱没公，齐高徯不使若君，处父使若君者，亲就其国，耻不得其君，故使若得其君也。如晋不书不致者，深讳之。○去，起吕反。<br/><br/>　　[疏]注“讳去”至“晋也”。<br/><br/>　　○解云：仪父之事，在隐元年。凡五等诸侯失爵在名字之例者，但直书其名字，不言其氏，即倪黎求、蔡叔、邾娄仪父之类是也。今此处父无氏，故云使若得其君矣。<br/><br/>　　○注“日者，起公盟也”。<br/><br/>　　○解云：正以微者盟例不日故也。<br/><br/>　　○注“俱没”至“君也”。<br/><br/>　　○解云：高傒之事，在庄二十二年。彼经云“秋，七月，丙申，及齐高傒盟于防”是也。<br/><br/>　　○注“如晋”至“讳之”。<br/><br/>　　○解云：正决下三年“冬，公如晋。十有二月，己巳，公及晋侯盟”，四年“春，公至自晋”之文也。<br/><br/>　<br/><br/>　　夏，六月，公孙敖会宋公、陈侯、郑伯、晋士縠盟于垂敛。盟不日者，欲共盟诛商臣，虽不能诛，犹为疾恶故也，褒与信辞也。不如平丘两举会盟详录之者，时至即盟，会礼不成。○縠，户木反。垂敛，《左氏》作“垂陇”。<br/><br/>　　[疏]“盟于垂敛”者，《左氏》作“垂陇”。<br/><br/>　　○注“虽不能诛”。<br/><br/>　　○解云：正以共讨恶逆，乃是义之高者，若能诛之，理应书见，似若昭四年经书“执齐庆封，杀之”。然今无其经，故知不能诛也。<br/><br/>　　○注“不如平”至“不成”。<br/><br/>　　○解云：即昭十三年“公会刘子、晋侯”以下“于平丘。八月，甲戌，同盟於平丘”是也。<br/><br/>　<br/><br/>　　自十有二月不雨，至于秋七月。何以书？记异也。以不言旱。大旱以灾书，此亦旱也，曷为以异书？大旱之日短而云灾，云，言也。言有灾。<br/><br/>　　[疏]“大旱以灾书”。<br/><br/>　　○解云：即僖二十一年经书“夏，大旱”，传云“何以书？记灾也”是也。<br/><br/>　<br/><br/>　　故以灾书。此不雨之日长而无灾，故以异书也。此禄去公室，政在公子遂之所致也。不就庄三十一年发传者，此最甚事著。<br/><br/>　　[疏]注“不就”至“事著”。<br/><br/>　　○解云：庄三十一年“冬，不雨”，传云“何以书？记灾也”。然则彼一时不雨，是以不得发传云不雨之日长，此则历四时，故言最甚事著也。<br/><br/>　<br/><br/>　　八月，丁卯，大事于大庙，跻僖公。大事者何？大祫也。以言大，与有事异。又从僖八年禘数之，知为大祫。○大庙，音太，下“太祖”皆同。跻僖，子兮反，升也，本又作“隮”，同。祫，音洽，大祭。禘数，大帝反；下所主反。<br/><br/>　　[疏]“大事者何”。<br/><br/>　　○解云：欲言大祭，无禘祫之文；欲言时祭，而经书大，故执不知问。<br/><br/>　　○注“以言”至“事异”。<br/><br/>　　○解云：宣八年夏六月，“辛巳，有事于太庙”，彼是时祭，不言大，则知此言大者，是大祭明矣。<br/><br/>　　○注“又从僖”至“大祫”。解云：《春秋说》文云“三年一祫，五年一禘。”《尔雅》云“禘，大祭也。”孙氏云“禘，五年大祭也。”然则三年一祫，五年一禘，礼如然也。案僖八年“秋，七月，禘於太庙”，从此以后三年一祫数，则十一年祫，十四年祫，十七年祫，二十年祫，二十三年祫，二十六年祫，二十九年祫，三十二年祫，文二年祫也；若作五年一禘数，则从僖公八年禘，十三年禘，十八年禘，二十三年禘，二十八年禘，三十三年禘，文五年禘，则文二年非禘年，正当合祫，故知此年大事为祫矣，是以注云“又从僖八年禘数之，知为大祫也”。若然，从僖八年禘数之，则十一年祫，十三年禘，随次而下，至僖二十三年并为禘祫，何得下传云“五年而再殷祭”者，盖为其初时三年作祫，五年作禘，大判言之，得言五年而再殷祭，其閒三五参差，随次而下，何妨或有同年时乎？知非祫与禘相因而数为三年五年者，若从僖八年禘，十一年祫，十六年禘，十九年祫数之，至僖三十二年禘，文公二年祫亦相当，但於五年而再殷祭之言不合，故不得然解。<br/><br/>　<br/><br/>　　大祫者何？合祭也。其合祭奈何？毁庙之主，陈于大祖。毁庙，谓亲过高祖，毁其庙，藏其主于大祖庙中。礼，取其庙室笮以为死者炊沐。大祖，周公之庙。陈者，就陈列大祖前，大祖东乡，昭南乡，穆北乡，其馀孙从王父。父曰昭，子曰穆。昭取其乡明，穆取其北面尚敬。○笮，侧白反。炊沐，昌垂反；下音木。东乡，许亮反，下同。<br/><br/>　　[疏]“大祫者何”。<br/><br/>　　○解云：正以祫小于禘，而文加大，故执不知问。<br/><br/>　　○注“礼取”至“炊沐”。<br/><br/>　　○解云：出《礼记》文。<br/><br/>　<br/><br/>　　未毁庙之主，皆升，合食于大祖，自外来曰升。五年而再殷祭。殷，盛也。谓三年祫五年禘。禘所以异於祫者，功臣皆祭也。祫，犹合也。禘，犹谛也。审谛无所遗失。礼，天子特禘特祫；诸侯禘则不礿，祫则不尝；大夫有赐於君，然后祫其高祖。○谛，音帝。礿，羊略反。<br/><br/>　　[疏]注“禘所以”至“皆祭也”。<br/><br/>　　○解云：出《礼记》与《春秋说》文。<br/><br/>　　○注“礼天”至“特祫”。解云：《礼记》及《春秋说》文，即“不主禘祫”是也。<br/><br/>　　○注“诸侯”至“不尝”。解云：即《礼记·王制》所云“夏禘则不礿，秋祫则不尝”是也。<br/><br/>　　○注“大夫”至“高祖”。<br/><br/>　　○解云：正以於礼不得故也。<br/><br/>　<br/><br/>　　跻者何？升也。何言乎升僖公？据禘于大庙不道所升。<br/><br/>　　[疏]“跻者何”。<br/><br/>　　○解云：先君昭穆自有常次，今而言跻，故执不知问。<br/><br/>　　○注“据禘”至“所升”。<br/><br/>　　○解云：即僖八年“秋，七月，禘于大庙，用致夫人”是也。<br/><br/>　<br/><br/>　　讥。何讥尔？逆祀也。其逆祀奈何？先祢而后祖也。升谓西上。礼，昭穆指父子，近取法《春秋》，惠公与庄公当同南面西上；隐、桓与闵、僖亦当同北面西上，继闵者在下。文公缘僖公於闵公为庶兄，置僖公於闵公上，失先后之义，故讥之。传曰“后祖”者，僖公以臣继闵公，犹子继父，故闵公於文公，亦犹祖也。自先君言之，隐、桓及闵、僖各当为兄弟，顾有贵贱耳。自继代言之，有父子君臣之道，此恩义逆顺各有所施也。不言吉祫者，就不三年不复讥，略为下张本。○祢，乃礼反。<br/><br/>　　[疏]注“不言”至“张本”。<br/><br/>　　○解云：闵二年“夏，五月，乙酉，吉禘于庄公”，传云“其言吉何？言吉者，未可以吉也。曷为未可以吉？未三年也”。然则吉禘于庄公在三年之内，今此大事亦在三年之内，是不须更言吉祫以讥之，但略言大事于太庙，为下跻僖公张本而巳。<br/><br/>　<br/><br/>　　冬，晋人、宋人、陈人、郑人伐秦。<br/><br/>　　公子遂如齐纳币。纳币不书，此何以书？讥。何讥尔？讥丧娶也。娶在三年之外，则何讥乎丧娶？据逆在四年。○丧取，七住反，本亦作“娶”同。<br/><br/>　　[疏]“纳币不书”。<br/><br/>　　○解云：正以桓三年秋，“公子翚如齐逆女”，不书纳币，故难之。<br/><br/>　<br/><br/>　　三年之内不图婚。僖公以十二月薨，至此未满二十五月，又礼先纳采、问名、纳吉，乃纳币，此四者皆在三年之内，故云尔。吉禘于庄公，讥。然则曷为不於祭焉讥？据吉禘于庄公，讥始不三年，大事图婚，俱不三年。大事犹从吉禘，不复讥。三年之恩疾矣。疾，痛。非虚加之也，非虚加责之。以人心为皆有之。以人心为皆有，疾痛不忍娶。以人心为皆有之，则曷为独於娶焉讥？据孝子疾痛，吉事皆不当为，非独娶也。娶者，大吉也。合二姓之好，传之於无穷，故为大吉。○好，呼报反。传，直专反。非常吉也。与大事异。其为吉者，主於巳。主於巳身，不如祭祀尚有念先人之心。以为有人心焉者，则宜於此焉变矣。变者，变恸哭泣也。有人心念亲者，闻有欲为巳图婚，则当变恸哭泣矣，况乃至于纳币成婚哉。○恸，杜贡反。<br/><br/>　　三年，春，王正月，叔孙得臣会晋人、宋人、陈人、卫人、郑人伐沈，沈溃。○伐沈，音审，国名。溃，户内反。<br/><br/>　　夏，五月，王子虎卒。王子虎者何？天子之大夫也。外大夫不卒，此何以卒？据原仲也。<br/><br/>　　[疏]“王子虎者，何。<br/><br/>　　○解云：欲言大夫例不书卒欲言诸侯而经书王子故执不知问。<br/><br/>　　○注“据原仲也”。<br/><br/>　　○解云：即庄二十七年“秋，公子友如陈，葬原仲”是也。<br/><br/>　<br/><br/>　　新使乎我也。王子虎即叔服也。新为王者使来会葬，在葬后三年中卒，君子恩隆於亲亲，则加报之，故卒，明当有恩礼也。尹氏卒日，此不日者，在期外也。名者，卒从正。○新使，所吏反。<br/><br/>　　[疏]注“尹氏”至“外也”。<br/><br/>　　○解云：隐三年“夏，四月，辛卯，尹氏卒”下，传云“外大夫不卒，此何以卒？天王崩，诸侯之主也”，何氏云“时天王崩，鲁隐往奔丧，尹氏主亻宾赞诸侯，与隐交接，而卒恩隆於王者，则加礼录之，故为隐恩痛之。日者，恩录之，明当有恩礼”。然则彼天王崩，尹氏四月卒，仍在期内，其恩近，故书日。此则巳经三年，其恩杀，故不日，是以注云“在期外”。<br/><br/>　　○注“名者，卒从正”。<br/><br/>　　○解云：隐八年“夏，六月，己亥，蔡侯考父卒”，“八月，葬蔡宣公”，传云“卒从正”，何氏云“卒当赴告天子，君前臣名，故从君臣之正义言也”；传云“而葬从主人”，何氏云“至葬者，有常月可知。不赴告天子，故自从蔡臣子辞称公”。然则此亦从君臣之正义言之，故云名者卒从正也。<br/><br/>　<br/><br/>　　秦人伐晋。<br/><br/>　　秋，楚人围江。○雨螽于宋。雨螽者何？死而坠也。以先言雨也。坠，隋地也。不言如雨，言雨螽者，本飞从地上而下至地，似雨尢醇。○雨螽，于付反，下及注同，一音如字；螽，音终。而队，直类反，注同。隋，大果反。上，时掌反。醇，音纯。<br/><br/>　　[疏]“雨螽者何”。<br/><br/>　　○解云：欲言是雨，而特施于螽；欲言非雨，而文言雨螽，故执不知问。<br/><br/>　　○注“以先言雨也”。<br/><br/>　　○解云：正以先言雨，后言螽，则知死而坠者也。<br/><br/>　　○注“不言”至“尤醇”。<br/><br/>　　○解云：欲道庄七年“星霣如雨”者，本从天来，又不及地，如雨不醇，故云如雨。此则初从地上而还至地，故不言如，言其真似雨也。<br/><br/>　<br/><br/>　　何以书？记异也。外异不书，此何以书？为王者之后记异也。螽，犹众也。众死而坠者，群臣将争彊相残贼之象，是后大臣比争斗相杀，司城惊逃，子哀奔亡，国家廓然无人，朝廷久虚，盖由三世内娶，贵近妃族，祸自上下，故异之云尔。○为王，于伪反。近，附近之近。<br/><br/>　　[疏]注“是后”至“相杀”。<br/><br/>　　○解云：即七年夏，“宋人杀其大夫”；八年冬，“宋人杀其大夫”是也。<br/><br/>　　○注“司城惊逃”。<br/><br/>　　○解云：即八年冬，“宋司城来奔”是也。<br/><br/>　　○注“子哀奔亡”。<br/><br/>　　○解云：十四年秋，“宋子哀来奔”是也。<br/><br/>　　○注“盖由三世内娶”。解云：僖二十五年及十七年传皆云“宋三世无大夫，三世内娶也”之属是也。<br/><br/>　<br/><br/>　　冬，公如晋。十有二月，己巳，公及晋侯盟。<br/><br/>　　晋阳处父帅师伐楚救江。此伐楚也。其言救江何？据两之，当先言救也；非两之，当重出处父也；生事当言遂，三者皆违例，知后言救江，起伐楚意，故问之。○重，直用反。<br/><br/>　　[疏]注“据两”至“救也”。<br/><br/>　　○解云：即僖二十五年“秋，楚人围陈，纳顿子于顿”，传云“何以不言遂？两之也”是也。必知先言救者，正以以江近楚远故也。<br/><br/>　　○注“非两”至“父也”。<br/><br/>　　○解云：即僖二十八年“春，晋侯侵曹。晋侯伐卫”，传云“曷为再言晋侯？非两之也”是也。<br/><br/>　　○注“生事当言遂”。<br/><br/>　　○解云：即宣元年秋，“楚子、郑人侵陈，遂侵宋”是也。<br/><br/>　<br/><br/>　　为谖也。谖，诈。○谖，许元反。其为谖奈何？伐楚为救江也。救人之道，当指其所之，实欲救江而反伐楚，以为其势必当引围江兵当还自救也。故云尔。孔子曰：“自古皆有死，民无信不立。”<br/><br/>　　四年，春，公至自晋。<br/><br/>　　夏，逆妇姜于齐。其谓之逆妇姜于齐何？据不书逆者主名，不言如齐，不称女。<br/><br/>　　[疏]“夏逆归姜于齐”。解云：隐二年注云“不亲迎例月，重录之”。今此书时者，盖以聚于大夫，贱不可以奉宗庙，故略之。<br/><br/>　　○注“据不”至“称女”。<br/><br/>　　○解云：决宣元年“公子遂如齐逆女”之经也。<br/><br/>　<br/><br/>　　略之也。称妇姜，至文也；逆与至共文，故为略。<br/><br/>　　[疏]注“称妇”至“为略”。解云：欲道遂以夫人妇姜至自齐之经，还至始言妇姜。今此始逆，巳言妇姜，故云逆与至共文耳。<br/><br/>　<br/><br/>　　高子曰：“娶乎大夫者，略之也。”贱，非所以奉宗庙，故略之。不书逆者主名，卑不为录使也。不言如齐者，大夫无国也。不称女者，方以妇姜见与至共文，重至也。不称夫人为致文者，贱不可奉宗庙也。不言氏者，本当称女。女者，父母辞，君子不夺人之亲，故使从父母辞不言氏。○为，于伪反。使，所吏反。见与，贤遍反。<br/><br/>　　[疏]注“不言”至“言氏”。解云：庄二十七年“秋，公子友如陈，葬原仲”，案彼亦是大夫无国而得言如陈者，何氏云“不言如陈，嫌不辟国事，实私行也”是也。<br/><br/>　<br/><br/>　　狄侵齐。<br/><br/>　　秋，楚人灭江。<br/><br/>　　晋侯伐秦。<br/><br/>　　卫侯使甯俞来聘。冬，十有一月，壬寅，夫人风氏薨。○甯俞，乃定反；下音馀。<br/><br/>　　[疏]“卫侯使甯俞来聘”。<br/><br/>　　○解云：正本作“速”字，故贾氏云“《公羊》曰甯速”是也。<br/><br/>　<br/><br/>　　五年，春，王正月，王使荣叔归含且赗。含者何？口实也。孝子所以实亲口也。缘生以事死，不忍虚其口：天子以珠，诸侯以玉，大夫以碧，士以贝，春秋之制也。文家加饭以稻米。○饭，扶晚反。<br/><br/>　　[疏]“含者何”。<br/><br/>　　○解云：欲言实口，上下无例；欲言佗物，而经书含，故执不知问。<br/><br/>　　○注“天子”至“具者”。<br/><br/>　　○解云：皆《春秋说》文，故云春秋之制也。<br/><br/>　　○注“文家加饭以稻米”。<br/><br/>　　○解云：即《礼记·檀弓下》篇云：“饭用米贝，弗忍虚也。”<br/><br/>　<br/><br/>　　其言归含且赗何？据宰咺归两赗不言且也。连赗何之者，嫌据赗言归。○咺，况阮反。<br/><br/>　　[疏]注“据宰”至“且也”。<br/><br/>　　○解云：即隐元年“秋，七月，天王使宰咺来归惠公仲子之赗”是也。<br/><br/>　　○注“连赗”至“言归”。<br/><br/>　　○解云：若传直言其言且何，即嫌责此赗事亦当言归，故连言赗以辩嫌。<br/><br/>　<br/><br/>　　兼之。兼之非礼也。且，兼辞。以言且，知几兼之也。含言归者，时主持含来也。去天者，含者臣子职，以至尊行至卑事，失尊之义也。不从含晚言来者，本不当含也。主书者，从含也。○去，起吕反，下同。<br/><br/>　　[疏]注“含者臣子职”。<br/><br/>　　○解云：正以大宰掌之故也。<br/><br/>　　○注“不从”至“含也”。<br/><br/>　　○解云：正以含者殡前之礼，遥始行之，故知晚。然则宜言来以见晚，而不言来者，正以本不当含，宁得责其晚乎？<br/><br/>　　○注“主书”至“含也”。<br/><br/>　　○解云：言《春秋》主书此事者，正欲讥其含，而并言且赗者，因讥之。<br/><br/>　<br/><br/>　　三月，辛亥，葬我小君成风。成风者何？僖公之母也。风，氏也。任、宿、颛臾之姓。○任，音壬。颛臾，音专；下音榆。<br/><br/>　　[疏]“成风者何”。<br/><br/>　　○解云：欲言其妾，经书小君；欲言夫人，不同夫谥，故执不知问。<br/><br/>　　○注“风氏”至“之姓”。<br/><br/>　　○解云：风氏谓此成风，即上文风氏薨者矣。知任、宿等之姓者，《左传》文。<br/><br/>　<br/><br/>　　王使召伯来会葬。去天者，不及事，剌比失丧礼也。<br/><br/>　　夏，公孙敖如晋。<br/><br/>　　秦人入鄀。○鄀，音弱。<br/><br/>　　秋，楚人灭六。<br/><br/>　　冬，十月，甲申，许男业卒。<br/><br/>　　[疏]“秋楚人灭六”。<br/><br/>　　○解云：不月者，略夷狄灭小国也。说在僖二十六年。○“许男业卒”。<br/><br/>　　○解云：正本作“辛”字。<br/><br/>　<br/><br/>　　六年，春，葬许僖公。<br/><br/>　　夏，季孙行父如陈。<br/><br/>　　秋，季孙行父如晋。<br/><br/>　　八月，乙亥，晋侯讙卒。○讙，好官反。<br/><br/>　　冬，十月，公子遂如晋。<br/><br/>　　葬晋襄公。书遂者，剌公生时数如晋，葬不自行，非礼也。礼，诸侯薨，使夫人吊，自会葬。○数，所角反。<br/><br/>　　[疏]注“书遂”至“会葬”。<br/><br/>　　○解云：晋侯生时公数如晋者，即上二年“三月，乙巳，及晋处父盟”，彼下注云“如晋不书不致者深讳之”。三年“冬，公如晋”之属是也。言葬不自行，非礼云云者，《异义》“《公羊》说”云“襄三十年‘叔弓如宋，葬宋共姬’，讥公不自行也”者，与此注合。<br/><br/>　<br/><br/>　　晋杀其大夫阳处父。○晋狐射姑出奔狄。晋杀其大夫阳处父，则狐射姑曷为出奔？据蔡杀其大夫公子燮，蔡公子履出奔楚。此非同姓，恐见及。○射姑，音亦，又音夜，《穀梁》作“夜”。<br/><br/>　　[疏]注“据蔡”至“见及”。<br/><br/>　　○解云：事在襄二十年秋。彼则履是燮之同姓，言恐祸及巳而出奔。此非同姓而亦奔，故难之。<br/><br/>　<br/><br/>　　射姑杀也。以非恐见及，知其杀。射姑杀，则其称国以杀何？君漏言也。自上言泄，下曰漏。○君漏，力豆反，泄也。言泄，息列反，又以制反。其漏言奈何？君将使射姑将，谓作中军大夫。○姑将，子匠反，下同。阳处父谏曰：“射姑，民众不说，不可使将。”於是废将。阳处父出，射姑入，君谓射姑曰：“阳处父言曰：‘射姑，民众不说，不可使将。’”射姑怒，出剌阳处父於朝而走。明君漏言杀之，当坐杀也。《易》曰：“君不密则失臣，臣不密则失身，几事不密则害成。”○不说，音悦，下同剌，七亦反，又一音七赐反。<br/><br/>　　[疏]注“明君”至“坐杀也”。<br/><br/>　　○解云：襄公当坐，则例去其葬，而上文经书“冬，十月，公子遂如晋，葬襄公”者，盖谓葬讫乃相杀，不得追去葬，是以《穀梁传》曰“襄公死，处父主竟上之事，夜姑使人杀之”是也。然则此传虽连言之，仍不妨杀之在葬后，是以经书葬在杀前矣。<br/><br/>　　○注“易曰”至“害成”。<br/><br/>　　○解云：上《系辞》文也。郑氏云“几，微也。密，静也。言不慎于微而以动作，则祸变必成。”<br/><br/>　<br/><br/>　　闰月不告月，犹朝于庙。不告月者何？不告朔也。礼，诸侯受十二月朔政於天子，藏于大祖庙，每月朔朝庙，使大夫南面奉天子命，君北面而受之。比时使有司先告朔，慎之至也。受於庙者，孝子归美先君，不敢自专也。言朝者，缘生以事死，亲在，朝朝莫夕：巳死，不敢渫鬼神。故事必于朔者，感月始生而朝。○大祖，音泰。比，必利反。朝朝，上如字；下直遥反。渫，息列反。<br/><br/>　　[疏]“不告月者何”。<br/><br/>　　○解云：欲言朔日，文不言朔；欲言非朔，剌其不告，故执不知问。<br/><br/>　　○注“礼诸侯”至“受之”。<br/><br/>　　○解云：出《玉藻》。但谓礼法然，非谓礼有成文。<br/><br/>　　○注“比时”至“告朔”。<br/><br/>　　○解云：比时者，言比至月初之时也。<br/><br/>　　○注“亲在，朝朝莫夕”。<br/><br/>　　○解云：据礼有朝玄端夕深衣之文故也。而《文王世子》云“文王之为世子，朝於王季日三”者，盖谓越礼之高矣。<br/><br/>　<br/><br/>　　曷为不告朔？据具月也。天无是月也，闰月矣。何以谓之天无是月？是月，非常月也。所在无常，故无政也。犹者何？通可以巳也。朝者，因视朔政尔。无政而朝，故加犹。不言朔者，闰月无告朔礼也。不言公者，内事可知。<br/><br/>　　[疏]“犹者何”。<br/><br/>　　○解云：欲言非礼，礼则有之；欲言是礼，而经书犹，故执不知问。<br/><br/>　　○注“不言”至“可知”。<br/><br/>　　○解云：欲道下十六年“夏，五月，公四不视朔”言公矣，故解之。<br/><br/>　<br/><br/>　　七年，春，公伐邾娄。<br/><br/>　　三月，甲戌，取须朐。取邑不日，此何以日？据取丛也。○朐，其俱反。<br/><br/>　　[疏]注“据取丛也”。<br/><br/>　　○解云：考诸旧本，丛皆作“阚”字，是以昭三十二年春王正月，“取阚”，传云“阚者何？邾娄之邑也”。若作“丛”字，即僖三十三年“夏，四月，辛巳，晋人及姜戎败秦于殽”，“癸巳，葬晋文公。狄侵齐。公伐邾娄，取丛”。文承日月之下，而将取邑不日据之，非其义也。且案彼丛字，多作“邹”字耳。<br/><br/>　<br/><br/>　　内辞也。使若他人然。使若公春伐邾娄而去，他人自以甲戌日取之，内再取邑，然后甚而日也。今此一取而日，故使若他人然。所以深讳者，扈之盟不见序，井为取邑故。○并为，于伪反，年末注同。<br/><br/>　　[疏]注“内再”至“日也”。<br/><br/>　　○解云：即隐十年夏六月，“辛未，取郜。辛巳，取防”，传云“取邑不日，此何以日？一月而再取也。何言乎一月而再取？甚之也”是也。若然，哀二年“春，王二月，季孙斯、叔孙州仇、仲孙何忌帅师伐邾娄，取漷东田及沂西田”，亦是再取邑而不日者，隐公之时，新王始起，当先自正，而比取人邑，小恶之甚者，书日以甚之。至定、哀之时，久致太平，内之小恶亦讳而不书，是以不书其日矣。所以不全讳之者，如彼注云。<br/><br/>　　○注“今此”至“人然”。解云：旧本“故”下有“知”字。<br/><br/>　　○注“扈之”至“邑故”。<br/><br/>　　○解云：扈之盟，在下文秋八月。<br/><br/>　<br/><br/>　　遂城郚。主书者，甚其生事，困极师众。○郚，音吾。<br/><br/>　　夏，四月，宋公王臣卒。不书葬者，坐杀大夫也。不日者，内娶略。<br/><br/>　　[疏]注“不书”至“夫也”。解云：正以僖二十四年宋公王臣即位，至二十五年夏“宋杀其大夫”，而不书葬，明其坐此故也。<br/><br/>　　○注“不日”至“娶略”。<br/><br/>　　○解云：正决僖九年“春，王三月，丁丑，宋公御说卒”，书丁丑故也。<br/><br/>　<br/><br/>　　宋人杀其大夫。何以不名？据宋杀其大夫山名。<br/><br/>　　[疏]注“据宋”至“山名”。<br/><br/>　　○解云：即成十五年秋，“宋杀其大夫山”是也。<br/><br/>　<br/><br/>　　宋三世无大夫，三世内娶也。故使无大夫。<br/><br/>　　[疏]“宋三”至“娶也”。<br/><br/>　　○解云：僖二十五年传云“宋三世无大夫，三世内娶也”注云“三世谓慈父、王臣、处臼也，内娶大夫女也。言无大夫者，礼，不臣妻之父母，国内皆臣，无娶道，故绝去其大夫名，正其义也”是也。然则彼巳有传，今复发之者，恐大夫不书名，更有佗义，故明之。其有佗义者，即庄二十六年夏，“曹杀其大夫”，传云“何以不名？众杀之”之类是耳。<br/><br/>　<br/><br/>　　戊子，晋人及秦人战于令狐。○令，力丁反。晋先眛以师奔秦。此偏战也，何以不言师败绩？据秦师败绩。○眛，音篾，《左氏》作“蔑”。<br/><br/>　　[疏]“晋先眛”。<br/><br/>　　○解云：《左氏》、《穀梁》作“先蔑”。<br/><br/>　　○注“据秦师败绩”。<br/><br/>　　○解云：即上二年“春，王二月，甲子，晋侯及秦师战于彭衙，秦师败绩”是也。<br/><br/>　<br/><br/>　　敌也。俱无胜负。此晋先眛也，其称人何？据奔无出文，知先眛也。贬。曷为贬？据新筑之战，卫孙良夫败绩不贬。<br/><br/>　　[疏]注“据新筑”至“不贬”。<br/><br/>　　○解云：即成二年夏，“卫孙良夫帅师，及齐师败于新筑，卫师败绩”是也。<br/><br/>　<br/><br/>　　外也。其外奈何？以师外也。怀持二心，有功欲还，无功便持师出奔，故於战贬之，起其以师外也。本所以怀持二心者，其咎亦由晋侯要以无功当诛也。不起者，敌而外事可知也。○咎，其九反。<br/><br/>　　[疏]注“不起”至“知也”。<br/><br/>　　○解云：言所以不申作文，起见晋侯要无功，当诛之义者，以其可知故也。<br/><br/>　<br/><br/>　　何以不言出？据楚囊瓦俱战而奔言出。<br/><br/>　　[疏]注“据楚”至“言出”。<br/><br/>　　○解云：即定四年冬，“蔡侯以吴子及楚人战于伯莒，楚师败绩”，“楚囊瓦出奔郑”也。以此言之，则令狐非晋地，伯莒为楚地亦明矣。<br/><br/>　<br/><br/>　　遂在外也。起其生事成於竟外，从竟外去。<br/><br/>　　狄侵我西鄙。<br/><br/>　　秋，八月，公会诸侯、晋大夫盟于扈。诸侯何以不序？大夫何以不名？序，次也。据新城盟，诸侯序，赵盾名。<br/><br/>　　[疏]注“据新城”至“盾名”。<br/><br/>　　○解云：即下十四年夏，“六月，公会宋公、陈侯”以下“晋赵盾，癸酉，同盟于新城”是。<br/><br/>　<br/><br/>　　公失序也。公失序奈何？诸侯不可使与公盟，眣晋大夫使与公盟也。以目通指曰眣。文公内则欲久丧而后不能，丧娶逆祀，外则贪利取邑，为诸侯所薄贱不见序，故深讳为不可知之辞。不日者，顺讳为善文也。○眣，音舜，本又作“昳”，尹乙反，又大结反，以目通指曰眣；本又作“〈目矣〉”，音同，字书云“昳，瞚也。以忍反”。<br/><br/>　　[疏]注“以目通指曰眣”。<br/><br/>　　○解云：言其用目视之，而并指向鲁，若今时瞬眼矣。<br/><br/>　　○注“文公”至“不能”。<br/><br/>　　○解云：即上二年二月，“丁丑，作僖公主”，传云“何以书？讥。何讥尔？不时也。其不时奈何？欲久丧而后不能”是也。<br/><br/>　　○注“丧娶逆祀”。<br/><br/>　　○解云：其丧娶，即二年冬，“公子遂如齐纳币”，传云“何以书？讥丧娶”是也。其逆祀，即二年秋，“大事于大庙，跻僖公”，传云“何讥尔？逆祀也”者是也。而先引丧娶者，正以纳币之前。仍有数礼。不妨在大事之前，故见之。<br/><br/>　　○注“外则贪利取邑”。<br/><br/>　　○解云：即上“春，公伐邾娄”“取须朐”是也。<br/><br/>　　○注“不日”至“善文”。<br/><br/>　　○解云：正以日为不信辞故也。<br/><br/>　<br/><br/>　　冬，徐伐莒。谓之徐者，前共灭王者后，不知尊先圣法度。今自先犯，文对事连，可以起同恶，莒在下不得狄，故复狄徐也。一罪再狄者，明为莒狄之尔。徐先狄，在僖十五年。○复，扶又反。<br/><br/>　　[疏]注“谓之”至“同恶”。<br/><br/>　　○解云：即僖十四年“春，诸侯城缘陵”，传曰“孰城之？城杞也。曷为城杞？灭也。孰灭之？盖徐、莒胁之”是也。言不知尊先圣法度者，谓杞有禹法度也。<br/><br/>　　○注“莒在”至“徐也”。<br/><br/>　　○解云：谓莒时被伐，例不得出主名，是以无由狄之。<br/><br/>　　○注“徐先”至“五年”。<br/><br/>　　○解云：即僖十五年冬，“楚人败徐于娄林”，彼注云“谓之徐者，为灭杞，不知尊先圣法度，恶重，故狄之也”是也。<br/><br/>　<br/><br/>　　公孙敖如莒莅盟。<br/><br/>　　八年，春，王正月。<br/><br/>　　夏，四月。<br/><br/>　　秋，八月，戊申，天王崩。冬，十月，壬午，公子遂会晋赵盾，盟于衡雍。○雍，於用反。<br/><br/>　　乙酉，公子遂会伊雒戎盟于暴。四日不能再出，不卒名者，非一事再见也。○雒，音洛。暴，步报反，本又作“曝”，一音甫沃反。见，贤遍反。<br/><br/>　　[疏]注“四日”至“见也”。<br/><br/>　　○解云：欲道宣元年“公子遂如齐。三月，遂以夫人妇姜至自齐”，传云“遂何以不称公子？一事而再见者，卒名也”，注云“卒，竟也。竟但举名者，省文耳”，言彼是一事再见，故得省文，与此异也。<br/><br/>　<br/><br/>　　公孙敖如京师，不至复。丙戌，奔莒。不至复者何？不至复者，内辞也。不可使往也。安居不肯行，故讳使若巳行，但不至还尔。即巳行，当道所至乃言复，如至黄矣。<br/><br/>　　[疏]“不至复者何”。<br/><br/>　　○解云：欲言不到，经有如文；欲言实到，复有不至之称，故执不知问。<br/><br/>　　○注“即巳”至“黄矣”。解云：即宣八年“夏，六月，公子遂如齐，至黄乃复”是也。<br/><br/>　<br/><br/>　　不可使往，则其言如京师何？遂公意也。正其义，不使君命壅塞。○壅，於勇反。何以不言出？据庆父言出奔。<br/><br/>　　[疏]注“据庆”至“出奔”。<br/><br/>　　○解云：即上闵二年九月，“公子庆父出奔莒”是也。<br/><br/>　<br/><br/>　　遂在外也。讳使若从外奔，不敢复还者也。日者，嫌敖罪明，则起君弱，故讳使若无罪。○复，扶又反。<br/><br/>　　[疏]注“日者”至“无罪”。<br/><br/>　　○解云：闵二年九月，“公子庆父出奔莒”，彼注云“不日者，内大夫奔例，无罪者日，有罪者月”是也，故此作注云“日者，使若无罪矣”。内大夫奔例日者，襄二十三年“冬，十月，乙亥，臧孙纥出奔邾娄”之属是也。<br/><br/>　<br/><br/>　　〈虫衆〉。先是公如晋，公子遂、公孙敖比出不可使，势夺於大夫，烦扰之应。○〈虫衆〉，音终。<br/><br/>　　[疏]注“先是”至“之应”。<br/><br/>　　○解云：公子遂不可使者，即僖三十年冬，“公子遂如京师，遂如晋”，传云“大夫无遂事，此其言遂何？公不得为政尔”，注云“不从公政令也。时见使如京师而横生事，矫君命聘晋，故疾其骄蹇自专，当绝之”者是。<br/><br/>　<br/><br/>　　宋人杀其大夫司马。<br/><br/>　　宋司城来奔。司马者何？司城者何？皆官举也。皆以官名举言之。天子有大司徒、大司马、大司空、皆三公官名也。诸侯有司徒、司马、司空，皆卿官也。宋变司空为司城者，辟先君武公名也。<br/><br/>　　[疏]“司马者何”。<br/><br/>　　○解云：欲言大夫，例不官举；欲言非大夫，而经有大夫之文，故执不知问。○“司城者何”。<br/><br/>　　○解云：欲言大夫，例不官举；欲言非大夫，司城者宋大夫之号，故执不知问。<br/><br/>　　○注“宋变”至“武公名也”。<br/><br/>　　○解云：桓六年《左氏传》文。○<br/><br/>　<br/><br/>　　曷为皆官举？据宋杀其大夫山，不官举。<br/><br/>　　[疏]注“据宋杀”至“官举”。<br/><br/>　　○解云：即在成十五年秋。<br/><br/>　<br/><br/>　　宋三世无大夫，三世内娶也。宋以内娶，故威势下流，三世妃党争权相杀，司城惊逃，子哀奔亡，主或不知所任，朝廷久空，故但举官起其事也。大夫相杀，例皆时。<br/><br/>　　[疏]注“子哀奔亡”。<br/><br/>　　○解云：即下十四年“宋子哀来奔”是也。<br/><br/>　　○注“大夫相杀，例皆时”。<br/><br/>　　○解云：正以此经及下九年“晋人杀其大夫先都”，“晋人杀其大夫士穀之属，皆不别书日月故也。知彼此是大夫相杀之经者，正以下十六年传云“大夫相杀称人”矣。<br/><br/>　<br/><br/>　　九年，春，毛伯来求金。毛伯者何？天子之大夫也。何以不称使？据南季称使。<br/><br/>　　[疏]“毛伯者何”。<br/><br/>　　○解云：欲言诸侯，经不书朝；欲言大夫，又不言使，故执不知问。<br/><br/>　　○注“据南季称使”。解云：即隐九年“春，天王使南季来聘”是。<br/><br/>　<br/><br/>　　当丧未君也。时王新有三年丧。<br/><br/>　　[疏]注“时王新有三年丧”。<br/><br/>　　○解云：即去年八月“天王崩”是也。<br/><br/>　<br/><br/>　　逾年矣，何以谓之未君？据崩在八年，逾年当即位。即位矣，而未称王也。未称王，何以知其即位？以诸侯之逾年即位，亦知天子之逾年即位也。俱继体，其礼不得异。以天子三年然后称王，亦知诸侯於其封内三年称子也。各信恩於其下。○信，音申。逾年称公矣，则曷为於其封内三年称子？缘民臣之心，不可一日无君；缘终始之义，一年不二君。故君薨称子某，既葬称子，明继体以系民臣之心。<br/><br/>　　[疏]“逾年称公”。解云：庄二十年传云尔，故据难之。<br/><br/>　<br/><br/>　　不可旷年无君。故逾年称公。缘孝子之心，则三年不忍当也。孝子三年志在思慕，不忍当父位，故虽即位，犹於其封内三年称子。子张曰：“《书》云：‘高宗凉闇，三年不言。’何谓也？”孔子曰：“何必高宗，古之人皆然。君薨，百官总巳以听冢宰三年。”○凉，音亮，又音良。闇，如字，又音阴。毛伯来求金何以书？讥。何讥尔？王者无求，求金非礼也。然则是王者与？据未称王。○与，音馀。曰：“非也。”非王者，则曷为谓之王者？王者无求。曰：“是子也，虽名为三年称子者，其实非唯继父之位。继文王之体，守文王之法度，文王之法无求，而求，故讥之也。”引文王者，文王始受命，制法度。<br/><br/>　　夫人姜氏如齐。奔父母之丧也。不言奔丧者，尊内，犹不言朝聘也，故以致起得礼也。书者，大夫家，危重。言如齐者，大夫系国。<br/><br/>　　[疏]注“奔父母之丧也”。<br/><br/>　　○解云：知者，正以诸侯夫人尊重，既在夫家，终身不反，唯三年之丧，乃可越竟而奔之。今此夫人如齐，直书不讳，故知其奔父母之丧也。<br/><br/>　　○注“故以致起得礼也”。<br/><br/>　　○解云：正以《春秋》之例，夫人违礼而出会者，皆不致之，唯此一文而书至，故庄二年注云“有出道乃致，奔丧致”是也。<br/><br/>　　○注“书者”至“危重”。<br/><br/>　　○解云：欲道夫人如齐奔父母之丧，礼既许之，则是常事，而书之者，但此夫人所適，乃是大夫之家，卑于夫人，有不制之义，而危重之，是以书也。<br/><br/>　　○注“言如齐”至“系国”。<br/><br/>　　○解云：案上四年“逆妇姜”之下，注云“不言如齐者，大夫无国也”。与此违者，正以四年经云“夏，逆妇姜于齐”，逆至共文，又不书如齐，见其娶于大夫矣，故不言如齐，正由大夫无国故也。今此夫人，仍彼妇姜一也，经书如齐，明知正由大夫系国故也，何者？今既尊内不言奔丧，若去如齐，即文不可施，是以将大夫系国，书如齐矣。<br/><br/>　<br/><br/>　　二月，叔孙得臣如京师。<br/><br/>　　辛丑，葬襄王。<br/><br/>　　王者不书葬，此何以书？不及时书，过时书，重录失时。<br/><br/>　　[疏]“王者不”至“以书”。<br/><br/>　　○解云：正以隐三年“天王崩”之下，师作解云“天子记崩不记葬，必其时也”，故此弟子据而难之。○“不及时书，过时书”。<br/><br/>　　○解云：其不及时书者，即宣二年十月“天王崩”，三年正月“葬匡王”，昭二十二年“夏，四月，乙丑，天王崩。六月，叔鞅如京师。葬景王”之属是也，以其不及七月，故书之也。其过时书者，上下无文，唯桓十五年“三月，乙未，天王崩”至庄三年夏，“五月，葬桓王”，盖以当之。<br/><br/>　　○注“重录失时”。<br/><br/>　　○解云：以天下共葬一人而不如礼，故恩录之，剌其失时矣。<br/><br/>　<br/><br/>　　我有往者则书。谓使大夫往也，恶文公不自往，故书葬，以起大夫会之。日者，僖公成风之丧，襄王比加礼，故恩录之，所以甚责内。○恶，乌路反。<br/><br/>　　[疏]注“日者”至“责内”。<br/><br/>　　○解云：如此注者，正以昭二十二年“六月，叔鞅如京师。葬景王”之属不日故也。言襄王比加礼者，即元年“叔服来会葬”，五年“荣叔归含且赗”，“召伯来会葬”之属是也。<br/><br/>　<br/><br/>　　晋人杀其大夫先都。<br/><br/>　　三月，夫人姜氏至自齐。出独致者，得礼，故与臣子辞。月者，妇人危重，从始至例。<br/><br/>　　[疏]注“出独”至“子辞”。<br/><br/>　　○解云：书致者，臣子喜其脱危而致，故曰与臣子辞耳。<br/><br/>　　○注“月者”至“始至例”。<br/><br/>　　○解云：独行无制，恐有非礼之恶，故曰危重也。言从始至例者，即宣元年“三月，遂以夫人妇姜至自齐”，成十四年“九月，侨如以夫人妇姜氏至自齐”之属是也。<br/><br/>　<br/><br/>　　晋人杀其大夫士縠，及箕郑父。<br/><br/>　　楚人伐郑。<br/><br/>　　公子遂会晋人、宋人、卫人、许人救郑。<br/><br/>　　夏，狄侵齐。<br/><br/>　　秋，八月，曹伯襄卒。<br/><br/>　　九月，癸酉，地震。地震者何？动地也。动者，震之故。传先言动者，喻若物之动地以晓人也。<br/><br/>　　[疏]“地震者何”。<br/><br/>　　○解云：大阴沈重，本无动性而书震，故执不知问。<br/><br/>　<br/><br/>　　何以书？记异也。天动地静者，常也。地动者，象阴为阳行。是时鲁文公制於公子遂，齐、晋失道，四方叛德，星孛之萌，自此而作，故下与北斗之变所感同也。不传天下异者，从王内录可知。○行，下孟反。孛，音佩。<br/><br/>　　[疏]注“孛星”至“同也”。<br/><br/>　　○解云：即十四年“秋，七月，有星孛入于北斗”是也。言与北斗之变所感同者，即十四年注云“齐、晋并争，吴、楚更谋，竞行天子之事。齐、宋、莒、鲁弑其君而立之应”是也。<br/><br/>　　○注“不传”至“可知”。<br/><br/>　　○解云：僖十四年“秋，八月，辛卯，沙鹿崩”，传云“何以书？记异也。外异不书，此何以书？为天下记异也”。今此地震为内录之，内为新王天下明矣，故言不传天下异者，从王内录可知。<br/><br/>　<br/><br/>　　冬，楚子使椒来聘。椒者何？楚大夫也。楚无大夫，此何以书？始有大夫也。入文公所闻世，见治升平，法内诸夏以外夷狄也。屈完、子玉得臣者，以起霸事，此其正也。聘而与大夫者，本大国。○椒，子遥反，一本作“萩”子小反。见，贤遍反。<br/><br/>　　[疏]“椒者何”。<br/><br/>　　○解云：欲言大夫，不言其氏；欲言微者，书名见经，故执不知问。<br/><br/>　　○注“入文”至“升平”。<br/><br/>　　○解云：知文公为所闻之世者，《春秋说》云“文、宣、成、襄所闻之世”是也。言见治升平者，升，进也，欲见其治稍稍上进而至于平也。<br/><br/>　　○注“内诸夏外夷狄”。<br/><br/>　　○解云：即成十五年冬，“叔孙侨如会晋士燮”以下“会吴于锺离”，传云“曷为殊会吴？外吴也。曷为外也？《春秋》内其国而外诸夏，内诸夏而外夷狄”是也。<br/><br/>　　○注“屈完”至“霸事”。<br/><br/>　　○解云：僖四年夏，“楚屈完来盟于师，盟于召陵”，传曰“屈完者何？楚大夫也。何以不称使？尊屈完也。曷为尊屈完？以当桓公也”，何氏云“增倍使若得其君，以醇霸德，成王事也”是也。其子玉得臣者，即僖二十八年夏，“楚杀其大夫得臣”，何氏云“楚无大夫，其言大夫者，欲起上楚人本当言子玉得臣，所以详录霸事”是也。然则彼二人皆是传闻之世，未合书之而书之者，欲起齐桓、晋文霸事故也。<br/><br/>　　○注“此其正”至“大国”。<br/><br/>　　○解云：等是夷狄，而舒越之属皆无大夫，而楚得有大夫者，正以本是大国，故入所闻之世，於是见法矣。<br/><br/>　<br/><br/>　　始有大夫，则何以不氏？据屈完氏。许夷狄者，不一而足也。许，与也。足其氏，则当纯以中国礼责之，嫌夷狄质薄，不可卒备。故且以渐。○卒，七忽反。<br/><br/>　　秦人来归僖公成风之禭。其言僖公成风何？兼之。兼之非礼也。礼主于敬，当各使一使，所以别尊卑。○禭，音遂，赠丧之衣服。一使，所吏反。别，彼列反，下同。<br/><br/>　　[疏]“其言僖公成风之禭何”。<br/><br/>　　○解云：欲言非礼，礼有禭文；欲言是礼，而二人并致，故执不知问。<br/><br/>　<br/><br/>　　曷为不言及成风？据及者，别公夫人尊卑文也。连成风者，但问尊卑体当绝，非欲上成风使及僖公。○上，时掌反，又如字。<br/><br/>　　[疏]注“据及”至“卑文也”。<br/><br/>　　○解云：即僖十一年“夏，公及夫人姜氏会齐侯于阳穀”是也。<br/><br/>　<br/><br/>　　成风尊也。不可使卑及尊也。母尊序在下者，明妇人有三从之义：少系父，既嫁系夫，夫死系子。○少，诗召反。<br/><br/>　　葬曹共公。○共，音恭。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10190.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10192.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

