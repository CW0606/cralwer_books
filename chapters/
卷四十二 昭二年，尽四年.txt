<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十二 昭二年，尽四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十二 昭二年，尽四年全文,孔颖达作品" />
<meta name="description" content="春秋左传正义原文阅读,卷四十二 昭二年，尽四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10322.html";
var nextpage="novel-read-1018-10324.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十二 昭二年，尽四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10322.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十二 昭二年，尽四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:27:53<span class="divide">|</span></p>
<div class="page-body">
<div class="page-content">
<p> 　　【经】二年，春，晋侯使韩起来聘。<br/><br/>　　夏，叔弓如晋。叔弓，叔老子。<br/><br/>　　秋，郑杀其大夫公孙黑。书名，恶之。薰隧盟，子产不讨，遂以为卿故书之。○恶，乌路反。<br/><br/>　　[疏]“书名”至“书之”。<br/><br/>　　○正义曰：传称子产数其罪，是书名为恶之也。往年传云“子晢上大夫”也。则非卿，非卿则不合书。薰隧之盟，子晢强与卿列，子产不讨，即以为卿，故书之。<br/><br/>　<br/><br/>　　冬，公如晋，至河乃复。吊少姜也，故还。○少，诗照反，传放此。<br/><br/>　　季孙宿如晋。致襚服也。公实以秋行，冬还乃书。○致襚，音遂。<br/><br/>　　[疏]注“致襚”至“乃书”。<br/><br/>　　○正义曰：传称“季孙宿遂致服焉”，知其致襚服也。传说此事，文正在冬上，而经书在冬，知公实以秋行，至冬还乃书，即书还时日月，不复追言秋，故文在冬也。<br/><br/>　<br/><br/>　　【传】二年，春，晋侯使韩宣子来聘，（公即位故。）<br/><br/>　　[疏]注“公即位故”。<br/><br/>　　○正义曰：传言“且告为政而来见”，则其来非独为为政，故知主为公即位故也。襄元年传曰：“凡诸侯即位，小国朝之，大国聘焉”是也。<br/><br/>　<br/><br/>　　且告为政而来见，礼也。代赵武为政。虽盟主，而脩好同盟，故曰“礼”。○见，贤遍反。好，呼报反。<br/><br/>　　[疏]注“代赵武为政”。<br/><br/>　　○正义曰：五年传曰：“韩起之下”，有“赵成、中行吴、魏舒、范鞅、知盈”。则六者，三军之将佐也。韩起代赵武将中军。赵成继父为卿，代韩起也。<br/><br/>　<br/><br/>　　观书於大史氏，见《易象》与《鲁春秋》曰：“周礼尽在鲁矣。《易象》，上下经之象辞。《鲁春秋》，史记之策书。《春秋》遵周公之典以序事，故曰“周礼尽在鲁矣”。<br/><br/>　　[疏]“观书”至“王也”。<br/><br/>　　○正义曰：大史之官职掌书籍，必有藏书之处，若今之秘阁也。观书於大史氏者，氏犹家也，就其所司之处，观其书也。见《易象》，《易象》鲁无增改，故不言“鲁易象”。其《春秋》用周公之法，书鲁国之事，故言“《鲁春秋》”也。鲁国宝文王之书，遵周公之典，故云“周礼尽在鲁矣”。文王、周公，能制此典，因见此书，而追叹周德：吾乃於今日始知周公之德，以周公制《春秋》之法故也；与周之所以得王天下之由，由文王以圣德，能作《易象》故也。此二书，晋国亦应有之，韩子旧应经见，而至鲁始叹之，乃云“今知”者，因味其义，而善其人，非为素不见也。<br/><br/>　<br/><br/>　　吾乃今知周公之德，与周之所以王也。”《易象》、《春秋》，文王周公之制。当此时，儒道废，诸国多阙，唯鲁备，故宣子適鲁而说之。○以王，于况反，周弘正依字读。说音悦。<br/><br/>　　[疏]注“易象”至“鲁矣”。<br/><br/>　　○正义曰：《易》有六十四卦，分为上下二篇。及孔子，又作《易传》十篇以翼成之。后世谓孔子所作为传，谓本文为经，故云上下经也。《易》文推演爻卦，象物而为之辞，故《易·系辞》云：“八卦成列，象在其中。”又云：“易者，象也。”是故谓之“易象”。孔子述卦下总辞，谓之为“彖”。述爻下别辞，谓之为“象”。以其无所分别，故别立二名以辨之。其实卦下之语，亦是象物为辞，故二者俱为象也。定四年传称“分鲁公以备物典策”，所言“典策”，则史官书策之法，若发凡言例，皆是周公制之。周衰之后，诸国典策各违旧章，唯《鲁春秋》遵此周公之典，以序时事，故云“周礼尽在鲁矣”。注“易象”至“说之”。<br/><br/>　　○正义曰：《易象》，文王所作；《春秋》，周公垂法，故杜双举，释之云：“《易象》、《春秋》，文王、周公之所制也。《易·系辞》云：“《易》之兴也，其当殷之末世、周之盛德邪！当文王与纣之事邪！”郑玄云：“据此言，以《易》是文王所作，断可知矣。且史传谶纬，皆言文王演《易》，演谓为其辞以演说之，《易经》必是文王作也。”但《易》之爻辞，有箕子之“明夷利贞”，箕子明伤，乃在武王之世，文王不得言之。又云“王用亨于岐山”，又云“东邻杀牛不如西邻之禴祭，实受其福”。二者之意，皆斥文王。若是文王作经，无容自伐其德，故先代大儒郑众、贾逵等，或以为卦下之彖辞，文王所作；爻下之象辞，周公所作。虽复纷竞大久，无能决当是非。杜今双举并释，以同郑说也。然据传先言《易象》，后言《春秋》，则应先云周之所以王，与周公之德也。今传乃先云“周公之德”者，《易象》诸国同有，其《春秋》独遵周公典法，韩子美周礼在鲁，故先云周公之德。<br/><br/>　<br/><br/>　　公享之。季武子赋《绵》之卒章。《绵》，《诗·大雅》。卒章取文王有四臣，故能以绵绵致兴盛。以晋侯比文王，以韩子比四辅。○四臣：大颠、闳夭、散宜生、南宫适。四辅，谓先后、奔走、疏附、御侮。<br/><br/>　　[疏]注“文王有四臣”。<br/><br/>　　○正义曰：《绵》诗云：“予曰有疏附，予曰有先后，予曰有奔奏，予曰有御侮。”注云：“率下亲上曰疏附，相道前后曰先后，喻德宣誉曰奔奏，武臣折冲曰御侮。”<br/><br/>　<br/><br/>　　韩子赋《角弓》。《角弓》，《诗·小雅》。取其“兄弟昏姻，无胥远矣”。言兄弟之国宜相亲。季武子拜曰：“敢拜子之弥缝敝邑，寡君有望矣。”弥缝，犹补合也。谓以兄弟之义。○缝，扶恭反。合，如字，一音閤。武子赋《节》之卒章。《节》，《诗·小雅》。卒章取“式讹尔心，以畜万邦”，以言晋德可以畜万邦。○节，才结反，徐又如字。讹，五禾反。既享，宴于季氏，有嘉树焉，宣子誉之。誉其好也。○誉音馀，注同。<br/><br/>　　[疏]注“誉其好也”。<br/><br/>　　○正义曰：服虔云：“誉，游也。宣子游其树下。夏谚曰：‘一游一誉，为诸侯度。’”所引夏谚，《孟子》文也。若是游於其下，宣子本自无言，武子何以辄对？故杜以为誉其美好也。<br/><br/>　<br/><br/>　　武子曰：“宿敢不封殖此树，以无忘《角弓》。”封，厚也。殖，长也。○长，丁丈反。遂赋《甘棠》。《甘棠》，《诗·召南》。召伯息於甘棠之下，诗人思之，而爱其树。武子欲封殖嘉树如甘棠，以宣子比召公。○召，上照反，下同。宣子曰：“起不堪也，无以及召公。”宣子遂如齐纳币，为平公聘少姜。○为，于伪反，下“为之请”同。见子雅。子雅召子旗，子旗，子雅之子。使见宣子。宣子曰：“非保家之主也，不臣。”志气亢。○见，贤遍反，下“见彊”同。亢，苦浪反。见子尾。子尾见彊。彊，子尾之子。宣子谓之如子旗。亦不臣。大夫多笑之。唯晏子信之，曰：“夫子，君子也。夫子，韩起。君子有信，其有以知之矣。”为十年齐栾施、高彊来奔张本。自齐聘於卫，卫侯享之。北宫文子赋《淇澳》。《淇澳》，《诗·卫风》。美武公也。言宣子有武公之德。○淇音其，澳，於六反。宣子赋《木瓜》。《木瓜》，亦《卫风》。义取於欲厚报以为好。○好，呼报反，后文注皆同。夏，四月，韩须如齐逆女。须，韩起之子。逆少姜。齐陈无宇送女，致少姜。少姜有宠於晋侯，晋侯谓之少齐。为立别号，所以宠异之。○少，诗照反。<br/><br/>　　[疏]注“为立”至“异之”。<br/><br/>　　○正义曰：妇人称姓，姜是其常。盖以其齐女，故以“齐”为别号，所以宠异之。言少姜、少齐，盖本字为少也。服虔云：“所以宠异，不与齐众女字等，言齐国如此好女甚少。”<br/><br/>　<br/><br/>　　谓陈无宇非卿，欲使齐以適夫人礼送少姜。○適，丁历反。执诸中都。中都，晋邑。在西河界休县东南。○界音介。休，许蚪反。少姜为之请曰：“送从逆班，班，列也。<br/><br/>　　[疏]“送从逆班”。<br/><br/>　　○正义曰：《昏礼》：“诸侯以下，法当亲迎，有故得使卿。”明是使上卿也。桓三年传例云：“凡公女嫁于敌国，姊妹则上卿送之，以礼於先君。公子则下卿送之。於大国，虽公子，亦上卿送之。”是送者与逆者，俱为上卿，是送者依逆者班列。若公子嫁於敌国，及姊妹嫁於小国，皆下卿送之，是降逆者一等。公子嫁於小国，上大夫送之，是降逆者二等也。若晋以少姜为夫人，当以上卿逆，齐当以上卿送，是亦送逆同班。少姜据多言之，故云“送从逆班”。或可晋使公族大夫逆少姜，元不以夫人之礼，则同妾媵之属，送者皆从者班次，不与桓三年逆夫人之礼同。少姜据此而言，故云“送从逆班”也。刘炫云：“《昏礼》：‘诸侯以下，法当亲迎，有故得使卿。’明是使上卿也。凡例云：‘凡公女嫁于敌国，姊妹则上卿送之，公子则下卿送之。’是送卑於逆者一等，故云送者从逆者之班次，言当卑於逆者也。”<br/><br/>　<br/><br/>　　畏大国也，犹有所易，是以乱作。”韩须，公族大夫。陈无宇，上大夫。言齐畏晋，改易礼制，使上大夫送，遂致此执辱之罪。盖少姜谦以示讥。<br/><br/>　　叔弓聘于晋，报宣子也。此春韩宣子来聘。晋侯使郊劳。《聘礼》：宾至近郊，君使卿劳之。○劳，力报反，注皆同。辞曰：“寡君使弓来继旧好，固曰‘女无敢为宾！’彻命於执事，敝邑弘矣。彻，达也。○女音汝，下及注皆同。敢辱郊使？请辞。”辞郊劳。○使，所吏反，下同。致馆，辞曰：“寡君命下臣来继旧好，好合使成，臣之禄也。得通君命，则於已为荣禄。敢辱大馆？”敢，不敢。叔向曰：“子叔子知礼哉！吾闻之曰：‘忠信，礼之器也。卑让，礼之宗也。’宗犹主也。辞不忘国，忠信也。谓称旧好。先国后已，卑让也。始称敝邑之弘，先国也。次称臣之禄，后已也。《诗》曰：‘敬慎威仪，以近有德。’夫子近德矣。”《诗·大雅》。○近，附近之近，下同。<br/><br/>　　秋，郑公孙黑将作乱，欲去游氏而代其位，游氏，大叔之族。黑为游楚所伤，故欲害其族。○去，起吕反。伤疾作而不果。前年游楚所击创。○创，初良反。驷氏与诸大夫欲杀之。驷氏，黑之族。子产在鄙闻之，惧弗及，乘遽而至。遽，传驿。○遽，其据反。《尔雅》云：“驲，遽，传也。”孙炎注云：“传车驿马。”传，中恋反。驿音亦。<br/><br/>　　[疏]注“据传驿”。<br/><br/>　　○正义曰：《释言》云：“驲，遽，传也。”孙炎曰：“传车驿马也。”<br/><br/>　<br/><br/>　　使吏数之，责数其罪。曰：“伯有之乱，在襄三十一年。以大国之事，而未尔讨也。务共大国之命，不暇治女罪。○共音恭，下文注皆同。尔有乱心，无厌，国不女堪。专伐伯有，而罪一也。昆弟争室，而罪二也。谓争徐吾犯之妹。○厌，於盐反。薰隧之盟，女矫君位，而罪三也。谓使大史书七子。○矫，居表反。有死罪三，何以堪之？不速死，大刑将至。”再拜稽首，辞曰：“死在朝夕，无助天为虐。”子产曰：“人谁不死。凶人不终，命也。作凶事，为凶人。不助天，其助凶人乎？”请以印为褚师。印，子晳之子。褚师，市官。○朝，如字，下同。印，一刃反。褚，张吕反，注同。<br/><br/>　　[疏]“死在”至“为虐”。<br/><br/>　　○正义曰：言我创疾见作，死在朝夕之间。天已虐我，无更助天为为虐也。<br/><br/>　　○注“褚师市官”。<br/><br/>　　○正义曰：盖相传说也。<br/><br/>　<br/><br/>　　子产曰：“印也若才，君将任之。不才，将朝夕从女。女罪之不恤，而又何请焉？不速死，司寇将至。”七月，壬寅，缢。尸诸周氏之衢，衢，道也。○衢，其于反。加木焉。书其罪於木，以加尸上。<br/><br/>　　晋少姜卒。公如晋，及河晋侯使士文伯来辞，曰：“非伉俪也，晋侯溺於所幸，为少姜行夫人之服，故诸侯吊。不敢以私烦诸侯，故止之。○伉，苦浪反。俪，力计反。<br/><br/>　　[疏]“非伉俪也”。<br/><br/>　　○正义曰：成十一年注云：“伉，敌也。俪，耦也。”言少姜是妾，非敌身对耦之人也。少姜是妾，杜言晋侯“为少姜行夫人之服”者，以明年传云“寡君在縗绖之中”，知其为之服也。<br/><br/>　<br/><br/>　　请君无辱！”公还，季孙宿遂致服焉。致少姜之襚服。公以末秋行，始冬还，乃书之，故经在冬。叔向言陈无宇於晋侯曰：“彼何罪？彼，无宇。君使公族逆之，齐使上大夫送之，犹曰不共，君求以贪，国则不共，逆卑於送，是晋国不共。而执其使。君刑已颇，何以为盟主？颇，不平。○使，所吏反。颇，普多反。且少姜有辞。”谓请无宇之辞。冬，十月，陈无宇归。晋侯赦之。<br/><br/>　　十一月，郑印段如晋吊。吊少姜。<br/><br/>　　【经】三年，春，王正月，丁未，滕子原卒。（襄二十五年盟重丘。○重，直恭反。）<br/><br/>　　[疏]注“襄二”至“重丘”。<br/><br/>　　○正义曰：杜《世族谱》，滕成公是文公之子。成十六年滕子卒。自尔以来，襄五年盟于戚，九年于戏，十一年于亳城北，十九年于祝柯，二十年于澶渊，二十五年于重丘，皆鲁、滕俱在，凡六同盟。但经、传更无明文，未知皆是滕成公以否。杜氏之意疑，故指重丘近者而言。刘炫以为皆是滕成公而规杜氏，非也。<br/><br/>　<br/><br/>　　夏，叔弓如滕。<br/><br/>　　五月，葬滕成公。卿共小国之葬，礼过厚。葬襄公，滕子来会，故鲁厚报之。○共音恭，传仿此。<br/><br/>　　秋，小邾子来朝。<br/><br/>　　八月，大雩。<br/><br/>　　冬，大雨雹。无传。记灾。○雨，于付反。雹，蒲学反。<br/><br/>　　北燕伯款出奔齐。不书大夫逐之而言奔，罪之也。书名，从告。<br/><br/>　　[疏]注“不书”至“从告”。<br/><br/>　　○正义曰：传称“燕大夫比以杀公之外嬖，公惧，奔齐”。是被逐而出，非自去也。传又云：“书曰：‘北燕伯款出奔齐’，罪之。”是仲尼新意，不书大夫逐之，而言其自奔，是罪之也。《释例》曰：“诸侯奔亡，皆迫逐而苟免，非自出也。传称孙林父、甯殖出其君，名在诸侯之策。此以臣名赴告之文也。仲尼之经，更没逐者主名，以自奔文，责其君不能自安自固，所犯非徒所逐之臣也。卫赴不以名，而燕赴以名，各随赴而书之，义在彼，不在此也。传不发於蔡朱、卫衎，而发於燕款者，款罪轻於卫衎，而重於蔡朱，故举中示例，以兼通上下也。晋悼感卫衎而发问，师旷恃其目盲，因问以极言，且明君不能君，故臣亦不能臣，罪不纯在臣也。”杜言在彼不在此者，书其出奔，已是罪贱，不假书名以见罪。故名与不名，皆从本赴，不复更见义也。<br/><br/>　<br/><br/>　　【传】三年，春，王正月，郑游吉如晋，送少姜之葬。梁丙与张趯见之。（二子，晋大夫。○趯，他历反。）梁丙曰：“甚矣哉！子之为此来也。”（卿共妾葬，过礼甚。○为，于伪反。）子大叔曰：“将得已乎？（言不得止。）昔文、襄之霸也，（晋文公、襄公。）<br/><br/>　　[疏]“文襄”至“霸也”。正义曰：襄是文公子，能继父业，故连言之。其命朝聘之之数，吊葬之使，皆文公令之，非襄公也。<br/><br/>　<br/><br/>　　其务不烦诸侯，令诸侯三岁而聘，五岁而朝，有事而会，不协而盟。明王之制，岁聘间朝，在十三年，今简之。○间，间厕之间。<br/><br/>　　[疏]注“明王”至“简之”。正义曰：十三年传云：“明王之制，使诸侯岁聘以志业，间朝以讲礼，再朝而会以示威，再会而盟以显昭明。”彼谓诸侯於天子朝聘会盟之数，计十二年而有八聘、四朝、再会、一盟。此说文、襄之霸令诸侯朝聘霸主、大国之法也。诸侯朝天子，因朝而为盟会，所以同好恶，奖王室。霸主之合诸侯，不得令其同盟以奖已，故令有事而会，不协而盟，不复设年限之期。周室既衰，政在霸主。霸主不可自同天子，以明王旧制大烦诸侯，不敢依用，故设此制以简之。<br/><br/>　<br/><br/>　　君薨，大夫吊，卿共葬事。夫人，士吊，大夫送葬。先王之制，诸侯之丧，士吊，大夫送葬。在三十年。盖时俗过制，故文、襄虽节之，犹过於古。足以昭礼、命事、谋阙而已，朝聘以昭礼，盟会以谋阙。无加命矣。命有常。今嬖宠之丧，不敢择位，而数於守適，不敢以其位卑，而令礼数如守適夫人。然则时適夫人之丧，吊送之礼，以过文、襄之制。○而数，所具反，徐所主反。適，丁历反，注同，本或作“嫡”，下同。令，力呈反。<br/><br/>　　[疏]“今嬖”至“守適”。正义曰：今嬖宠贱妾之丧，不敢计择妾位卑贱，而令礼数即同於守適夫人也。言守適者，夫守外职，妻守内职。言夫人守内官之適长，故以守適言夫人也。文、襄之制，夫人丧，士吊，大夫送葬。今游吉，卿也，而云“同於守適则於时適夫人丧，已令卿送葬矣。故杜云“然则时適夫人之丧，吊送之礼，以过文襄之制”也。刘炫云：“不敢择取使人於卑贱之位，而礼数同於守内官之適夫人也。”<br/><br/>　<br/><br/>　　唯惧获戾，岂敢惮烦？少姜有宠而死，齐必继室。继室，复荐女。○复，扶又反，下不出者皆同。今兹吾又将来贺，不唯此行也。”张趯曰：“善哉！吾得闻此数也。然自今子其无事矣。譬如火焉，火，心星。火中，寒暑乃退。心以季夏昏中而暑退，季冬旦中而寒退。<br/><br/>　　[疏]注“心以”至“寒退”。<br/><br/>　　○正义曰：《月令》：“季夏之月，日在柳，昏心中，旦奎中。”“季冬之月，日在婺女，昏娄中，旦氐中”。氐后即次房心，是季冬旦火中也。<br/><br/>　<br/><br/>　　此其极也，能无退乎？晋将失诸侯，诸侯求烦不获。”言将不能复烦诸侯。二大夫退。子大叔告人曰：“张趯有知，其犹在君子之后乎！”讥其无隐讳。○知音智。<br/><br/>　　丁未，滕子原卒。同盟，故书名。同盟於襄之世，亦应从同盟之礼，故传发之。<br/><br/>　　[疏]注“同盟”至“发之”。<br/><br/>　　○正义曰：文三年，王子虎卒，传曰：“吊如同盟，礼也”。杜云：“王子虎与僖公同盟于翟泉，文公是同盟之子，故赴以名。”然则与其父盟，得以名赴其子。於子虎之卒，既已发传，而此复发者，以子虎非诸侯，又滕入春秋以来，未尝书滕子名，故於此重发传也。<br/><br/>　<br/><br/>　　齐侯使晏婴请继室於晋，复以女继少姜。曰：“寡君使婴曰：‘寡人原事君，朝夕不倦，将奉质币，以无失时，则国家多难，是以不获。不得自来。○朝，如字。质，徐之一反，又音如字。难，乃旦反。不腆先君之適，谓少姜。○腆，他典反。以备内官，焜燿寡人之望，则又无禄，早世陨命，寡人失望。君若不忘先君之好，惠顾齐国，辱收寡人，徼福於大公、丁公，徼，要也。二公，齐先君。言收恤寡人，则先君与之福也。○焜，胡本反，又音昆，服云“明也”。燿，羊照反，服云“照也”。陨，于敏反。好，呼报反。徼，古尧反。大公，音泰。要，一遥反。<br/><br/>　　[疏]“焜燿寡人之望”。<br/><br/>　　○正义曰：服处云：“燿，照也。焜，明也。”言得备妃嫔之列，照明已之意望也。<br/><br/>　<br/><br/>　　照临敝邑，镇抚其社稷，则犹有先君之適，適夫人之女。及遗姑姊妹，遗，馀也。<br/><br/>　　[疏]“及遗姑姊妹”。<br/><br/>　　○正义曰：姑姊妹，亦先君之女也。上云“先君之適”，谓適夫人所生。“及遗姑姊妹”，谓非夫人所生者也。<br/><br/>　<br/><br/>　　若而人。言如常人，不敢誉。○誉音馀。君若不弃敝邑，而辱使董振择之，以备嫔嫱，寡人之望也。’”董，正也。振，整也。嫔嫱，妇官。○振，之刃反，一音真，注同。嫱，本又作“廧”，在良反。<br/><br/>　　[疏]注“董正”至“妇官”。<br/><br/>　　○正义曰：“董，正”，《释诂》文也。振为整理之意。言正整选择，示精审也。《周礼》：“天子有九嫔。”嫔是妇官，知嫱亦妇官。哀元年传说“夫差宿有妃嫱妇御焉”，盖周末妇官有此名。汉成帝时，匈奴来朝，诏以掖庭王嫱赐之，是名因於古也。<br/><br/>　<br/><br/>　　韩宣子使叔向对曰：“寡君之原也。寡君不能独任其社稷之事，未有伉俪，在縗绖之中，是以未敢请。制夫人之服，则葬讫，君臣乃释服。○任音壬。縗，本亦作“衰”，七雷反。绖，直结反。<br/><br/>　　[疏]“未有伉俪”。<br/><br/>　　○正义曰：少姜本非正夫人，而云“未有伉俪”者，盖晋侯当时无正夫人。其继室者，使韩起上卿逆之，郑罕虎如晋贺之，则后娶者为夫人也。<br/><br/>　<br/><br/>　　君有辱命，惠莫大焉。若惠顾敝邑，抚有晋国，赐之内主，岂惟寡君，举群臣实受其贶。其自唐叔以下，实宠嘉之。”唐叔，晋之祖。○贶音况。<br/><br/>　　[疏]“举群臣”。<br/><br/>　　○正义曰：举亦皆之义，言举朝群臣也。<br/><br/>　<br/><br/>　　既成昏，许昏成。晏子受礼，受宾享之礼。叔向从之宴，相与语。叔向曰：“齐其何如？”问兴衰。晏子曰：“此季世也，吾弗知齐其为陈氏矣！不知其他，唯知齐将为陈氏。○“吾弗知”绝句。公弃其民而归於陈氏。弃民不恤。齐旧四量：豆、区、釜、锺。四升为豆，各自其四，以登於釜。四豆为区，区斗六升。四区为釜，釜六斗四升。登，成也。量音亮，下及注同。区，乌侯反，注及下皆同。釜十则锺。六斛四斗。陈氏三量，皆登一焉，锺乃大矣。登，加也。加一，谓加旧量之一也。以五升为豆，五豆为区，五区为釜，则区三斗，釜八斗，锺八斛。○旧本以五升为豆，四豆为区，四区为釜，直加豆为五升，而区釜自大。故杜云“区二斗，釜八斗”是也。本或作“五豆为区，五区为釜”者，为加旧豆区为五，亦与杜注相会，非於五升之豆，又五五而加也。<br/><br/>　　[疏]“锺乃大矣”。<br/><br/>　　○正义曰：陈氏三量，各登其一，则釜为八斗。陈氏亦自依釜数，釜十为锺，比於齐之旧锺。不言四而加一，故云“锺乃大矣”。言其大於齐锺，明亦自十其釜也。<br/><br/>　<br/><br/>　　以家量贷，而以公量收之。贷厚而收薄。○贷，他代反。山木如市，弗加於山；鱼盐蜃蛤，弗加於海。贾如在山、海，不加贵。○蜃，食轸反。蛤，古答反。贾音嫁。<br/><br/>　　[疏]“山木”至“於海”。<br/><br/>　　○正义曰：如训往也。言将山木往至市也。於木既云“如市”，鱼盐蜃蛤亦如市可知，蒙上文也。<br/><br/>　<br/><br/>　　民参其力，二入於公，而衣食其一。言公重赋敛。○参，七南反，又音三。敛，力验反。公聚朽蠹，而三老冻馁。三老，谓上寿、中寿、下寿，皆八十巳上，不见养遇。○聚，徐在喻反，一音在主反。蠹，丁故反。三老，服云：“工老、商老、农老也。”冻，丁贡反。馁，奴罪反。寿音授，下同。上，时掌反。<br/><br/>　　[疏]注“三老”至“养遇”。<br/><br/>　　○正义曰：服虔云：“三老者，工老、商老、农老。”案：民有四民，其老无别，不宜以三种之民为三老。且士之老者，亦应须恤，不当独遗士也。故杜以为上、中、下寿，言皆八十以上，则上寿百年以上，中寿九十以上，下寿八十以上。此亦以意言之，释此文耳，不通於馀文也。若秦伯谓蹇叔云：“中寿，尔墓之木拱矣。”不言九十而死，木已拱矣。<br/><br/>　<br/><br/>　　国之诸市，屦贱踊贵，踊，刖足者，屦言刖多。○屦，九具反。踊，音勇，刖足者之屦也。刖音月，又五刮反。民人痛疾，而或燠休之。燠休，痛念之声。谓陈氏也。○燠，於喻反，徐音忧，又於到反，一音於六反。休，虚喻反，徐许留反。贾云：“燠，厚也。休，美也。”<br/><br/>　　[疏]注“燠休”至“氏也”。<br/><br/>　　○正义曰：贾逵云：“燠，厚也。休，美也。”服虔云：“燠休，痛其痛而念之。若今时小儿痛，父母以口就之曰燠休，代其痛也。”杜云“燠休痛念之声”，其意如服言也。此民人痛疾，承踊贵之下，以其传文相连，无所分别，故言谓陈氏也。<br/><br/>　<br/><br/>　　其爱之如父母，而归之如流水。欲无获民，将焉辟之？箕伯、直柄、虞遂、伯戏，四人皆舜后，陈氏之先。○焉，於虔反。戏，许宜反。<br/><br/>　　[疏]注“四人”至“之先”。<br/><br/>　　○正义曰：论陈氏而言此四人，知四人皆陈氏之先也。八年传云：“舜重之以明德，寘德於遂，遂世守之。及胡公不淫。”遂在舜之后，知四人皆舜之后，世数远近，不可复知也。<br/><br/>　<br/><br/>　　其相胡公、大姬，已在齐矣。”胡公，四人之后，周始封陈之祖。大姬，其妃也。言陈氏虽为人臣，然将有国。其先祖鬼神已与胡公共在齐。○相，息亮反，服如字。大姬音泰。<br/><br/>　　[疏]“其相”至“齐矣”。<br/><br/>　　○正义曰：杜不解相。服虔云：“相，随也。”盖相训为助，不为随也。言箕伯四人，其皆助胡公、大姬，神灵已在齐矣。神之在否，不可测度，而晏子为此言者，以陈氏必兴，姜姓必灭，示己审见其事，故言先神归之。其实神归以否，非晏子所能知也。今定本“相”作“祖”。<br/><br/>　<br/><br/>　　叔向曰：“然。虽吾公室，今亦季世也。戎马不驾，卿无军行，言晋衰弱，不能征讨救诸侯。○行，户郎反。公乘无人，卒列无长。百人为卒。言人皆非其人，非其长。○乘，绳证反。卒，子忽反，注同。长，丁丈反，注同。庶民罢敝，而宫室滋侈。滋，益也。○罢音皮，侈，尺氏反，又昌氏反。道殣相望，饿死为殣。○殣音觐。《说文》云：“道中死者，人所覆也。”《毛诗》作“墐”。传云：“墐，路冢也。”而女溢尢。女，嬖宠之家。民闻公命，如逃寇雠。栾、郤、胥、原、狐、续、庆、伯，降在皂隶。八姓，晋旧臣之族也。皂隶，贱官。○郤，去逆反。皂，才早反。隶，力计反。<br/><br/>　　[疏]注“八姓”至“贱官”。<br/><br/>　　○正义曰：此八姓之先，栾、郤、胥、原、狐，皆卿也。续简伯、庆郑、伯宗亦见於传，先皆大夫也。<br/><br/>　<br/><br/>　　政在家门，大夫专政。民无所依。君日不悛，以乐慆忧。慆，藏也。悛，改也。○悛，七全反。乐音洛，又音岳。慆，他刀反。<br/><br/>　　[疏]“以乐慆忧”。<br/><br/>　　○正义曰：刘炫云：“慆，慢也。好音乐而慢易忧祸也。”杜以慆为藏，当读如弓韬之韬。言以音乐乐身，埋藏忧愁於乐中，犹古诗云“埋忧地下”也。<br/><br/>　<br/><br/>　　公室之卑，其何日之有？言今至。《谗鼎》之铭谗，鼎名也。○谗，任咸反。服云：“疾谗之鼎也。”<br/><br/>　　[疏]注“谗鼎名也”。<br/><br/>　　○正义曰：服虔云：“谗鼎，疾谗之鼎，《明堂位》所云‘崇鼎’是也。”一云谗，地名。禹铸九鼎於甘谗之地，故曰“谗鼎”。二者并无案据，其名不可审知，故杜直云“鼎名”而已。<br/><br/>　<br/><br/>　　曰：‘昧旦显，后世犹怠。’昧旦，早起也。，大也。言夙兴以务大显，后世犹解怠。○昧音妹。丕，普悲反。解，佳卖反。况日不悛，其能久乎？”晏子曰：“子将若何？”问何以免此难。○况日，人实反。难，乃旦反。叔向曰：“晋之公族尽矣。肸闻之，公室将卑，其宗族枝叶先落，则公从之。肸之宗十一族，同祖为宗。○肸，许乙反。<br/><br/>　　[疏]“肸之宗十一族”。<br/><br/>　　○正义曰：《世族谱》云：“羊舌氏，晋之公族也。羊舌，其所食邑名。”唯言晋之公族，不知出何公也。杜云“同祖为宗”，谓同出一公，有十一族也。谱又云：“或曰：“羊舌氏姓李，名果。有人盗羊而遗其头，不敢不受，受而埋之。后盗羊事发，辞连李氏。李氏掘羊头示之，以明已不食，唯识其舌存，得免，号曰：‘羊舌氏’。杜言“或曰”，盖旧有此说，杜所不从，记异闻耳。<br/><br/>　<br/><br/>　　唯羊舌氏在而已，肸又无子。无贤子。公室无度，无法度。幸而得死，言得以寿终为幸。岂其获祀？”言必不得祀。初，景公欲更晏子之宅，曰：“子之宅近市，湫隘嚣尘，不可以居，湫，下。隘，小。嚣，声。尘，土。○近，附近之近，下同。湫，子小反，徐音秋，又在酒反，下同。隘，於卖反。嚣，许骄反，一音五高反。请更诸爽垲者。”爽，明。垲，燥也。○垲，苦代反。燥，素刀反。<br/><br/>　　[疏]注“爽明垲燥”。<br/><br/>　　○正义曰：垲，高地，故为燥也。以所居下湿尘埃，故欲更於明燥之处。《晏子春秋》云：“将更於豫章之圃。”豫章之圃，高燥之地也。<br/><br/>　<br/><br/>　　辞曰：“君之先臣容焉，先臣，晏子之先人。臣不足以嗣之，於臣侈矣。侈，奢也。且小人近市，朝夕得所求，小人之利也，敢烦里旅？”旅，众也。不敢劳众为己宅。○朝，如字，下“朝夕”同。公笑曰：“子近市，识贵贱乎？”对曰：“既利之，敢不识乎？”公曰：“何贵何贱？”於是景公繁於刑，繁，多也。有鬻踊者，故对曰：“踊贵屦贱。”既已告於君，故与叔向语而称之。传护晏子，令不与张趯同讥。○鬻，羊六反，卖也。令，力呈反。<br/><br/>　　[疏]注“传护晏子”。<br/><br/>　　○正义曰：传护晏子，故为发此传。而叔向亦言已国，传虽无说，盖亦尝以谏君故无讥也。<br/><br/>　<br/><br/>　　景公为是省於刑。君子曰：“仁人之言，其利博哉！晏子一言而齐侯省刑。《诗》曰：‘君子如祉，乱庶遄已。’《诗·小雅》。如，行也。祉，福也。遄，疾也。言君子行福，则庶几乱疾止也。○为是，于伪反。省，所景反，下同。祉音耻。遄，市专反。其是之谓乎！”及晏子如晋，公更其宅，反则成矣。既拜，拜谢新宅。乃毁之，而为里室，皆如其旧。本坏里室，以大晏子之宅，故复之。○坏音怪。复音服，下“卒复”、“为其复”、“欲复之”同。则使宅人反之。还其故室。○还音环。“且谚曰：‘非宅是卜，唯邻是卜。’卜良邻。○谚音彦。二三子先卜邻矣，二三子，谓邻人。违卜不祥。君子不犯非礼，去俭即奢为非礼。小人不犯不祥，古之制也。吾敢违诸乎？”卒复其旧宅。公弗许。因陈桓子以请，乃许之。传言齐、晋之衰，贤臣怀忧，且言陈氏之兴。<br/><br/>　　夏，四月，郑伯如晋，公孙段相，甚敬而卑，礼无违者。晋侯嘉焉，授之以策策，赐命之书。○相，息亮反。策，初革反。曰：“子丰有劳於晋国，子丰，段之父。<br/><br/>　　[疏]“子丰”至“晋国”。<br/><br/>　　○正义曰：服虔云：“郑僖公之为大子，子丰与之俱適晋。”计从大子一朝於晋，不足以为劳也，或当别有功劳，事无所见，故杜不解之。<br/><br/>　<br/><br/>　　余闻而弗忘。赐女州田，州县，今属河内郡。○女音汝。以胙乃旧勋。”伯石再拜稽首，受策以出。君子曰：“礼，其人之急也乎！伯石之汏也，汱，骄也。○胙，十路反。汏音泰。一为礼於晋，犹荷其禄，况以礼终始乎？《诗》曰：‘人而无礼，胡不遄死？’其是之谓乎！”初，州县，栾豹之邑也。豹，栾盈族。○荷，户可反，任也，又音可。及栾氏亡，范宣子、赵文子、韩宣子皆欲之。文子曰：“温，吾县也。”州本属温。温，赵氏邑。二宣子曰：“自郤称以别，三传矣。郤称，晋大夫，始受州。自是州与温别，至今传三家。○称，尺证反。“以别”绝句。三传，直专反，注同。晋之别县，不唯州，谁获治之？”言县邑既别甚多，无有得追而治取之。文子病之，乃舍之。二子曰：“吾不可以正议而自与也。”皆舍之。及文子为政，赵获曰：“可以取州矣。”获，赵文子之子。○乃舍，音赦，又音舍，下同。文子曰：“退！使获退也。二子之言，义也。二子，二宣子也。违义，祸也。余不能治余县，又焉用州？其以徼祸也。君子曰：‘弗知实难。’患不知祸所起。○焉，於虔反。知而弗从，祸莫大焉。有言州必死！”丰氏故主韩氏，故，犹旧也。丰氏至晋，旧以韩氏为主人。伯石之获州也，韩宣子为之请之，为其复取之之故。后若还晋，因自欲取之。为七年丰氏归州张本。○为之，于伪反，下“为其”、“复为少姜”，下注“为之辟仇”、“为平公逆”皆同。<br/><br/>　　五月，叔弓如滕，葬滕成公。子服椒为介。及郊，遇懿伯之忌，敬子不入。忌，怨也。懿伯，椒之叔父。敬子，叔弓也。叔弓礼椒，为之辟仇。○介音界。辟音避。<br/><br/>　　[疏]“五月”至“成公”。<br/><br/>　　○正义曰：经书“夏，叔弓如滕。五月，葬滕成公”。今传文“叔弓如滕”，亦在五月之下。杜於桓十六年注引此事，以为本事异，两书之，故或言月，或言时，事异故文异。其实叔弓亦以五月行也。刘炫云：“叔弓以四月发鲁，滕以五月葬君。叔弓书始行之月，滕书实葬之月。故书经异文也。传述遇雠之事，并就葬月言耳。”○“子服”至“不入”。<br/><br/>　　○正义曰：《檀弓》下云：“滕成公之丧，使子叔敬叔吊，进书。子服惠伯为介。及郊，为懿伯之忌，不入。惠伯曰：‘政也，不可以叔父之私，不将公事。’遂入。”敬叔，即此敬子也。懿伯是惠伯之叔父，为人所杀。及滕郊，遇懿伯之忌，逢其雠也。敬叔不入，以礼惠伯，欲使惠伯报叔父之雠，杀彼人也。惠伯以公义不可，先入受馆。记文虽字有小异，意与传同。而郑玄注云：“敬叔有怨於懿伯，难惠伯，故不入。”又云：“敬叔於昭穆，以懿伯为叔父。”其言差错，不可显解，是郑之谬也。<br/><br/>　　○注“忌怨”至“辟仇”。<br/><br/>　　○正义曰：记云：“不可以叔父之私”，知懿伯是椒之叔父也。叔弓不入者，礼椒也。为椒有辟仇之耻，礼之，欲使杀之。<br/><br/>　<br/><br/>　　惠伯曰：“公事有公利，无私忌。椒请先入。”乃先受馆，敬子从之。惠伯，子服椒也。传言叔弓之有礼。<br/><br/>　　[疏]“惠伯”至“从之”。<br/><br/>　　○正义曰：《檀弓》云：“子夏请问‘居昆弟之仇如之何？’曰：‘仕不与共国，衔君命而使，虽遇之不斗。’郑玄云：“为负而废君命也。”叔父之与昆弟，亲疏同耳，故有公利无私忌。辟仇非耻，故椒请先入也。<br/><br/>　<br/><br/>　　晋韩起如齐逆女。为平公逆。公孙虿为少姜之有宠也，以其子更公女而嫁公子。更嫁公女。○虿，敕迈反。人谓宣子，“子尾欺晋，晋胡受之？”宣子曰：“我欲得齐而远其宠，宠将来乎？”宠，谓子尾。○远，于万反。<br/><br/>　　秋，七月，郑罕虎如晋，贺夫人，且告曰：“楚人日徵敝邑，以不朝立王之故。楚灵王新立。敝邑之往，则畏执事其谓寡君而固有外心。其不往，则宋之盟云。云“交相见”。进退罪也。寡君使虎布之。”布，陈也。宣子使叔向对曰：“君若辱有寡君，在楚何害？脩宋盟也。君苟思盟，寡君乃知免於戾矣。君若不有寡君，虽朝夕辱於敝邑，寡君猜焉。猜，疑也。○猜，七才反。君实有心，何辱命焉？言若有事晋心，至楚可不须告。君其往也！苟有寡君，在楚犹在晋也。”张趯使谓大叔曰：“自子之归也，归在此年春。小人粪除先人之敝庐，曰：‘子其将来。’今子皮实来，小人失望。”大叔曰：“吉贱，不获来，贱，非上卿。○粪，甫问反。<br/><br/>　　[疏]“吉贱不获来”。<br/><br/>　　○正义曰：张趯自晋使告大叔，大叔在郑遥报趯语，而云“不获来”者，教使者报趯，作至晋时语，故云“不获来”。今人之语犹然也。<br/><br/>　<br/><br/>　　畏大国，尊夫人也。且孟曰：‘而将无事。’吉庶几焉。”孟，张趯也。庶几如趯言。<br/><br/>　　小邾穆公来朝。季武子欲卑之。不欲以诸侯礼待之。穆叔曰：“不可曹、滕、二邾，实不忘我好。敬以逆之，犹惧其贰，又卑一睦，焉一睦，谓小邾。○“实不忘我好”绝句，一读以“好”字向下。好，呼报反，下文“群好”同音。<br/><br/>　　[疏]注“一睦谓小邾”。<br/><br/>　　○正义曰：睦，亲也。言曹、滕、二邾皆亲鲁。小邾是亲鲁者之一国也。<br/><br/>　<br/><br/>　　逆群好也？其如旧而加敬焉！《志》曰：‘能敬无灾。’又曰：‘敬逆来者，天所福也。’”季孙从之。<br/><br/>　　八月，大雩，旱也。<br/><br/>　　齐侯田於莒，莒，齐东竟。○竟音境，下同。卢蒲嫳见，泣且请曰：“余发如此种种，余奚能为？”嫳，庆封之党。襄二十八年，放之於竟。种种，短也。自言衰老，不能复为害。○嫳，普结反，又匹舌反。见，贤遍反。种，本亦作“董”。董，章勇反。公曰：“诺，吾告二子。”二子，子雅、子尾。归而告之。子尾欲复之，子雅不可，曰：“彼其发短而心甚长，其或寝处我矣。”言不可信。九月，子雅放卢蒲嫳于北燕。恐其复作乱。<br/><br/>　　[疏]“放卢”至“北燕”。<br/><br/>　　○正义曰：前己在竟，今复徙之远国也。<br/><br/>　<br/><br/>　　燕简公多嬖宠，欲去诸大夫而立其宠人。冬，燕大夫比以杀公之外嬖。比，相亲比。○嬖，起吕反。比，毗志反，注同。公惧，奔齐。书曰“北燕伯款出奔齐”，罪之也。款罪轻於卫衎，重於蔡朱，故举中示例。○衎，苦旦反。<br/><br/>　　十月，郑伯如楚，子产相。楚子享之，赋《吉日》。《吉日》，《诗·小雅》。宣王田猎之诗。楚王欲与郑伯共田，故赋之。○相，息亮反。既享，子产乃具田备，王以田江南之梦。楚之云梦，跨江南北。○梦，如字，徐莫公反，注同。<br/><br/>　　齐公孙灶卒。灶，子雅。司马灶见晏子，司马灶，齐大夫。曰：“又丧子雅矣。”晏子曰：“惜也，子旗不免，殆哉！以其不臣。○丧，息浪反。姜族弱矣，而妫将始昌。妫，陈氏。○妫，九危反。二惠竞爽，犹可，子雅、子尾皆齐惠公之孙也。竞，彊也。爽，明也。又弱一焉，姜其危哉！”○个，古贺反。<br/><br/>　　【经】四年，春，王正月，大雨雹。（当雪而雹，故以为灾而书之。○雨，于付反。传文“雨雹”同。雹，蒲学反。）<br/><br/>　　夏，楚子、蔡侯、陈侯、郑伯、许男、徐子、滕子、顿子、胡子、沈子、小邾子、宋世子佐、淮夷会于申。楚灵王始会诸侯。○沈音审。<br/><br/>　　楚人执徐子。称人以执，以不道於其民告。<br/><br/>　　秋，七月，楚子、蔡侯、陈侯、许男、顿子、胡子、沈子、淮夷伐吴。因申会以伐吴。不言诸侯者，郑、徐、滕、小邾、宋不在故也。胡国，汝阴县西北有胡城。<br/><br/>　　[疏]“楚子”至“于申”。<br/><br/>　　○正义曰：《释例·班序谱》称：“齐桓既没，宋、楚争盟。起僖十八年，尽二十七年，陈与蔡凡三会，在蔡上。楚合诸侯，蔡与陈凡六会，其五在陈上。”庄十六年注云：“陈国小，每盟会皆在卫下。齐桓始霸，楚亦始彊。陈侯介於二大国之间，而为三恪之客，故齐桓因而进之，遂班在卫上，终於《春秋》。”然则陈实小於蔡、卫，桓公进陈班耳。楚以大小为序，不进陈班，故蔡多在陈上。<br/><br/>　　○注“因申”至“胡城”。<br/><br/>　　○正义曰：传称“楚子以诸侯伐吴”，则因会而遂行。《春秋》一事而再见者，皆前目而后凡。计此当云“诸侯遂伐吴”。不言诸侯者，以属晋之国郑、徐、滕、小邾、宋，皆不在行，不得总言“诸侯”，故别序之也。传称“宋华费遂、郑大夫从”，则宋、郑在行，亦不序者，楚既慰遣，彼自义从。楚人成已意，遣不以告也。<br/><br/>　<br/><br/>　　执齐庆封，杀之。楚子欲行霸，为齐讨庆封，故称“齐”。○为，于伪反。遂灭赖。<br/><br/>　　九月，取鄫。鄫，莒邑。传例曰：“克邑不用师徒曰取”。○鄫，才陵反。<br/><br/>　　冬，十有二月，乙卯，叔孙豹卒。<br/><br/>　　【传】四年，春，王正月，许男如楚，楚子止之，（欲与俱田。）遂止郑伯，复田江南，许男与焉。（前年楚子已与郑伯田江南，故言“复”。○复，扶又反，注同。与焉，音预。）使椒举如晋求诸侯，二君待之。（二君，郑、许。）椒举致命曰：“寡君使举曰：‘日君有惠，赐盟于宋，（宋盟在襄二十七年。）曰，晋、楚之从，交相见也。以岁之不易，（不易，言有难。○易，以豉反，注同。难，乃旦反，下文注同。）寡人原结驩於二三君。’（欲得诸侯，谋事补阙。○驩，唤端反。）使举请间。君若苟无四方之虞，（虞，度也。○请间，徐音闲，一音如字。度，待洛反。）则原假宠以请於诸侯。”（欲借君之威宠以致诸侯。）晋侯欲勿许。司马侯曰：“不可。楚王方侈，天或者欲逞其心，以厚其毒而降之罚，未可知也。其使能终，亦未可知也。晋、楚唯天所相，（相，助也。○侈，昌氏反，又尺氏反。逞，敕景反。相，息亮反，注同。）不可与争。君其许之，而脩德以待其归。若归於德，吾犹将事之，况诸侯乎？若適淫虐，楚将弃之，（弃，不以为君。）吾又谁与争？”曰：“晋有三不殆，其何敌之有？”（殆，危也。○殆，直改反。）国险而多马，齐、楚多难。（多篡弑之难。○篡，初患反。弑，申志反。）有是三者，何乡而不济？”对曰：“恃险与马，而虞邻国之难，是三殆也。四岳、（东岳岱、西岳华、南岳衡、北岳恒。○乡，许亮反，本又作“乡”。岳音岳。岱音代，在兖州。华如字，又胡化反，在雍州。衡如字，在荆州。恒如字，或作“常”，在冀州。案：作“恒”者，是也。北岳本名“恒山”，汉为文帝讳，改作“常”耳。）<br/><br/>　　[疏]“四岳”。<br/><br/>　　○正义曰：《释山》云：“河南华、河东岱、河北恒、江南衡。”李巡曰：“华，西岳华山也。岱，东岳泰山也。恒，北岳恒山也。衡，南岳衡山也。”《释例·土地名》云：“东岳泰山，奉高县泰山也。南岳，长沙湘南县衡山也。西岳，弘农华阴县西南华山也。北岳，中山曲阳县西北恒山也。”郭璞注：“恒山名常山，辟汉文帝讳耳。”《尔雅》於《释山》发首言此四山，明其即是四岳，故注者皆以岳解之。且诸书史传谶纬，皆以岱、衡、华、恒为四岳，四岳必是此四山也。《释山》又云：“泰山为东岳，华山为西岳，霍山为南岳，恒山为北岳。”岱、泰、衡、霍，二文不同者，此二岳者，皆一山而二名也。《白虎通》云：“岳者何？岳之为言桷也。桷，功德也。”应劭《风俗通》云：“岳，桷也。桷，考功德黜陟也。”然则四方，方有一山，天子巡狩至其下，桷考诸侯功德，而黜陟之，故谓之岳也。《风俗通》又云：“泰山，山之尊者，一曰岱宗。岱，始也。宗，长也。万物之始，阴阳交代，故为五岳长。王者受命，恒封禅之。衡山，一名霍山，言万物霍然大也。华，变也。万物成变，由於西方也。恒，常也。万物伏北方有常也。”是解衡之与霍，泰之与岱，皆一山有二名也。张揖云：“天柱谓之霍山。”《汉书·地理志》云：“天柱在庐江灊县。”《风俗通》亦云：“霍山庙在庐江灊县。”如彼所云，则霍山在江北，而得与江南衡山为一者，本江南衡山，一名霍山，汉武帝移岳神於天柱，又名天柱为霍山，故汉、魏以来，衡、霍别耳。郭璞注《尔雅》云：“霍山，今庐江灊县，灊水出焉。别名天柱山。汉武帝以衡山辽旷，故移其神於此。今其上俗人皆呼之为南岳。南岳本自以两山为名，非从近来也。”而学者多以霍山不得为南岳。又云“从汉武帝来始有名”，即如此言，为武帝在《尔雅》之前乎？斯不然也。是解衡、霍二名之山也。书传多云“五岳”，此传云“四岳”者，中岳嵩高，即大室是也。下别言之，故此云“四岳”也。<br/><br/>　<br/><br/>　　三涂、在河南陆浑县南。○三涂，山名，大行、轘辕、崤渑也。”浑，户昏反，又户困反。<br/><br/>　　[疏]“三涂”。正义曰：服虔云：“三涂，大行、轘辕、崤渑也。”谓三涂为三处道也。杜云：“在河南陆浑县南”，则以三涂为一。《释例·土地名》云：“三涂，河南陆浑县南山名。或曰三涂，伊阙、大谷、轘辕三道也。传曰：‘晋将伐陆浑，而先有事於洛与三涂，先祭山川也。’谓三道，皆非也。”是杜据彼十七年传文，知三涂是山，非三道也。<br/><br/>　<br/><br/>　　阳城、在阳城县东北。<br/><br/>　　[疏]“阳城”。<br/><br/>　　○正义曰：阳城，山名也。《土地名》云：“河南阳城县东北，山淆水所出也。”<br/><br/>　<br/><br/>　　大室、在河南阳城县西北。○大室，音泰，下文“大室”同。大室，即中岳嵩高山也，在豫州。<br/><br/>　　[疏]“大室”。<br/><br/>　　○正义曰：大室，即嵩高也。《释山》云：“嵩高为中岳。”郭璞云：“大室山也，别名外方，今在河南阳城县西北。”《土地名》云：“大室，河南阳城县西嵩高山，中岳也。”《地理志》云：“武帝置嵩高县，以奉大室之山，是为中岳。”又有少室，在大室之西也。<br/><br/>　<br/><br/>　　荆山、在新城沶乡县南。○沶音市，又音尔。《汉书音义》音稚，或一音隶，则当水旁，作示恐非。本或作“渫”，字误也。中南，在始平武功县南。九州之险也，是不一姓。虽是天下至险，无德则灭亡。冀之北土，燕、代。○燕，乌贤反。马之所生，无兴国焉。恃险与马，不可以为固也，从古以然。是以先王务脩德音，以亨神人，亨，通也。○亨，许庚反，注同。<br/><br/>　　[疏]注“亨通也”。<br/><br/>　　○正义曰：《易·文言》云：“亨者，嘉之会也。”嘉会礼通谓之亨，是亨为通也。言治民事神，使人神通说，故云“以亨神人”也。<br/><br/>　<br/><br/>　　不闻其务险与马也。邻国之难，不可虞也。或多难以固其国，启其疆土；或无难以丧其国，失其守宇。於国则四垂为宇。○疆，居良反。丧，息浪反，下同。<br/><br/>　　[疏]注“於国”至“为宇”。<br/><br/>　　○正义曰：《易》称“上栋下宇”，宇谓屋檐也。於屋则檐边为宇也，於国则四垂为宇也，四垂，谓四竟边垂。<br/><br/>　<br/><br/>　　若何虞难？齐有仲孙之难，而获桓公，至今赖之。仲孙，公孙无知。事在庄九年。晋有里、之难，而获文公，是以为盟主。里克、郑，事在僖九年。○，普悲反。卫、邢无难，敌亦丧之。闵二年，狄灭卫。僖二十五年，卫灭邢。○邢音刑。故人之难，不可虞也。恃此三者，而不脩政德，亡於不暇，又何能济？君其许之。纣作淫虐，文王惠和，殷是以陨，周是以兴，夫岂争诸侯？”乃许楚使。使叔向对曰：“寡君有社稷之事，是以不获春秋时见。言不得自往，谦辞。○纣，直救反。陨，于敏反。楚使，所吏反。向，许丈反。见，贤遍反，下注“朝见”、“昏见”同。诸侯，君实有之，何辱命焉？”椒举遂请昏，盖楚子遣举时，兼使求昏。晋侯许之。楚子问於子产曰：“晋其许我诸侯乎？”对曰：“许君。晋君少安，不在诸侯。安於小，小不能远图。○少安，如字。其大夫多求，贪也。莫匡其君。在宋之盟，又曰如一。晋、楚同也。<br/><br/>　　[疏]“莫匡其君”。<br/><br/>　　○正义曰：《释言》云：“匡，正也。”《孝经》云：“君子之事上也，将顺其美，匡救其恶。”<br/><br/>　<br/><br/>　　若不许君，将焉用之？”焉用宋盟。○焉，於虔反，注同。王曰：“诸侯其来乎？”对曰：“必来。从宋之盟，承君之欢，不畏大国，大国，晋也。何故不来？不来者，其鲁、卫、曹、邾乎！曹畏宋，邾畏鲁，鲁、卫逼於齐而亲於晋，唯是不来。其馀，君之所及也，谁敢不至？”言楚威力所能及。○逼，彼力反。<br/><br/>　　[疏]“其馀”至“不至”。<br/><br/>　　○正义曰：言其馀诸侯，君之威力所能及，谁敢不来至楚者也。<br/><br/>　<br/><br/>　　王曰：“然则吾所求者，无不可乎？”对曰：“求逞於人，不可。逞，快也。求人以快意，人必违之。与人同欲，尽济。”为下会申传。<br/><br/>　　大雨雹。季武子问於申丰曰：“雹可御乎？”御，止也。申丰，鲁大夫。对曰：“圣人在上，无雹，虽有不为灾。古者，日在北陆而藏冰，陆，道也。谓夏十二月，日在虚危，冰坚而藏之。<br/><br/>　　[疏]“圣人”至“为灾”。<br/><br/>　　○正义曰：无雹，谓无害物之雹。虽有依时小雹，不与物为灾也。刘炫云：“既云‘无雹’，复云‘虽有不为灾’者，言有相形之势也。‘圣人在上，无雹’，言必无。”‘虽有不为灾’，复见无雹之意，犹《论语》‘祭肉不出三日。出三日，不食之矣’。”<br/><br/>　　○注“陆道”至“藏之”。<br/><br/>　　○正义曰：《释天》云：“北陆，虚也。西陆，昴也。”孙炎云：“陆，中也。北方之宿，虚为中也；西方之宿，昴为中也。”彼以陆为中，杜以陆为道者，陆之为中、为道，皆无正训，各以意言耳。杜以“西陆朝觌”，谓“奎星朝见”。昴为西方中宿，则昴未得见。宿是日行之道。《尔雅》言“平曰陆”，高平是道路之处，故以陆为道也。日在北陆，为夏之十二月也。十二月，日在玄枵之次，小寒节，大寒中。《汉书·律历志》载刘歆《三统历》云：“玄枵之初，日在婺女八度为小寒节；在危初度为大寒中；终於危十五度。”是夏之十二月，日在虚危也。於是之时，寒极冰厚，故取而藏之也。《周礼·凌人》：“正岁十有二月，令斩冰。”《诗》云：“二之日凿冰冲冲。”《月令》：“季冬冰盛水腹，命取冰。”郑玄云：“腹，厚也。”以此知日在北陆，谓夏之十二月也。<br/><br/>　<br/><br/>　　西陆朝觌而出之。谓夏三月，日在昴毕，蛰蟲出而用冰。春分之中，奎星朝见东方。<br/><br/>　　[疏]“西陆朝觌而出之”。<br/><br/>　　○正义曰：觌，见也。西道之宿，有星朝见者，於是而出之，谓奎星晨见而出冰也。<br/><br/>　　○注“谓夏”至“东方”。<br/><br/>　　○正义曰：杜以西陆为三月，日在大梁之次，清明节，穀雨中。《三统历》云：“大梁之初，日在胃七度，为清明节；在昴八度，为穀雨中；终於毕十一度。”是夏之三月，日在昴毕。於是之时，蛰蟲已出，有温暑臭秽，宜当用冰，故以时出之也。历法：星去日半次，则得朝见。《三统历》：“春分日在娄四度，宿分奎有十六度，乃次娄。”则春分之日，奎之初度，去日己二十度矣，故春分之中，得早朝见东方也。西方凡有七宿，传言“西陆朝觌”，於传之文，未知何宿觌也。服虔以为“二月日在娄四度。春分之中，奎始朝见东方，以是时出冰。《月令》‘仲春，天子乃献羔启冰’是也”。服虔又以此言“出之”，即是仲春启冰，故为此说。案：下句再言其藏、其出，覆此藏、出之文，言“其出之也，朝之禄位，宾食丧祭，於是乎用之”，即是班冰之事，非初启也。安得以“出之”为启冰也？如郑玄答其弟子孙皓问云：“西陆朝觌，谓四月立夏之时。《周礼》夏班冰是也。”与杜说异，理亦通也。刘炫云：“春分奎星已见，杜以夏三月仍云‘奎始朝见’，非其义也。杜、郑及服三说，郑为近之。”今知非者，杜以“西陆朝觌”，实是春分二月，故杜此注云：“春分之中，奎星朝见东方。”及下“献羔启之”，注云“谓二月春分，献羔祭韭”是也。皆据初出其冰，公始用之时也。所以杜又注云“谓夏之三月，日在昴毕，蛰蟲出而用冰”者，以此传云“西陆朝觌而出之”，下传覆之云“其出之也，朝之禄位宾食丧祭於是乎用之”。既云“朝之禄位冰食丧祭”，则是普赐群臣，故杜云“谓夏三月”。又下注云“言不独其公”，是据普班之时也。故下传又云“火出而毕赋”是也。然冰之初出，在西陆始朝觌之时。冰之普出，在西陆朝觌之后。总而言之，亦得称“西陆朝觌而出之”也。刘炫不细观杜意，以为杜既言“春分朝见”，又言“谓夏三月”以规杜失，非也。<br/><br/>　<br/><br/>　　其藏冰也，深山穷谷，固阴冱寒於，是乎取之。冱，闭也。必取魁阴之冰，所以道远其气，使不为灾。<br/><br/>　　[疏]“其藏”至“取之”。<br/><br/>　　○正义曰：此传再言其藏其出者，上言取之用之之事，下言藏之出之之礼也。山则远而难穷，故言“深山”也。谷则近而易尽，故言“穷谷”也。固，牢也。冱，闭也。牢阴闭寒，言其不得见日寒甚之处，於是乎取之。<br/><br/>　　○注“冱闭”至“为灾”。<br/><br/>　　○正义曰：《周礼》“鳖人掌互物”。郑司农云：“互物，谓龟鳖有甲胡。”是冱为闭也。深山穷谷之冰，至夏犹未释。阳气起於下，隔於冰，伏积而不能出，愤发或散而为雹。藏冰必取此山谷之内积阴之冰，所以道达其气，使不为灾也。藏冰凌室，所藏不多，积阴之冰，不可取尽。不取川池之冰，以示道达其气耳，未必阳气皆待此而达也。<br/><br/>　<br/><br/>　　其出之也，朝之禄位，宾食丧祭，於是乎用之。言不独共公。<br/><br/>　　[疏]“其出”至“用之”。<br/><br/>　　○正义曰：此谓公家用之也。朝廷之臣，食禄在位，大夫以上，皆当赐之冰也。其公家有宾客享食，公家有丧有祭，於是乎用之，言其不独共公身所用也。《周礼·凌人》云：“春始治鉴，凡内外饔之膳羞鉴焉，凡酒浆之酒醴亦如之。祭祀共冰鉴，宾客共冰，大丧共夷槃冰。”是公家所用冰也。<br/><br/>　<br/><br/>　　其藏之也，黑牡秬黍，以享司寒。黑牡，黑牲也。秬，黑黍也。司寒，玄冥，北方之神。故物皆用黑。有事於冰，故祭其神。○牡，茂后反。秬音巨。冥，亡丁反。<br/><br/>　　[疏]注“黑牡”至“其神”。<br/><br/>　　○正义曰：此祭玄冥之神，非大神，且非正祭，计应不用大牲。杜言“黑牡、黑牲”，当是“黑牡”，羊也。“秬，黑黍”，《释草》文也。启冰唯献羔、祭韭。藏冰则祭用牲黍者，启唯告而已，藏则设享祭之礼，祭礼大而告礼小故也。《月令》於冬云“其神玄冥”，故知司寒是玄冥也。北方之神，故物皆用黑，从其方色也。有事於冰，故祭其寒神。<br/><br/>　<br/><br/>　　其出之也，桃弧棘矢，以除其灾。桃弓棘箭，所以禳除凶邪，将御至尊故。○弧音胡。禳，如羊反。邪，似嗟反。<br/><br/>　　[疏]注“桃弓”至“尊故”。<br/><br/>　　○正义曰：《说文》云：“弧，木弓也。”谓空用木，无骨饰也。服虔云：“桃，所以逃凶也。棘矢者，棘赤有箴，取其名也。盖出冰之时，置此弓矢於凌室之户，所以禳除凶邪。将御至尊，故慎其事，为此礼也。”此传言“其出之也”，虽覆上文“出之”之文其实此“出之”，谓二月初出之时，公将用之，故设弓矢也。刘炫云：“此言‘出之’，覆上‘西陆朝觌’，知是火出时事。二月已启，此方用弓矢者，二月启冰始荐宗庙，此公将用之，故设弓矢也。”<br/><br/>　<br/><br/>　　其出入也时，食肉之禄，冰皆与焉。食肉之禄，谓在朝廷治其职事就官食者。○与音预。<br/><br/>　　[疏]注“食肉”至“食者”。<br/><br/>　　○正义曰：在官治事，官皆给食。大夫以上，食乃有肉。故鲁人谓曹刿曰“肉食者谋之”，又说子雅、子尾之食云“公膳日双鸡”。是大夫得食肉也。传言“食肉之禄”，禄即此肉是也。若依礼，常所合食。案：《玉藻》云：“天子日食少牢，诸侯日食特牲，大夫特豕，士特豚。”则士亦食肉。但彼是在家之礼，非公朝常食也。杜言“谓在朝廷治其职事就官食者”，以明在官之食有冰耳。下云“自命夫命妇，无不受冰”，谓赐之冰，受以归，在家用之也。<br/><br/>　<br/><br/>　　大夫命妇，丧浴用冰。命妇，大夫妻。○浴音欲。<br/><br/>　　[疏]“大夫”至“用冰”。<br/><br/>　　○正义曰：《丧服传》曰：“大夫吊於命妇，锡衰。命妇吊於大夫，亦锡衰。”此传与彼命妇之文，皆与大夫相对，故杜知是大夫妻也。《丧大记》云：“君设大盘，造冰焉；大夫设夷盘，造冰焉；士并瓦盘，无冰。”郑玄云：“礼，自仲春之后，尸、既袭、既小敛，先内冰盘中，乃设於其上，不施席而迁尸焉。秋凉而止。”《士丧礼》，君赐冰亦用夷盘，是当丧之时，特赐之冰，浴讫乃设，故云“丧浴用冰”。<br/><br/>　<br/><br/>　　祭寒而藏之，享司寒。○祭寒而藏之，本或作“祭司寒”者，非。献羔而启之，谓二月春分献羔、祭韭，开冰室。○韭音九。<br/><br/>　　[疏]“祭寒”至“启之”。<br/><br/>　　○正义曰：上巳云“其藏冰也，黑牡秬黍，以享司寒”，今复云“祭寒而藏之”，与上一事而重其文者，欲明献羔而启之，还是献之於寒神，故更使“藏之”、“启之”文相对也。<br/><br/>　　○注”谓二”至“冰室“。<br/><br/>　　○正义曰：《诗》云：“四之日其蚤，献羔祭韭。”四之日，即夏之二月也。告神而始开冰室，始荐宗庙；荐神之后，公遂用之，俱在春分之月。<br/><br/>　<br/><br/>　　公始用之。公先用，优尊。火出而毕赋。火星昏见东方，谓三月、四月中。<br/><br/>　　[疏]注“火星”至“月中”。<br/><br/>　　○正义曰：十七年传云：“火出於夏为三月，於商为四月，於周为五月。”此云“火出而毕赋”，谓以火出而后赋之，以火出为始也。《周礼》云“夏颁冰”，为正岁之夏，即四月是也，故杜兼言四月。<br/><br/>　<br/><br/>　　自命夫命妇，至於老疾，无不受冰。老，致仕在家者。山人取之，县人传之，山人，虞官。县人，遂属。○传，直专反。<br/><br/>　　[疏]注“山人”至“遂属”。<br/><br/>　　○正义曰：《周礼》“山虞掌山林之政令”，知山人虞官也。《周礼》“五县为遂”，是县为遂之属也。<br/><br/>　<br/><br/>　　舆人纳之，隶人藏之。舆、隶，皆贱官。○舆音馀。夫冰以风壮，冰因风寒而坚。○壮，侧亮反。而以风出。顺春风而散用。其藏之也周，周，密也。其用之也徧，及老疾。○徧音遍。则冬无愆阳，愆，过也。谓冬温。○愆，起虔反。夏无伏阴，伏阴，谓夏寒。春无凄风，凄，寒也。○凄，七西反。秋无苦雨，霖雨为人所患苦。○霖音林。<br/><br/>　　[疏]注“霖雨为人所患苦”。<br/><br/>　　○正义曰：《诗》云“以祈甘雨”，此云“苦雨”。雨水一也，味无甘苦之异，养物为甘害物为苦耳。《月令》云：“孟夏行秋令，则苦雨数来，五穀不滋。”是霖雨为人所患，谓之“苦”也。郑玄云：“申之气乘之，苦雨、白露之类，时物得而伤也。”<br/><br/>　<br/><br/>　　雷出不震，震，霆也。○霆音亭，又音挺，又亭佞反。<br/><br/>　　[疏]注“震霆也”。<br/><br/>　　○正义曰：《说文》云：“震，劈历震物者。”《释天》云：“疾雷为霆霓。”郭璞云：“雷之急激者谓劈历。”则霆是震之别名。“雷出不震”，言有雷而不为霹雳也。下云“雷不发而震”，言无雷而有霹雳也。<br/><br/>　<br/><br/>　　无菑霜雹，疠疾不降，疠，恶气也。○菑音灾，下同。疠音例。<br/><br/>　　[疏]“无菑”至“不降”。<br/><br/>　　○正义曰：霜雹即是菑。言无此菑害之霜雹也。寒暑失时，则民多疠疾。疠疾，天气为之，故云“降”也。<br/><br/>　<br/><br/>　　民不夭札。短折为夭，夭死为札。○札，侧八反，一音截，《字林》作壮列反。<br/><br/>　　[疏]注“短折”至“为札”。<br/><br/>　　○正义曰：《洪范》“六极：一曰凶短折”。孔安国曰：“短未六十，折未三十。”是短折为少夭之名也。《周礼·膳夫》“大札则不举”。郑玄云：“夭札，疫疠也。”谓遭疫疠而夭死也。疠疾，谓民病。夭札，谓人死。故云“夭死为札”。<br/><br/>　<br/><br/>　　今藏川池之冰，弃而不用。既不藏深山穷谷之冰，又火出不毕赋，有馀则弃之。风不越而杀，雷不发而震。越，散也。言阴阳失序，雷风为害。○杀，如字，又色界反，徐色例反。<br/><br/>　　[疏]“风不”至“而震”。<br/><br/>　　○正义曰：风不以理舒散，而暴疾杀物；雷不徐缓动发，而震击为害。<br/><br/>　<br/><br/>　　雹之为菑，谁能御之？《七月》之卒章，藏冰之道也。”《七月》，《诗·豳风》。卒章曰：“二之日凿冰冲冲”，谓十二月凿而取之。“三之日纳于凌阴”，凌阴，冰室也。“四之日其蚤，献羔祭韭”，谓二月春风，蚤开冰室，以荐宗庙。○豳，彼贫反。凿，在洛反。冲冲，直忠反。凌，陵证反，一音陵。蚤音早。<br/><br/>　　[疏]注“七月”至“宗庙”。<br/><br/>　　○正义曰：《凌人》：“十二月，令斩冰。”《月令》十二月令取冰，当是即以其月纳於凌室也。《诗》言“三之日纳于凌阴”，即是正月矣。不以凿冰之月即纳之者，郑玄云：“豳土晚寒，可以正月纳冰。”言由晚寒故也。上言将欲颁赋，“公始用之”，知蚤开冰室，唯荐宗庙。何休《膏肓》难此云：“《春秋》书‘雹’，以为政之所致，非由冰也。若今朝廷藏冰，亦不於深山穷谷，何故或无雹？天下郡县皆不藏冰，何故或不雹？若言有之於古者，必有验於今。此其不合於义，失天下相与之意。”郑玄箴之曰：“雨雹，政失之所致，是固然也。国之失政，君子知其大者，其次知其小者。藏冰之礼，凌人掌之，《月令》载之，豳诗歌之，此独非政与？故其小者耳。夫深山穷谷，固阴冱寒，极阴之处，冰冻所聚，不取其冰，则气畜不泄，结滞而为伏阴。凡雨水，阳也。雪雹，阴也。雨水而伏阴薄之，则凝而为雹。雨雪而愆阳薄之，则合而为霰。申丰见时失藏冰之礼而有雹，推之阴阳，知此伏阴所致，亦圣人之寓言也。详载其言者，以著藏冰之礼，不可废耳。”炫谓郑言是也。申丰寄言於此，以谏失政，其雹不是尽由冰也。<br/><br/>　<br/><br/>　　夏，诸侯如楚，鲁、卫、曹、邾不会。曹、邾辞以难，公辞以时祭，卫侯辞以疾。如子产言。○难，乃旦反。<br/><br/>　　[疏]“邾不会”。正义曰：宋之盟，邾、滕为私属，不许交相见。而楚召邾、滕使从会者，邾、滕自欲辟役，不在宋盟，又晋合诸侯，常列於会，襄二十九年城杞，三十年会于澶渊，邾、滕皆在。楚知其事，故使召之。此申之会，滕至而邾不至。<br/><br/>　<br/><br/>　　郑伯先待于申。自楚先至会地。六月，丙午，楚子合诸侯于申。椒举言於楚子曰：“臣闻诸侯无归礼，以为归。今君始得诸侯，其慎礼矣。霸之济否，在此会也。夏启有钧台之享，启，禹子也。河南阳翟县南有钧台陂，盖启享诸侯於此。○夏启，户雅反，注仿此。钧音均。陂，彼宜反。商汤有景亳之命。河南巩县西南有汤亭，或言亳即偃师。○亳，步各反。巩，九勇反。周武有孟津之誓，将伐纣也。○孟，本又作“盟”，音孟。成有岐阳之蒐，周成王归自奄，大蒐於岐山之阳。岐山在扶风美阳县西北。○岐，其宜反。蒐，所求反。康有酆宫之朝，酆，在始平鄠县东，有灵台，康王於是朝诸侯。○酆，芳弓反。穆有涂山之会，周穆王会诸侯於涂山。涂山在寿春东北。<br/><br/>　　[疏]“夏启”至“之会”。<br/><br/>　　○正义曰：此六王之事，唯周武王孟津之誓，《尚书》有其事，武王伐殷，作《泰誓》三篇是也。其馀五者，皆书传无文，不能知其本末。<br/><br/>　　○注“周成”至“西北”。<br/><br/>　　○正义曰：《书·序》云：“成王归自奄，在宗周，诰庶邦，作《多方》。”其经云：“告尔四国多方。”则於时诸侯大集，故谓“岐阳之蒐”，在此时也。<br/><br/>　<br/><br/>　　齐桓有召陵之师，在僖四年。○召，上照反。晋文有践土之盟。在僖二十八年。君其何用？宋向戌、郑公孙侨在，诸侯之良也，君其选焉。”选择所用。○向，舒亮反。戌音恤。侨，其骄反。王曰：“吾用齐桓。”用会召陵之礼。<br/><br/>　　[疏]“吾用齐桓”。<br/><br/>　　○正义曰：用会召陵之礼，出自王意也。服虔云：“召陵之役，齐桓退舍以礼。楚灵王今感其意，是以用之。”<br/><br/>　<br/><br/>　　王使问礼於左师与子产。左师曰：“小国习之，大国用之，敢不荐闻。”言所闻，谦示所未行。献公合诸侯之礼六。其礼六仪也。宋爵公，故献公礼。<br/><br/>　　[疏]注“其礼六仪”。正义曰：以言“礼六”，故言“其礼六仪”。当是会上有此六仪，不知六者何谓也。<br/><br/>　<br/><br/>　　子产曰：“小国共职，敢不荐守。”献伯、子、男会公之礼六。郑，伯爵，故献伯、子、男会公之礼。其礼同，所从言之异。○共音恭。守，手又反。<br/><br/>　　[疏]注“郑伯”至“之异”。<br/><br/>　　○正义曰：杜知“其礼同，所从言之异”者，以左师献公合诸侯之礼六，子产献伯子男会公之礼六，若其各异，凡十二礼。下椒举云“礼吾所未见者六焉”，故知其礼同也。於公言之，云“合诸侯之礼”，於伯子男言之，云“会公之礼”，是所从言之异。<br/><br/>　<br/><br/>　　君子谓“合左师善守先代，子产善相小国”。王使椒举侍於后，以规过。规正二子之过。○相，息亮反。卒事，不规。王问其故，对曰：“礼，吾未见者有六焉，又何以规？”左师、子产所献六礼，楚皆未尝行。宋大子佐后至，王田於武城，久而弗见。椒举请辞焉。请王辞谢之。王使往曰：“属有宗祧之事於武城，言为宗庙田猎。○属，章玉反，適也。祧，他彫反。为，于伪反。<br/><br/>　　[疏]“武城”。<br/><br/>　　○正义曰：《土地名》：“楚之武城在南阳宛县北也。鲁之武城在泰山南武城县也，有澹台子羽冢。”<br/><br/>　<br/><br/>　　寡君将堕币焉，敢谢后见。”恨其后至，故言将因诸侯会，布币乃相见。经并书“宋太子佐”，知此言在会前。○堕，许规反，布也，服云输也。见如字，又贤遍反。<br/><br/>　　[疏]“将堕币焉”。<br/><br/>　　○正义曰：杜唯云“将因诸侯会，布币乃相见”，不解堕之义。案：隐六年《公羊传》：“郑人来输平。输平者何？输平，犹堕成也。”然则堕是输之义也。朝聘之礼，客必致币於主。据主则为受，据客则为输。襄三十一年传，子产论币云：“其输之，则君之府实也。非荐陈之，不敢输也。”是谓布币为输币也。言将待输币之时，乃相见。见既在后，故遣我来，敢谢后见也。服虔云，堕，输也。言将输受宋之币於宗庙。案：《礼》之享币，皆令宰受，不以荐宗庙，虽训为输，义不当也。<br/><br/>　<br/><br/>　　徐子，吴出也，以为贰焉，故执诸申。言楚子以疑罪执诸侯。楚子示诸侯侈。自奢侈。椒举曰：“夫六王二公之事，六王：启、汤、武、成、康、穆也。二公：齐桓、晋文。皆所以示诸侯也，诸侯所由用命也。夏桀为仍之会，有缗叛之；仍、缗，皆国名。○仍，而承反。缗，亡巾反。商纣为黎之蒐，东夷叛之；黎，东夷国名。○力兮反。周幽为大室之盟，戎狄叛之。大室，中岳。皆所以示诸侯汏也，诸侯所由弃命也。今君以汏，无乃不济乎？”王弗听。子产见左师曰：“吾不患楚矣。汏而愎谏，愎，很也。汏音泰。愎，皮逼反。很，胡恳反。不过十年。”左师曰：“然。不十年侈，其恶不远，远恶而后弃。恶及元方，则人弃之。善亦如之，德远而后兴。”为十三年楚弑其君传。<br/><br/>　　秋，七月，楚子以诸侯伐吴。宋大子、郑伯先归。经所以更叙诸侯也。时晋之属国皆归，独言二国者，郑伯久于楚，宋大子不得时见，故慰遣之。○见，贤遍反，又如字。宋华费遂、郑大夫从。从伐吴，以答见慰。○费，扶味反。从，才用反，注同。使屈申围朱方，朱方，吴邑，齐庆封所封也。屈申，屈荡之子。○屈，居忽反。八月，甲申，克之。执齐庆封而尽灭其族。庆封以襄二十八年奔吴。八月无甲申，日误。<br/><br/>　　[疏]“八月甲申”。<br/><br/>　　○正义曰：《长历》推此年七月已未朔，二十六日得甲申。八月己丑朔，其月无甲申。而传上有七月，下有九月，月不容误，故知日误。<br/><br/>　<br/><br/>　　将戮庆封。椒举曰：“臣闻无瑕者可以戮人。庆封惟逆命是以在此，逆命是以在此谓性不恭顺。其肯从于戮乎？言不肯默而从戮。播于诸侯，焉用之？”播，扬也。○播，坡佐反。徐云：字或作“幡”，敷袁反。焉，於虔反。王弗听，负之斧钺，以徇於诸侯。使言曰：“无或如齐庆封，弑其君，弱其孤，以盟以其大夫。”齐崔杼弑君，庆封其党也，故以弑君罪责之。○钺音越。徇，似俊反。杼，直吕反。<br/><br/>　　[疏]“弱其孤”。<br/><br/>　　○正义曰：崔杼弑庄公，立其弟景公。孤，谓景公也。以其幼小，轻弱之。<br/><br/>　<br/><br/>　　庆封曰：“无或如楚共王之庶子围，弑其君兄之子麇而代之，以盟诸侯。”王使速杀之。遂以诸侯灭赖。赖子面缚衔璧，士袒舆榇从之，造於中军。中军，王所将。○共音恭。麇，九伦反。袒音但。舆榇，所觐反，棺也。造，七报反。将，子匠反，下“将帅”同。<br/><br/>　　[疏]“以盟诸侯”。<br/><br/>　　○正义曰：灵王即位以来，经传不见与诸侯盟事。盖楚子自与属楚诸侯私盟，不告鲁，而庆封知之。<br/><br/>　<br/><br/>　　王问诸椒举。对曰：“成王克许，在僖六年。许僖公如是，王亲释其缚，受其璧，焚其榇。”王从之从举言。○缚，如字，旧扶卧反。迁赖於鄢。鄢，楚邑。○鄢，於晚反，又於建反。楚子欲迁许於赖，使斗韦龟与公子弃疾城之而还。为许城也。韦龟，子文之玄孙。○为，于伪反。申无宇曰：“楚祸之首，将在此矣。召诸侯而来，伐国而克，城竟莫校，谓筑城於外竟，诸侯无与争。○竟音境，注同。争，争斗之争。王心不违，民其居乎？言将有事，不得安也。民之不处，其谁堪之？不堪王命，乃祸乱也。”<br/><br/>　　九月，取鄫，言易也。莒乱，著丘公立而不抚鄫，鄫叛而来，故曰取。凡克邑不用师徒曰取。著丘公，去疾也。不书奔者，溃散而来，将帅微也。重发例者，以通叛而自来。○易，以鼓反。著，直居反，徐直据反。去，起吕反。溃，户对反。帅，所类反。重，直用反。<br/><br/>　　郑子产作丘赋。丘，十六井，当出马一匹，牛三头。今子产别赋其田，如鲁之田赋。田赋在哀十一年。<br/><br/>　　[疏]注“丘十”至“一年”。<br/><br/>　　○正义曰：“丘，之十六井，当出马一匹，牛三头。”《司马法》之文也。服虔以为“子产作丘赋者，赋此一丘之田，使之出一马三牛，复古法耳。丘赋之法，不行久矣。今子产复脩古法，民以为贪，故谤之”。案：春秋之世，兵革数兴，郑在晋、楚之间，尤当其剧，正当重於古，不应废古法也。若往前不脩此法，岂得全无赋乎？故杜以为今子产於牛马之外，别赋其田，如鲁之田赋。田赋在哀十一年。彼注云：“丘赋之法，因其田财，通出马一匹，牛三头。”今欲别其田及家财，各为一赋，故言“田赋”。然则，此与彼同赋敛家资，使出牛马，又别赋其田，使之出粟，若今输租，更出马一匹、牛三头。是一二出两丘之税。案：《周礼》有“夫征、家行”。夫征，谓出税；家征，谓出车徒、给徭役。此牛马之属，则《周礼》之家征也。其夫征，十一而税，是与家征别也。<br/><br/>　<br/><br/>　　国人谤之，谤，毁也。曰：“其父死於路，谓子国为尉氏所杀。己为虿尾。谓子产重赋，毒害百姓。○虿，敕迈反。以令於国，国将若之何？”子宽以告。子宽，郑大夫。子产曰：“何害？苟利社稷，死生以之。以，用也。且吾闻为善者不改其度，故能有济也。民不可逞，度不可改。度，法也。《诗》曰：‘礼义不愆，何恤於人言？’逸《诗》。子产自以为权制济国，於礼义无愆。吾不迁矣。”迁，移也。浑罕曰：“国氏其先亡乎！浑罕，子宽。○浑，矢温反。罕，徐许但反。君子作法於凉，其敝犹贪。凉，薄也。○音良，徐音亮。作法於贪，敝将若之何？言不可久行。姬在列者，在列国也。蔡及曹、滕，其先亡乎！逼而无礼。蔡逼楚，曹、滕逼宋。郑先卫亡，逼而无法。逼晋、楚。<br/><br/>　　[疏]“姬在”至“卫亡”。<br/><br/>　　○正义曰：浑罕意讥子产，将言郑之先亡，故遂博言诸国亡之先后。杜据《世本》、《史记》作《世族谱》，说诸国灭亡之年。此下十一年楚灭蔡，十三年蔡复封。《春秋》后二世十八年而楚灭蔡也，哀八年宋灭曹也。滕以《春秋》后六世而齐灭之。郑在《春秋》后五世九十一年，韩灭郑。卫在《春秋》后十一世二百五十八年，而秦灭卫也。据蔡之前亡，则浑罕之言，终亦验矣。<br/><br/>　<br/><br/>　　政不率法，而制於心。民各有心，何上之有？”子产权时救急，浑罕讥之正道。<br/><br/>　　冬，吴伐楚，入棘、栎、麻，棘、栎、麻，皆楚东鄙邑。谯国酂县东北有棘亭，汝阴新蔡县东北有栎亭。○栎，力狄反，徐又失灼反。酂，才汗反。<br/><br/>　　[疏]注“棘栎”至“栎亭”。<br/><br/>　　○正义曰：吴来伐楚，入此三邑，知此三邑皆楚之东鄙，故疑新蔡县东北有栎亭者，是此栎亭也，郑有栎邑者，则河南阳翟县也。<br/><br/>　<br/><br/>　　以报朱方之役。朱方役在此年秋。楚沈尹射奔命於夏汭，夏汭，汉水曲入江，今夏口也。吴兵在东北，楚盛兵在东南，以绝其后。○尹射，食夜反，又食亦反，一音夜。夏，户雅反。夏汭，如锐反。咸尹宜咎城锺离，宜咎本陈大夫，襄二十四年奔楚。○葴，之林反。咎，其九反。薳启疆城巢，然丹城州来。然丹，郑穆公孙，襄十九年奔楚。○薳，于委反。彊，其良反，又居良反。东国水，不可以城，彭生罢赖之师。彭生，楚大夫。罢斗韦龟城赖之师。○罢，皮买反，徐甫绮反。<br/><br/>　　初，穆子去叔孙氏，及庚宗，成十六年辟侨如之难奔齐。庚宗，鲁地。○难，乃旦反。遇妇人，使私为食而宿焉。问其行，告之故，哭而送之。妇人闻而哭之。適齐，娶於国氏，国氏，齐正卿，姜姓。○娶，七住反。生孟丙、仲壬。梦天压已，弗胜。穆子梦也。○压，於甲反，又於辄反。胜音升，下同。顾而见人，黑而上偻，上偻，肩亻区。○偻，力主反。亻区，纡甫反。深目而豭喙，口象猪。○豭音加。喙，许秽反。号之曰：“牛！助余！”乃胜之。旦而皆召其徒，无之。徒，从者。○号，胡到反，一音户刀反，下同。从，才用反。且曰：“志之。”志，识也。○识，申志反，一音式。及宣伯奔齐，馈之。宣伯，侨如，穆子之兄。成十六年奔齐，穆子馈宣伯。○馈，求位反，饷也。宣伯曰：“鲁以先子之故，先子，宣伯先人。将存吾宗，必召女。召女何如？”对曰：“原之久矣。”言兄始为乱，己则有今日之愿，盖忿言。○女音汝，下同。鲁人召之，不告而归。既立，在齐生孟丙、仲壬。鲁召之，立为卿，襄二年始见经。○见，贤遍反，下“接见”同。所宿庚宗之妇人，献以雉。献穆子。问其姓，问有子否。○“问其姓”，女生曰姓。姓谓子也。对曰：“余子长矣。能奉雉而从我矣。”襄二年，竖牛五六岁。○长，丁丈反，下同。奉，芳勇反。<br/><br/>　　[疏]“襄二”至“六岁”。<br/><br/>　　○正义曰：穆子还鲁，传无归岁。襄二年始见於经，疑是其年新还也。成十六年传云：“子叔声伯使叔孙豹请逆于晋师。”於时豹犹在鲁，疑其因使而遂奔齐。盖自郑过鲁而去，故得宿於庚宗。成十六年出奔，襄二年始还，凡经五年，故竖牛五六岁，能奉雉也。计竖牛至襄二年，四岁也。杜言“五六岁”者，竖牛见穆子，未必即以还年见之。<br/><br/>　<br/><br/>　　召而见之，则所梦也。未问其名，号之曰“牛”，曰：“唯。”皆召其徒，使视之，遂使为竖。竖，小臣也。传言从梦未必吉。○唯，维癸反，徐以水反。唯，应辞，犹〈口尔〉也。竖，上注反。<br/><br/>　　[疏]“曰唯”。<br/><br/>　　○正义曰：《曲礼》云：“父召无诺，先生召无诺，唯而起。”郑玄云：“应辞，唯恭於诺。”<br/><br/>　<br/><br/>　　有宠，长使为政。为家政。公孙明知叔孙於齐，公孙明，齐大夫子明也。与叔孙相亲知。归，未逆国姜，子明取之。国姜，孟仲母。○取，七住反，又如字。故怒其子，长而后使逆之。子，孟丙、仲壬。<br/><br/>　　[疏]“故怒”至“逆之”。<br/><br/>　　○正义曰：怒者，怒其妻也。忿其母，遂及其子。其子在齐成长而后逆之归鲁，非谓逆其妻也。<br/><br/>　<br/><br/>　　田於丘莸，丘莸，地名。○莸音由。遂遇疾焉。竖牛欲乱其室而有之，强与孟盟，不可。欲使从己，孟不肯。○强，其文反，下同。<br/><br/>　　[疏]“强与孟盟”。<br/><br/>　　○正义曰：孟虽適妻之子，叔孙未立为嗣。竖牛欲乱其室，望已有之，未应即欲为適，使孟事已。强与盟者，欲其与已同心，使已得专恣耳。<br/><br/>　<br/><br/>　　叔孙为孟锺，曰：“尔未际，际，接也。孟朱与诸大夫相接见。○为，于伪反，又如字。<br/><br/>　　[疏]注“际接”至“接见”。<br/><br/>　　○正义曰：《释诂》云：“际、接，捷也。”郭璞曰：“捷，谓相接续也。”大夫将立適子，必须接见同寮。季武子立纥，饮大夫酒，是其事也。孟丙未与大夫交接，故为之作锺，因落钟令与相见。<br/><br/>　<br/><br/>　　飨大夫以落之。”以豭猪血衅锺曰落。○衅，许觐反。<br/><br/>　　[疏]注“以豭”至“曰落”。<br/><br/>　　○正义曰：《说文》云：“衅，血祭也。”《杂记》衅庙之礼云：“雍人举羊升屋自中，中屋南面，刲羊血流于前。”是衅祭之法，以血浇落之，知落之即是衅也。《杂记》又曰：“凡宗庙之器，其名者，成则衅之以豭豚。”是知以豭猪之血也。记称宗庙之器成乃衅以豭豚，此叔孙为孟作锺，非是宗庙之器，亦衅之者，《周礼·小子》职曰：“衅邦器，及军器”。郑玄云：“邦器谓礼乐之器，及祭器之属。”此锺是礼乐之器，故衅也。<br/><br/>　<br/><br/>　　既具，飨礼具。使竖牛请日。请飨日。<br/><br/>　　[疏]“使竖牛”。<br/><br/>　　○正义曰：孟不自请，使竖牛者，《内则》云：“由命士以上，父子皆异宫。”郑玄云：“异宫者，崇敬也。”以其异宫，故使竖牛。<br/><br/>　<br/><br/>　　入弗谒，谒，白也。出命之日。诈命日。及宾至，闻锺声。牛曰：“孟有北妇人之客。”北妇人，国姜也。客谓公孙明。怒，将往，牛止之。宾出，使拘而杀诸外。杀孟丙。○拘音俱。牛又强与仲盟，不可。仲与公御莱书观於公，莱书，公御士名。仲与之私游观於公宫。○莱书，音来，人姓名。观，古乱反，注同，又如字。公与之环，赐玉环。使牛入示之。示叔孙。入不示，出命佩之。牛谓叔孙：“见仲而何？”而何，如何。○见，贤遍反，下及注“杜泄见”同。叔孙曰：“何为？”怪牛言。曰：“不见，既自见矣，言仲已自往见公。公与之环而佩之矣。”遂逐之，奔齐。疾急，命召仲。牛许而不召。杜泄见，告之饥渴，授之戈。杜泄，叔孙氏宰也。牛不食叔孙，叔孙怒，欲使杜泄杀之。○泄，息列反。食音嗣。对曰：“求之而至，又何去焉？”言求食可得，无为去竖牛。盖杜泄力不能去，设辞以免。○去，起吕反，注及下同。竖牛曰：“夫子疾病，不欲见人。”使寘馈于个而退。寘，置也。个，东西厢。○寘，之豉反，本或作“奠”。个，古贺反，谓厢屋。厢本作“箱”，息羊反。<br/><br/>　　[疏]“牛谓”至“见矣”。<br/><br/>　　○正义曰：而、如同是语辞，故注云“而何，如何”。牛谓叔孙曰：“以仲见君何？问何故以仲见君也。叔孙怪其语，故曰：何为？牛曰：不将仲见君乎？若不将见，则既自见君矣。言不待父命，所以怒叔孙也。大夫立子为適，必自见之於君。宣十四年申舟见犀而行，定六年乐祁见溷而行，是其事也。或曰：竖牛谓叔孙曰：今将仲见君，其事如何？叔孙以已见病，故怪之曰何为。以不同。<br/><br/>　　○注“寘置”至“西厢”。<br/><br/>　　○正义曰：礼，置器物於地，皆谓之寘，是寘为置也。《月令》“天子居左个、右个”，是个为东西厢也。<br/><br/>　<br/><br/>　　牛弗进，则置虚命彻。写器令空，示若叔孙巳食，命去之。○令，力呈反。十二月，癸丑，叔孙不食。乙卯卒。三日绝粮。牛立昭子而相之。昭子，豹之庶子，叔孙婼也。○相，息亮反。婼，敕略反。公使杜泄葬叔孙。竖牛赂叔仲昭子与南遗，昭子，叔仲带也。南遗，季氏家臣。○赂音路。使恶杜泄於季孙而去之。憎泄不与己同志。○恶，乌路反。杜泄将以路葬，且尽卿礼。路，王所赐叔孙车。南遗谓季孙曰：“叔孙未乘路，葬焉用之？且冢卿无路，介卿以葬，不亦左乎？”冢卿，谓季孙。介，次也。左，不便。○葬焉，於虔反，下“将焉用”同。介音界。左，如字，注同，旧音佐。便，婢面反。季孙曰：“然。”使杜泄舍路。舍，置也。○舍，式夜反，注同，或音舍。不可。曰：“夫子受命於朝，而聘于王，在襄二十四年，夫子，谓叔孙。王思旧勋而赐之路，感其有礼，以念其先人。复命而致之君，豹不敢自乘。君不敢逆王命，而复赐之，使三官书之。吾子为司徒，实书名。谓季孙也。书名，定位号。○复，扶又反。夫子为司马，与工正书服。谓叔孙也。服，车服之器，工正所书。孟孙为司空，以书勋。勋，功也。<br/><br/>　　[疏]“吾子”至“书勋”。<br/><br/>　　○正义曰：杜泄是叔孙家臣，故称己君为夫子。工正是司马之属官也。季、孟亦有属官，共书其事。但季、孟身在，不假言属。以叔孙已亡，取属官为徵，故兼言之。所以司徒书名者，《周礼》：“大司徒掌十二教，十有一曰以贤制爵；十有二日以庸制禄。”故司徒书名，定位号也。“司马兴工正书服”者，《周礼·夏官·司马》其属有司士，掌群臣之政，亦以德爵，以功诏禄。工正虽不属司马，掌作车服，故与司马书服也。案：《周礼》，司勋属夏官。今司空书勋者，春秋之时，又是诸侯之法，不可尽与礼同。<br/><br/>　<br/><br/>　　今死而弗以，是弃君命也。书在公府而弗以，是废三官也。若命服，生弗敢服，死又不以，将焉用之？”乃使以葬。季孙谋去中军，竖牛曰：“夫子固欲去之。”诬叔孙以媚季孙。○媚，眉冀反。<br/><br/>　　[疏]注“诬叔”至“季孙”。<br/><br/>　　○正义曰：季孙因叔孙之弱，欲四分公室，己取其二，故谋去中军。竖牛云：夫子固欲去之。是诬叔孙以媚季孙。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10322.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10324.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

