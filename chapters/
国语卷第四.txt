<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第四_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第四全文,韦昭作品" />
<meta name="description" content="国语注原文阅读,国语卷第四全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5278.html";
var nextpage="novel-read-353-5280.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5278.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:01:56<span class="divide">|</span></p>
<div class="page-body">
<div class="page-content">
<p>鲁语上<br/><br/>　　１　长勺之役，曹刿问所以战于庄公〔一〕。公曰：「余不爱衣食于民〔二〕，不爱牲玉于神〔三〕。」对曰：「夫惠本而后民归之志〔四〕，民和而后神降之福〔五〕。若布德于民而平均其政事，君子务治而小人务力；动不违时，财不过用〔六〕；财用不匮，莫不能使〔七〕共祀〔八〕。是以用民无不听，求福无不丰。今将惠以小赐，祀以独恭〔九〕。小赐不咸，独恭不优〔一０〕。不咸，民不归也；不优，神弗福也。将何以战？夫民求不匮于财，而神求优裕于享者也〔一一〕，故不可以不本〔一二〕。」公曰：「余听狱虽不能察，必以情断之〔一三〕。」对曰：「是则可矣〔一四〕。知〔一五〕夫苟中心图民，智虽弗及，必将至焉〔一六〕。」<br/><br/>　　〔一〕　长勺，鲁地。曹刿，鲁人也。庄公，鲁桓公之子庄公同也。初，齐襄公立，其政无常，鲍叔牙曰：「君使民慢，乱将作矣。」奉公子小白奔莒。鲁庄八年，齐无知杀襄公，管夷吾、邵忽奉公子纠奔鲁。九年夏，庄公伐齐，纳子纠。小白自莒先入，与庄公战于乾时，庄公败绩。故十年齐伐鲁，战于长勺也。<br/><br/>　　〔二〕　有惠赐也。<br/><br/>　　〔三〕　牲，牺牲；玉，珪璧，所以祭祀也。诗云：「靡爱斯牲，珪璧既卒。」<br/><br/>　　〔四〕　惠本，谓树德施利也。归之志，志归于上。<br/><br/>　　〔五〕　降，下也。民，神之主，故民和神乃降福。<br/><br/>　　〔六〕　不过用礼也。<br/><br/>　　〔七〕　案：「能使」，公序本无。<br/><br/>　　〔八〕　无不共祀，非独己也。<br/><br/>　　〔九〕　小赐，临战之赐。独恭，一身之恭也。<br/><br/>　　〔一０〕咸，遍也。优，裕也。<br/><br/>　　〔一一〕裕，饶也。享，食也。民和年丰为优裕也。<br/><br/>　　〔一二〕本，先利民莫不共祀也。<br/><br/>　　〔一三〕狱，讼也。<br/><br/>　　〔一四〕可者，未大备可以一战。传曰「齐师败绩」也。<br/><br/>　　〔一五〕案：「知」字，公序本无。<br/><br/>　　〔一六〕苟，诚也。言诚以中心图虑民事，智虽有所不及必将至于道也。<br/><br/>　　２　庄公如齐观社〔一〕。曹刿谏曰：「不可。夫礼，所以正民也。是故先王制诸侯，使五年四王、一相朝〔二〕。终则讲于会，以正班爵之义〔三〕，帅长幼之序，训上下之则〔四〕，制财用之节〔五〕，其閒无由荒怠〔六〕。夫齐弃太公之法而观民于社〔七〕，君为是举〔八〕而往观之，非故业也〔九〕，何以训民？土发而社，助时也〔一０〕。收攟而蒸，纳要也〔一一〕。今齐社而往观旅，非先王之训也〔一二〕。天子祀上帝〔一三〕，诸侯会之受命焉〔一四〕。诸侯祀先王、先公〔一五〕，卿大夫佐之受事焉〔一六〕。臣不闻诸侯相会祀也，祀又不法〔一七〕。君举必书〔一八〕，书而不法，后嗣何观？」公不听，遂如齐。<br/><br/>　　〔一〕　庄公二十三年，齐因祀社蒐军实以示客，公往观之也。<br/><br/>　　〔二〕　贾侍中云：「王，谓王事天子也。岁聘以志业，閒朝以讲礼，五年之间四聘于王，而一相朝。相朝者，将朝天子先相朝也。」唐尚书云：「先王，谓尧也。五载一巡守，诸侯四朝。」昭谓：以尧典相参，义亦似之；然此欲以礼正君，宜用周制。周礼：「中国凡五服，远者五岁而朝。」礼记曰：「诸侯之于天子也，比年一小聘，三年一大聘。」五年一朝谓此也。晋文霸时亦取于此也。<br/><br/>　　〔三〕　终，毕也。讲，习也。班，次也。谓朝毕则习礼于会，以正爵位次序尊卑之义也。<br/><br/>　　〔四〕　帅，循也。<br/><br/>　　〔五〕　谓牧伯差国大小使受贡职也。<br/><br/>　　〔六〕　其閒，朝会閒也。<br/><br/>　　〔七〕　太公，齐始祖太公望也。<br/><br/>　　〔八〕　举，动也。<br/><br/>　　〔九〕　业，事也。<br/><br/>　　〔一０〕土发，春分也。周语曰：「土乃脉发。」社者，助时祈福为农始也。<br/><br/>　　〔一一〕攟，拾也。冬祭曰蒸，因祭社以纳五穀之要，休农夫也。月令曰「孟冬祀于天宗，大祀于公社及门闾」也。<br/><br/>　　〔一二〕旅，众也。<br/><br/>　　〔一三〕上帝，天也。<br/><br/>　　〔一四〕助祭受政命也。<br/><br/>　　〔一五〕先王，谓若宋祖帝乙、郑祖厉王之属也。先公，先君也。<br/><br/>　　〔一六〕事，职事也。<br/><br/>　　〔一七〕不法，谓观民也。<br/><br/>　　〔一八〕动则左史书之，言则右史书之。<br/><br/>　　３　庄公丹桓宫之楹，而刻其桷〔一〕。匠师庆言于公〔二〕曰：「臣闻圣王公之先封者〔三〕，遗后之人法，使无陷于恶。其为后世昭前之令闻也〔四〕，使长监于世〔五〕，故能摄固不解以久〔六〕。今先君俭而君侈〔七〕，令德替矣〔八〕。」公曰：「吾属欲美之〔九〕。」对曰：「无益于君，而替前之令德，臣故曰庶可已矣〔一０〕。」公弗听。<br/><br/>　　〔一〕　桓宫，桓公庙也。楹，柱也。唐云：「桷，榱头也。」昭谓：桷一名榱，今北土云亦然。尔雅曰：「桷谓之榱。」庄公娶于齐，曰哀姜，哀姜将至，当见于庙，故丹柱刻榱以夸之也。<br/><br/>　　〔二〕　匠师庆，掌匠大夫御孙之名也。<br/><br/>　　〔三〕　谓若汤、武、周公、太公也。<br/><br/>　　〔四〕　为，犹使也。<br/><br/>　　〔五〕　监，观。观世成败以为戒也。<br/><br/>　　〔六〕　摄，持也。<br/><br/>　　〔七〕　先君，桓公也。<br/><br/>　　〔八〕　替，灭也。<br/><br/>　　〔九〕　属，适也。适欲自美之，非先君意也。<br/><br/>　　〔一０〕已，止也。<br/><br/>　　４　哀姜至，公使大夫、宗妇觌用币〔一〕。宗人夏父展曰：「非故也〔二〕。」公曰：「君作故〔三〕。」对曰：「君作而顺则故之〔四〕，逆则亦书其逆也。臣从有司，惧逆之书于后也，故不敢不告〔五〕。夫妇贽不过枣、栗，以告虔也〔六〕。男则玉、帛、禽、鸟，以章物也〔七〕。今妇执币，是男女无别也。男女之别，国之大节也，不可无也。」公弗听。<br/><br/>　　〔一〕　宗妇，同宗大夫之妇也。觌，见也，见夫人也。用币，言与大夫同贽也。<br/><br/>　　〔二〕　宗人，宗伯也。夏父，氏也。展，名也。宗伯主男女贽币之礼。故，故事也。<br/><br/>　　〔三〕　言君所作则为故事也。<br/><br/>　　〔四〕　案公序本此下有注：「顺，顺于礼则书以为故事。」<br/><br/>　　〔五〕　从有司，言备位随从有司后行也。<br/><br/>　　〔六〕　枣，取蚤起。栗，取敬栗。虔，敬也。曲礼曰：「妇人之贽，脯、脩、枣、栗。」<br/><br/>　　〔七〕　谓公执桓圭，侯执信圭，伯执躬圭、子执穀璧，男执蒲璧，孤执皮帛，卿执羔，大夫执鴈，士执稚，庶人执鹜，工商执鸡也。章，明尊卑异物也。　案：公序本「章」下有「明也」二字。疑「章」下脱一「物」字。<br/><br/>　　５　鲁饥，臧文仲言于庄公〔一〕曰：「夫为四邻之援〔二〕，结诸侯之信，重之以婚姻，申之以盟誓〔三〕，固国之艰急是为〔四〕。铸名器〔五〕，藏宝财〔六〕，固民之殄病是待〔七〕。今国病矣，君盍以名器请籴于齐〔八〕！」公曰：「谁使？」对曰：「国有饥馑，卿出告籴，古之制也〔九〕。辰也备卿，辰请如齐。」公使往。<br/><br/>　　〔一〕　鲁饥，在庄公二十八年。文仲，鲁卿，臧哀伯之孙、伯氏瓶之子臧孙辰也。<br/><br/>　　〔二〕　援，所攀援以为助也。<br/><br/>　　〔三〕　申，重也。<br/><br/>　　〔四〕　艰，难也。是为，为难急也。<br/><br/>　　〔五〕　名器，锺鼎也。<br/><br/>　　〔六〕　宝财，玉帛也。<br/><br/>　　〔七〕　殄，绝也。病，饿也。<br/><br/>　　〔八〕　盍，何不也。市穀曰籴。<br/><br/>　　〔九〕　告，请也。<br/><br/>　　从者曰：「君不命吾子，吾子请之，其为选事乎〔一〕？」文仲曰：「贤者急病而让夷〔二〕，居官者当事不避难，在位者恤民之患，是以国家无违〔三〕。今我不如齐，非急病也。在上不恤下，居官而惰，非事君也。」<br/><br/>　　〔一〕　选事，自选择其职事也。<br/><br/>　　〔二〕　夷，平也。<br/><br/>　　〔三〕　无相违恨者也。　案：「恨」，公序本作「很」。<br/><br/>　　文仲以鬯圭与玉磬如齐告籴〔一〕，曰：「天灾流行，戾于弊邑，饥馑荐降，民羸几卒〔二〕，大惧乏〔三〕周公、太公之命祀〔四〕，职贡业事之不共而获戾〔五〕。不腆先君之币〔六〕器〔七〕，敢告滞积，以纾执事〔八〕；以救弊邑，使能共职。岂唯寡君与二三臣实受君赐，其周公、太公及百辟神祇实永飨而赖之〔九〕！」齐人归其玉而予之籴。<br/><br/>　　〔一〕　鬯圭，祼鬯之圭，长尺二寸，有瓒，以礼庙。玉磬，鸣璆也。　案：「礼」，公序本作「祀」。<br/><br/>　　〔二〕　戾，至也。荐，重也。降，下也。羸，病也。几，近也。卒，尽也。<br/><br/>　　〔三〕　案：「乏」，公序本作「殄」。<br/><br/>　　〔四〕　贾、唐二君云：「周公为太宰，太公为太师，皆掌命诸侯之国所当祀也。」或云：「命祀二公也。」昭谓：传曰：「卫成公祀夏后相，甯武子曰：『不可以閒成王、周公之命祀。』」职贡如此，贾、唐得之矣。　案：「或云」下，公序本有「命祀谓」三字。「职贡」二字，公序本无。<br/><br/>　　〔五〕　戾，罪也。<br/><br/>　　〔六〕　案：「币」，公序本作「敝」。<br/><br/>　　〔七〕　腆，厚也。<br/><br/>　　〔八〕　滞，久也。纾，缓也。执事，齐有司也。穀久积则将朽败，执事所忧也，请之所以缓执事也。<br/><br/>　　〔九〕　辟，君也。赖，蒙也。天曰神，地曰祇。百辟，谓百君卿士有益于民者也。<br/><br/>　　６　齐孝公来伐鲁〔一〕，臧文仲欲以辞告〔二〕，病焉〔三〕，问于展禽〔四〕。对曰：「获闻之，处大教小，处小事大，所以御乱也，不闻以辞〔五〕。若为小而崇以怒大国〔六〕，使加己乱，乱在前矣〔七〕，辞其何益？」文仲曰：「国急矣！百物唯其可者，将无不趋也〔八〕。愿以子之辞行赂焉，其可赂乎〔九〕？」<br/><br/>　　〔一〕　孝公，齐桓公之子孝公昭也。鲁僖公叛齐，与卫、莒盟于桃，又盟于向，故孝公伐鲁，讨此二盟。<br/><br/>　　〔二〕　欲以文辞告谢齐也。<br/><br/>　　〔三〕　病不能为辞也。<br/><br/>　　〔四〕　展禽，鲁大夫，展无骇之后柳下惠也，字展禽也。　案：「<br/><br/>　　字展禽也」，「展」，公序作「季」，攷异卷二：「案『展』疑衍。重刻本一作『子』，一作『季』，皆衍文也。」<br/><br/>　　〔五〕　获，展禽之名也。御，止也。<br/><br/>　　〔六〕　崇，高也，谓自高大不事大国也。<br/><br/>　　〔七〕　乱，恶也。<br/><br/>　　〔八〕　百物之中可用行赂，将无不趋，言无所爱也。<br/><br/>　　〔九〕　案：「其可赂乎」，公序本无「赂」字。<br/><br/>　　展禽使乙喜以膏沐犒师〔一〕，曰：「寡君不佞〔二〕，不能事疆埸之司〔三〕，使君盛怒，以暴露于弊邑之野，敢犒舆师〔四〕。」齐侯见使者曰：「鲁国恐乎〔五〕？」对曰：「小人恐矣，君子则否。」公曰：「室如悬磬，野无青草，何恃而不恐〔六〕？」对曰：「恃二先君之所职业。昔者成王命我先君周公及齐先君太公曰：『女股肱周室，以夹辅先王〔七〕。赐女土地，质之以牺牲，世世子孙无相害也〔八〕。』君今来讨弊邑之罪，其亦使听从而释之〔九〕，必不泯其社稷〔一０〕；岂其贪壤地，而弃先王之命？其何以镇抚诸侯？恃此以不恐。」齐侯乃许为平而还〔一一〕。<br/><br/>　　〔一〕　乙喜，鲁大夫展喜也。犒，劳也。以膏沐为礼，欲以义服齐，明不以赂免之也。<br/><br/>　　〔二〕　佞，才也。<br/><br/>　　〔三〕　司，主也，主疆埸吏也。　案：公序本此下尚有「不能事，故构我也」七字。<br/><br/>　　〔四〕　舆，众也。<br/><br/>　　〔五〕　使者，乙喜也。<br/><br/>　　〔六〕　悬磬，言鲁府藏空虚如悬磬也；野无青草，旱甚也。故言何恃也。　案：公序本「空虚」下尚有「但有榱梁」四字。<br/><br/>　　〔七〕　先王，武王也。<br/><br/>　　〔八〕　质，信也，谓使之盟，以信其约也。<br/><br/>　　〔九〕　释，置也。<br/><br/>　　〔一０〕泯，灭也。<br/><br/>　　〔一一〕平，和也。<br/><br/>　　７　温之会〔一〕，晋人执卫成公归之于周〔二〕，使医鸩之，不死〔三〕，医亦不诛〔四〕。<br/><br/>　　〔一〕　温之会，晋文公讨不服也，在鲁僖二十八年也。<br/><br/>　　〔二〕　成公恃楚而不事晋，又杀弟叔武，其臣元咺诉之晋，故文公执之。事见周语中也。<br/><br/>　　〔三〕　鸩，鸟也，一名「运日」，其羽有毒，渍之酒而饮之，立死。传曰：「晋侯使医衍鸩卫侯，甯俞货医薄其鸩而不死。」在鲁僖三十年也。<br/><br/>　　〔四〕　不诛医者，讳以行毒也。　案：「行」上，公序本有「私」字。<br/><br/>　　臧文仲言于僖公〔一〕曰：「夫卫君殆无罪矣。刑五而已，无有隐者，隐乃讳也〔二〕。大刑用甲兵〔三〕，其次用斧钺〔四〕，中刑用刀锯〔五〕，其次用钻笮〔六〕，薄刑用鞭扑，以威民也〔七〕。故大者陈之原野〔八〕，小者致之市朝〔九〕，五刑三次，是无隐也〔一０〕。今晋人鸩卫侯不死，亦不讨其使者〔一一〕，讳而恶杀之也〔一二〕。有诸侯之请，必免之。臣闻之：班相恤也，故能有亲〔一三〕。夫诸侯之患，诸侯恤之，所以训民也〔一四〕。君盍请卫君以示亲于诸侯，且以动晋〔一五〕？夫晋新得诸侯〔一六〕，使亦曰：『鲁不弃其亲，其亦不可以恶〔一七〕。』」公说，行玉二十瑴，乃免卫侯〔一八〕。<br/><br/>　　〔一〕　僖公，庄公之子僖公申也。<br/><br/>　　〔二〕　隐，谓鸩也。<br/><br/>　　〔三〕　贾侍中云：「谓诸夏不式王命，以六师移之。」昭谓：甲兵，谓臣有大逆，则被甲聚兵而诛之，若今陈军也。　案：「诸夏」，公序本作「诸侯」。<br/><br/>　　〔四〕　斧钺，军戮。书曰：「后至者斩。」<br/><br/>　　〔五〕　割劓用刀，断截用锯，亦有大辟，故周语曰：「兵在其颈。」<br/><br/>　　〔六〕　钻，膑刑也。笮，黥刑也。<br/><br/>　　〔七〕　鞭，官刑也。扑，教刑也。<br/><br/>　　〔八〕　谓甲兵、斧钺也。<br/><br/>　　〔九〕　刀锯以下也。其死刑，大夫以上尸诸朝，士以下尸诸市。<br/><br/>　　〔一０〕五刑，甲兵、斧钺、刀锯、钻凿、鞭扑也。次，处也。三处，野、朝、市也。　案：「凿」，公序本作「笮」。<br/><br/>　　〔一一〕使者，医衍也。<br/><br/>　　〔一二〕讳杀卫侯也。<br/><br/>　　〔一三〕班，次也。恤，忧也。言位次同者当相忧也。<br/><br/>　　〔一四〕训，教也，教相救恤也。<br/><br/>　　〔一五〕动发晋侯之志也。<br/><br/>　　〔一六〕新为伯也。<br/><br/>　　〔一七〕不可以恶，亦不可恶鲁也。<br/><br/>　　〔一八〕双玉曰瑴。传曰：「纳玉于王及晋侯皆十瑴，王许之。」<br/><br/>　　自是晋聘于鲁，加于诸侯一等〔一〕，爵同，厚其好货〔二〕。卫侯闻其臧文仲之为也，使纳赂焉。辞曰：「外臣之言不越境，不敢及君〔三〕。」<br/><br/>　　〔一〕　贵其义也。<br/><br/>　　〔二〕　爵与鲁同者，特厚其好货也。<br/><br/>　　〔三〕　言臣不外交也。<br/><br/>　　８　晋文公解曹地以分诸侯〔一〕。僖公使臧文仲往，宿于重馆，〔二〕重馆人告曰：「晋始伯而欲固诸侯〔三〕，故解有罪之地以分诸侯〔四〕。诸侯莫不望分而欲亲晋，皆将争先；晋不以固班〔五〕，亦必亲先者，吾子不可以不速行。鲁之班长而又先〔六〕，诸侯其谁望之〔七〕？若少安，恐无及也。」从之，获地于诸侯为多。反，既复命，为之请曰：「地之多也，重馆人之力也。臣闻之曰：『善有章，虽贱赏也〔八〕；恶有衅，虽贵罚也〔九〕。』今一言而辟境，其章大矣〔一０〕，请赏之。」乃出而爵之〔一一〕。<br/><br/>　　〔一〕　解，削也。晋文公诛无礼，曹人不服，伐而执其君，削其地也以分诸侯。事在鲁僖三十一年，取济西田。<br/><br/>　　〔二〕　重，鲁地。馆，候馆也。周礼，五十里有市，市有候馆也。<br/><br/>　　〔三〕　人，守馆之隶也。固，犹安也。<br/><br/>　　〔四〕　有罪，谓不礼文公，观骿胁也。<br/><br/>　　〔五〕　班，次也。<br/><br/>　　〔六〕　长，犹尊。先，先至也。<br/><br/>　　〔七〕　谁敢望与鲁为比也。<br/><br/>　　〔八〕　章，明也。　案：「明」，公序本作「著」。<br/><br/>　　〔九〕　衅，兆也。　案：「兆」，公序本作「孔」。<br/><br/>　　〔一０〕辟，开也。<br/><br/>　　〔一一〕出，出之于隶也。爵，爵为大夫也。<br/><br/>　　９　海鸟曰「爰居」，止于鲁东门之外三日〔一〕，臧文仲使国人祭之〔二〕。展禽曰：「越哉，臧孙之为政也〔三〕！夫祀，国之大节也〔四〕；而节，政之所成也〔五〕。故慎制祀以为国典〔六〕。今无故而加典，非政之宜也〔七〕。<br/><br/>　　〔一〕　爰居，杂县也。东门，城东门也。<br/><br/>　　〔二〕　文仲不知，以为神也。<br/><br/>　　〔三〕　越，迂也，言其迂阔不知政要也。<br/><br/>　　〔四〕　节，制也。<br/><br/>　　〔五〕　言节所以成政也。<br/><br/>　　〔六〕　典，法也。<br/><br/>　　〔七〕　加，益也，谓以祭鸟益国法也。<br/><br/>　　「夫圣王之制祀也，法施于民则祀之〔一〕，以死勤事则祀之，〔二〕以劳定国则祀之〔三〕，能御大灾则祀之〔四〕，能扞大患则祀之〔五〕。非是族也，不在祀典〔六〕。昔烈山氏之有天下也〔七〕，其子曰柱，能殖百穀百蔬〔八〕；夏之兴也，周弃继之，故祀以为稷〔九〕。共工氏之伯九有也〔一０〕，其子曰后土，能平九土，〔一一〕故祀以为社〔一二〕。黄帝能成命百物，以明民共财〔一三〕，颛顼能修之〔一四〕。帝喾能序三辰以固民〔一五〕，尧能单均刑法以仪民〔一六〕，舜勤民事而野死〔一七〕，鲧鄣洪水而殛死，〔一八〕禹能以德修鲧之功〔一九〕，契为司徒而民辑〔二０〕，冥勤其官而水死〔二一〕，汤以宽治民而除其邪〔二二〕，稷勤百穀而山死〔二三〕，文王以文昭〔二四〕，武王去民之秽〔二五〕。故有虞氏禘黄帝而祖颛顼，郊尧而宗舜〔二六〕；夏后氏禘黄帝而祖颛顼，郊鲧而宗禹〔二七〕；商人禘舜而祖契，郊冥而宗汤〔二八〕；周人禘喾而郊稷〔二九〕，祖文王而宗武王〔三０〕；幕，能帅颛顼者也。有虞氏报焉〔三一〕；抒，能帅禹者也，夏后氏报焉〔三二〕；上甲微，能帅契者也，商人报焉〔三三〕；高幸、大王，能帅稷者也，周人报焉〔三四〕。凡禘、郊、祖、宗、报，此五者国之典祀也。〔三五〕<br/><br/>　　〔一〕　谓五帝、殷契、周文也。<br/><br/>　　〔二〕　殷冥水死，周弃山死是也。<br/><br/>　　〔三〕　虞幕，夏抒，殷上甲微，周高幸、大王也。<br/><br/>　　〔四〕　夏禹是也。<br/><br/>　　〔五〕　殷汤、周武是也。<br/><br/>　　〔六〕　族，类也。<br/><br/>　　〔七〕　烈山氏，炎帝之号也，起于烈山。礼祭法以烈山为厉山也。<br/><br/>　　〔八〕　柱为后稷，自夏以上祀之。草实曰蔬。<br/><br/>　　〔九〕　夏之兴，谓禹也。弃能继柱之功，自商已来祀也。<br/><br/>　　〔一０〕共工氏，伯者，名戏，弘农之间有城。　案：此注公序本作「共工氏，伯者，在戏、农之间。有域也」。<br/><br/>　　〔一一〕其子，共工之裔子句龙也，佐黄帝为土官。九土，九州之土也。后，君也，使君土官，故曰后土也。<br/><br/>　　〔一二〕社，后土之神也。<br/><br/>　　〔一三〕黄帝，少典之裔子帝轩辕也。命，名也。<br/><br/>　　〔一四〕颛顼，黄帝之孙、昌意之子帝高阳也，能修黄帝之功。<br/><br/>　　〔一五〕固，安也。帝喾，黄帝之曾孙、玄嚣之孙、蟜极之子帝高辛也。三辰，日、月、星。谓能次序三辰，以治厤明时，教民稼穑以安也。<br/><br/>　　〔一六〕尧，帝喾之庶子陶唐氏放勋也。单，尽也。均，平也。仪，善也。<br/><br/>　　〔一七〕舜，颛顼之后六世有虞帝重华也。野死，谓征有苗死于苍梧之野也。<br/><br/>　　〔一八〕殛，诛也。鲧，颛顼之后，禹之父也。尧使治水，鄣防百川，绩用不成，尧用殛之于羽山。禹为天子而郊之，取其勤事而死也。<br/><br/>　　〔一九〕鲧功虽不成，禹亦有所因，故曰修鲧之功。<br/><br/>　　〔二０〕契，殷之祖，为尧司徒，能敬敷五教。辑，和也。<br/><br/>　　〔二一〕冥，契后六世孙、根幸之子也，为夏水官，勤于其职而死于水也。<br/><br/>　　〔二二〕汤，冥后九世、主癸之子，为夏诸侯，以宽得民。除其邪，谓放桀扞大患也。<br/><br/>　　〔二三〕稷，周弃也，勤播百穀，死于黑水之山。毛诗传云。<br/><br/>　　〔二四〕文王演易，又有文德。周语曰「文王质文」也。<br/><br/>　　〔二五〕秽，谓纣也。<br/><br/>　　〔二六〕贾侍中云：「有虞氏，舜后，在夏、殷为二王后，故有郊、禘、宗、祖之礼也。」昭谓：此上四者，谓祭天以配食也。祭昊天于圆丘曰禘，祭五帝于明堂曰祖、宗，祭上帝于南郊曰郊。有虞氏出自黄帝、颛顼之后，故禘黄帝而祖颛顼，舜受禅于尧，故郊尧。礼祭法：「有虞氏郊喾而宗尧。」与此异者，舜在时则宗尧，舜崩而子孙宗舜，故郊尧也。<br/><br/>　　〔二七〕虞、夏俱黄帝、颛顼之后，故禘祖之礼同。虞以上尚德，夏以下亲亲，故郊鲧也。<br/><br/>　　〔二八〕舜，当为喾，字之误也。礼祭法曰：「商人禘喾。喾，契父，商之先，故禘之。」后郑司农云：「商人宜郊契。」<br/><br/>　　〔二九〕喾，稷之父。稷，周始祖也。<br/><br/>　　〔三０〕此与孝经异也。商家祖契，周公初时亦祖后稷而宗文王，至武王虽承文王之业，有伐纣定天下之功，其庙不可毁，故先推后稷以配天，而后更祖文王而宗武王也。<br/><br/>　　〔三一〕幕，舜后虞思也，为夏诸侯。帅，循也。颛顼，有虞之祖也。报，报德，谓祭也。　案发正卷四：「舜为幕后，传有明文。」又，「报，报德，谓祭也。」公序本作「报，报德之祭也。」<br/><br/>　　〔三二〕抒，禹后七世、少康之子季抒也，能兴夏道。<br/><br/>　　〔三三〕上甲微，契后八世、汤之先也。<br/><br/>　　〔三四〕高幸，后稷后十世、公非之子也。大王，高幸之曾孙古公亶父也。<br/><br/>　　〔三五〕典，法也。<br/><br/>　　「加之以社稷山川之神，皆有功烈于民者也；及前哲令德之人，所以为明质也〔一〕；及天之三辰，民所以瞻仰也；及地之五行，所以生殖也〔二〕；及九州名山川泽，所以出财用也〔三〕。非是不在祀典。<br/><br/>　　〔一〕　质，信也。以其有德于民而祭之，所以信之于民心也。<br/><br/>　　〔二〕　殖，长也。五行，五祀，金木水火土也。<br/><br/>　　〔三〕　谓九州之中名山川泽也。<br/><br/>　　「今海鸟至，己不知而祀之，以为国典，难以为仁且智矣。夫仁者讲功〔一〕，而智者处物〔二〕。无功而祀之，非仁也〔三〕；不知而不能问，非智也。今兹海其有灾乎？夫广川之鸟兽，恒知避其灾也。」<br/><br/>　　〔一〕　讲，论也。仁者心平，故可论功也。<br/><br/>　　〔二〕　处，名也。<br/><br/>　　〔三〕　鸟无功也。<br/><br/>　　是岁也，海多大风，冬暖〔一〕。文仲闻柳下季之言〔二〕，曰：「信吾过也，季子之言不可不法也。」使书以为三筴〔三〕。<br/><br/>　　〔一〕　暖，爰居之所避也。<br/><br/>　　〔二〕　柳下，展禽之邑；季，字也。<br/><br/>　　〔三〕　筴，简书也。三筴，三卿卿一通也，谓司马、司徒、司空也。<br/><br/>　　１０文公欲弛孟文子之宅〔一〕，使谓之曰：「吾欲利子于外之宽者〔二〕。」对曰：「夫位，政之建也〔三〕；署，位之表也〔四〕；车服，表之章也〔五〕；宅，章之次也〔六〕；禄，次之食也〔七〕。君议五者以建政，为不易之故也〔八〕。今有司来命易臣之署与其车服，而曰：『将易而次，为宽利也〔九〕。』夫署，所以朝夕虔君命也〔一０〕。臣立先臣之署，服其车服，为利故而易其次〔一一〕，是辱君命也，不敢闻命〔一二〕。若罪也，则请纳禄与车服而违署〔一三〕，唯里人所命次〔一四〕。」公弗取。臧文仲闻之曰：「<br/><br/>　　孟孙善守矣〔一五〕，其可以盖穆伯而守其后于鲁乎〔一六〕！」<br/><br/>　　〔一〕　文公，鲁僖公之子文公兴也。弛，毁也。孟文子，鲁大夫，公孙敖之子伯穀也。宅，有司所居也，公欲毁之以益宫也。　案：「<br/><br/>　　伯穀」，公序本作「文伯穀」。<br/><br/>　　〔二〕　于外宽地以利子也。<br/><br/>　　〔三〕　建，立也。位，谓爵也。言爵所以立政事也。<br/><br/>　　〔四〕　署者，位之表识也。<br/><br/>　　〔五〕　车服贵贱有等，所以自章别也。<br/><br/>　　〔六〕　有章服者之次舍也。<br/><br/>　　〔七〕　居次舍者之所食也。<br/><br/>　　〔八〕　五，谓位、署、服、宅、禄也。有其位则治其官、服其章、居其次、食其禄也。君议五者以立政事，为不可改易也。<br/><br/>　　〔九〕　下「而」，而，女也，为欲宽利女也。<br/><br/>　　〔一０〕言朝夕者，不宜远也。<br/><br/>　　〔一一〕先臣，父祖之官也。<br/><br/>　　〔一二〕言臣不守先臣之职而欲宽利，则是辱命之臣也。<br/><br/>　　〔一三〕纳，归也。禄，田邑也。违，去也。若臣有罪，则请归禄与车服而去其官也。<br/><br/>　　〔一四〕里人，里宰也。有罪去位，则当受舍于里宰。<br/><br/>　　〔一五〕善守，善守职也。<br/><br/>　　〔一六〕穆伯，文子之父公孙敖也，淫乎莒，出奔而死于齐。今文子守官不失礼，故可以掩盖其父之恶，守其后嗣也。<br/><br/>　　公欲弛郈敬子之宅，亦如之〔一〕。对曰：「先臣惠伯以命于司里〔二〕，尝、禘、蒸、享之所致君胙者有数矣〔三〕。出入受事之币以致君命者，亦有数矣〔四〕。今命臣更次于外〔五〕，为有司之以班命事也，无乃违乎〔六〕！请从司徒以班徒次。」公亦不取〔七〕。<br/><br/>　　〔一〕　公，文公也。郈敬子，鲁大夫，郈惠伯之后玄孙敬伯同也。亦如之者，亦谓之欲利子于外之宽也。　案：「郈惠伯之后玄孙敬伯同也」，太平御览卷一八０居处部作「郈惠伯玄孙之孙敬伯回也」。又「欲利子于外之宽也」，「也」，同上太平御览作「者也」，公序本作「地」。<br/><br/>　　〔二〕　言先臣惠伯受命于司里，居此宅也。<br/><br/>　　〔三〕　秋祭曰尝，夏祭曰禘，冬祭曰蒸，春祭曰享。享，献物也。贾、唐二君云：「臣祭致肉于君谓之致胙。」昭谓：此私祭而致肉，非所宜以为辞也。致君胙者，谓君祭祀赐胙，臣下掌致之也。有数，有世数也。<br/><br/>　　〔四〕　出入，谓受使出境入国。奉聘币以致君命者亦于此宅，有世数也。<br/><br/>　　〔五〕　次，舍也。外，外里也。<br/><br/>　　〔六〕　违，远也。言有司以位次命职事于臣，臣在外次，无乃违远而不便乎！<br/><br/>　　〔七〕　司徒，掌里宰之政，比夫家众寡之官也。敬子自以有罪，君欲黜之，故请从司徒徒里舍也。<br/><br/>　　１１夏父弗忌为宗〔一〕，蒸将跻僖公〔二〕。宗有司曰：「非昭穆也〔三〕。」曰：「我为宗伯，明者为昭，其次为穆，何常之有！〔四〕」有司曰：「夫宗庙之有昭穆也，以次世之长幼，而等冑之亲疏也〔五〕。夫祀，昭孝也〔六〕。各致齐敬于其皇祖，昭孝之至也〔七〕。故工史书世〔八〕，宗祝书昭穆〔九〕，犹恐其踰也。今将先明而后祖〔一０〕，自玄王以及主癸莫若汤〔一一〕，自稷以及王季莫若文、武〔一二〕，商、周之蒸也，未尝跻汤与文、武，为不踰也〔一三〕。鲁未若商、周而改其常，无乃不可乎？」弗听，遂跻之。<br/><br/>　　〔一〕　弗忌，鲁大夫，夏父展之后也。宗，宗伯，掌国祭祀之礼也。<br/><br/>　　〔二〕　跻，升也。贾侍中云：「蒸，进也。谓夏父弗忌进言于公，将升僖公于闵公上也。」唐尚书云：「蒸，祭也。」昭谓：此鲁文公三年丧毕祫祭先君于太庙，升群庙之主，序昭穆之时也。经曰「八月丁卯，大事于太庙，跻僖公」是也。僖，闵之兄，继闵而立。凡祭祀，秋曰尝，冬曰蒸。此八月而言蒸，用蒸礼也。凡四时之祭，蒸为备。传曰：「大事者，祫祭也。毁庙之主陈于太祖，未毁庙之主皆升合食于太祖。跻僖公，逆祀也。逆祀者，先祢而后祖也。」　案：「鲁文公三年」，据上文所引「经曰」之春秋经文与「传曰」之公羊传文，当为「鲁文公二年」。又：「凡祭祀」，公序本无「祀」字。<br/><br/>　　〔三〕　宗有司，宗官司事臣也。非昭穆，谓非昭穆之次也。父为昭，子为穆。僖为闵臣，臣子一例而升闵上，故曰非昭穆也。<br/><br/>　　〔四〕　明，言僖有明德，当为昭。闵次之，当为穆也。<br/><br/>　　〔五〕　长幼，先后也。等，齐也。冑，后也。<br/><br/>　　〔六〕　昭，明也，明孝道也。<br/><br/>　　〔七〕　皇，太也。<br/><br/>　　〔八〕　工，瞽师官也。史，太史也。世，世次先后也。工诵其德，史书其言也。<br/><br/>　　〔九〕　宗，宗伯；祝，太祝也。宗掌其礼，祝掌其位也。<br/><br/>　　〔一０〕以僖为明而升之，是先祢而后祖也。<br/><br/>　　〔一一〕玄王，契也。主癸，汤父也。<br/><br/>　　〔一二〕稷，弃也。王季，文王父也。<br/><br/>　　〔一三〕不使相踰也。<br/><br/>　　展禽曰：「夏父弗忌必有殃。夫宗有司之言顺矣，僖又未有明焉〔一〕。犯顺不祥，以逆训民亦不祥，易神之班亦不祥，不明而跻之亦不祥，犯鬼道二〔二〕，犯人道二〔三〕，能无殃乎？」侍者曰：「若有殃焉在？抑刑戮也，其夭札也〔四〕？」曰：「未可知也。若血气强固，将寿宠得没〔五〕，虽寿而没，不为无殃〔六〕。」既其葬也，焚，烟彻于上〔七〕。<br/><br/>　　〔一〕　未有明德也。<br/><br/>　　〔二〕　二，易神之班、跻不明也。<br/><br/>　　〔三〕　犯顺、以逆训民也。<br/><br/>　　〔四〕　不终曰夭，疫死曰札。唐云「未名曰夭」，失之矣。<br/><br/>　　〔五〕　寿宠，老寿而保宠也。没，终也。<br/><br/>　　〔六〕　必以殃终之也。<br/><br/>　　〔七〕　已葬而火焚其棺椁也。彻，达也。<br/><br/>　　１２莒太子僕弑纪公〔一〕，以其宝来奔〔二〕。宣公使僕人以书命季文子〔三〕曰：「夫莒太子不惮以吾故杀其君，而以其宝来，其爱我甚矣〔四〕。为我予之邑。今日必授，无逆命矣〔五〕。」里革遇之而更其书〔六〕曰：「夫莒太子杀其君而窃其宝来，不识穷固又求自迩〔七〕，为我流之于夷〔八〕。今日必通，无逆命矣〔九〕。」明日，有司复命〔一０〕，公诘之〔一一〕，僕人以里革对〔一二〕。公执之〔一三〕，曰：「违君命者，女亦闻之乎？」对曰：「臣以死奋笔，奚啻其闻之也〔一四〕！臣闻之曰：『毁则者为贼〔一五〕，掩贼者为藏〔一六〕，窃宝者为宄〔一七〕，用宄之财者为姦』〔一八〕，使君为藏姦者，不可不去也。臣违君命者，亦不可不杀也。」公曰：「寡人实贪，非子之罪。」乃舍之。<br/><br/>　　〔一〕　纪公生僕及季〈拖，中"扌改亻"〉，既立僕，又爱季〈拖，中"扌改亻"〉而黜僕，僕故弑纪公也。<br/><br/>　　〔二〕　宝，玉也。来奔，奔鲁也。或有「鲁」字非也，此鲁语，不当言其鲁也。　案：「不当言其鲁也」，「其」下疑脱「奔」字；公序本无「其」、「也」二字。<br/><br/>　　〔三〕　宣公，文公之子宣公倭也。命，告也。僕人，官名。文子，鲁正卿季孙行父也。<br/><br/>　　〔四〕　惮，难也。<br/><br/>　　〔五〕　授，予也。<br/><br/>　　〔六〕　里革，鲁太史剋也。遇僕人见公书，以太子杀父大逆，故更也。<br/><br/>　　〔七〕　固，废也。迩，近也。<br/><br/>　　〔八〕　夷，东夷也。<br/><br/>　　〔九〕　今日必通，疾之之言也。<br/><br/>　　〔一０〕有司，司寇。复，反也。文子得书，使司寇出之境，明日反命于公也。<br/><br/>　　〔一一〕诘问僕人以违命意也。<br/><br/>　　〔一二〕对以里革所更也。<br/><br/>　　〔一三〕执里革也。<br/><br/>　　〔一四〕言所以触死奋笔而更公命书者，不欲伤君德耳。奚，何也。何啻，言所闻非一也。<br/><br/>　　〔一五〕则，法也。<br/><br/>　　〔一六〕　掩，匿也。<br/><br/>　　〔一七〕　乱在内为宄，谓以子盗父也。<br/><br/>　　〔一八〕　财，玉也。<br/><br/>　　１３宣公夏滥于泗渊〔一〕，里革断其罟而弃之〔二〕，曰：「古者大寒降，土蛰发〔三〕，水虞于是乎讲罛罶，取名鱼，登川禽，而尝之寝庙，行诸国，助宣气也〔四〕。鸟兽孕，水虫成〔五〕，兽虞于是乎禁罝罗，矠鱼鳖以为夏犒〔六〕，助生阜也〔七〕。鸟兽成，水虫孕，水虞于是禁罝罜｛罒鹿｝，设阱鄂〔八〕，以实庙庖，畜功用也。〔九〕且夫山不差櫱〔一０〕，泽不伐夭〔一一〕，鱼禁鲲鲕〔一二〕，兽长麑｛鹿夭｝〔一三〕，鸟翼鷇卵〔一四〕，虫舍蚳蝝〔一五〕，蕃庶物也，古之训也〔一六〕。今鱼方别孕，不教鱼长，又行网罟，贪无艺也〔一七〕。」<br/><br/>　　〔一〕　滥，渍也。渍罟于泗水之渊以取鱼也。泗在鲁城北也，又曰南门。<br/><br/>　　〔二〕　罟，网也。<br/><br/>　　〔三〕　降，下也。寒气初下，谓季冬建丑之月，大寒之后也。土蛰发，谓孟春建寅之月，蛰始震也。月令「孟春蛰始震，鱼上冰，獭祭鱼」也。<br/><br/>　　〔四〕　水虞，渔师也，掌川泽之禁令。讲，习也。罛，渔网。罶，笱也。名鱼，大鱼也。川禽，鳖蜃之属。诸，之也。是时阳气起，鱼陟负冰，故令国人取之，所以助宣气也。月令：「季冬始渔，乃尝鱼，先荐寝庙。」唐云「孟春」，误矣。<br/><br/>　　〔五〕　孕，怀子也。谓春时也。<br/><br/>　　〔六〕　兽虞，掌鸟兽之禁令。罝，兔罟。罗，鸟罟也。禁，禁不得施也。矠，〈扌族〉也。犒，乾也。夏不得取，故于时〈扌族〉刺鱼鳖以为犒储也。<br/><br/>　　〔七〕　阜，长也。鸟兽方孕，故取鱼鳖助生物也。<br/><br/>　　〔八〕　罝，当作罛。罜｛罒鹿｝，小网也，阱，陷也。鄂，柞格，所以误兽也。谓立夏鸟兽已成，水虫怀孕之时，禁取鱼之网，设取兽之物也。<br/><br/>　　〔九〕　以兽实宗庙庖厨也。而长鱼鳖，畜四时功，足国财用也。<br/><br/>　　〔一０〕差，斫也。以株生曰櫱。<br/><br/>　　〔一一〕屮木未成曰夭。<br/><br/>　　〔一二〕鲲，鱼子也。鲕，未成鱼也。<br/><br/>　　〔一三〕鹿子曰麑，麋子曰｛鹿夭｝。<br/><br/>　　〔一四〕翼，成也。生哺曰鷇，未乳曰卵。　案：「未乳曰卵」，「<br/><br/>　　乳」，公序本作「孚」。<br/><br/>　　〔一五〕蚳，蚁子也，可以为醢。蝝，蝠陶也，可以食。舍，不取也。<br/><br/>　　〔一六〕蕃，息也。<br/><br/>　　〔一七〕别，别于雄而怀子也。艺，极也。<br/><br/>　　公闻之曰：「吾过而里革匡我，不亦善乎！是良罟也，为我得法〔一〕。使有司藏之，使吾无忘谂〔二〕。」师存侍〔三〕，曰：「<br/><br/>　　藏罟不如寘里革于侧之不忘也〔四〕。」<br/><br/>　　〔一〕　良，善也。<br/><br/>　　〔二〕　言见此罟则不忘里革之言也。谂，告也。<br/><br/>　　〔三〕　师，乐师，存名也。<br/><br/>　　〔四〕　寘，置也。<br/><br/>　　１４子叔声伯如晋谢季文子〔一〕，郄犨欲予之邑，弗受也〔二〕。归，鲍国谓之曰：「子何辞苦成叔之邑，欲信让耶，抑知其不可乎〔三〕？」对曰：「吾闻之，不厚其栋，不能任重〔四〕。重莫如国，栋莫如德〔五〕。夫苦成叔家欲任两国而无大德〔六〕，其不存也，亡无日矣。譬之如疾，余恐易焉〔七〕。苦成氏有三亡：少德而多宠，位下而欲上政〔八〕，无大功而欲大禄，皆怨府也〔九〕。其君骄而多私〔一０〕，胜敌而归，必立新家〔一一〕。立新家，不因民不能去旧〔一二〕；因民，非多怨民无所始〔一三〕。为怨三府，可谓多矣〔一四〕。其身之不能定，焉能予人之邑！」鲍国曰：「我信不若子，若鲍氏有衅，吾不图矣〔一五〕。今子图远以让邑，必常立矣。」<br/><br/>　　〔一〕　子叔声伯，鲁大夫，宣公弟叔肸之子公孙婴齐也。谢季文子者，鲁叔孙侨如欲去季氏，谮季文子于晋，晋人执之。郄犨之妻，声伯之外妹也，故鲁成公使声伯如晋谢，且请之。事在鲁成十六年。<br/><br/>　　〔二〕　郄犨，晋卿，苦成叔也，以妻故亲声伯，故欲为请邑以予也。<br/><br/>　　〔三〕　鲍国，鲍叔牙之玄孙鲍文子也，去齐适鲁，为施孝叔臣也。<br/><br/>　　〔四〕　厚，大也。任，胜也。<br/><br/>　　〔五〕　言国至重，非德不任国栋。<br/><br/>　　〔六〕　任，负荷也。两国，晋、鲁也。<br/><br/>　　〔七〕　疾，疫厉也。<br/><br/>　　〔八〕　位为下卿，而欲专国政也。<br/><br/>　　〔九〕　怨之所聚也，故曰府。<br/><br/>　　〔一０〕君，谓厉公也。多私，多嬖臣也。<br/><br/>　　〔一一〕胜敌，败楚也。大夫称家，立新家，谓立所幸婿童之属为大夫也。<br/><br/>　　〔一二〕不因人之所恶，不能去旧卿也。<br/><br/>　　〔一三〕言郄氏多怨，民所始伐也。<br/><br/>　　〔一四〕三，谓少德而多宠，位下而欲上政、无大功而欲大禄。<br/><br/>　　〔一五〕衅，兆也。言鲍氏若有祸兆，吾不能预图之。<br/><br/>　　１５晋人杀厉公〔一〕，边人以告〔二〕，成公在朝〔三〕。公曰：「臣杀其君，谁之过也？」大夫莫对，里革曰：「君之过也。夫君人者，其威大矣〔四〕。失威而至于杀，其过多矣〔五〕。且夫君也者，将牧民而正其邪者也，若君纵私回而弃民事〔六〕，民旁有慝无由省之〔七〕，益邪多矣。若以邪临民，陷而不振〔八〕，用善不肯专，则不能使，至于殄灭而莫之恤也，将安用之〔九〕？桀奔南巢，〔一０〕纣踣于京〔一一〕，厉流于彘〔一二〕，幽灭于戏〔一三〕，皆是术也〔一四〕。夫君也者，民之川泽也。行而从之，美恶皆君之由，民何能为焉〔一五〕。」<br/><br/>　　〔一〕　晋人，晋栾书、中行偃也。<br/><br/>　　〔二〕　边人，疆埸之司也。<br/><br/>　　〔三〕　成公，鲁宣公之子成公黑肱也。<br/><br/>　　〔四〕　君，天也，故其威大也。<br/><br/>　　〔五〕　过不积，不至于弑也。<br/><br/>　　〔六〕　回，邪也。<br/><br/>　　〔七〕　慝，恶也。省，察也。<br/><br/>　　〔八〕　陷，坠也。振，救也。<br/><br/>　　〔九〕　安用，安用君也。<br/><br/>　　〔一０〕南巢，扬州地，巢伯之国，今庐江居巢县是也。<br/><br/>　　〔一一〕踣，毙也。京，殷京师也。<br/><br/>　　〔一二〕厉，周厉王也。彘，晋地也。<br/><br/>　　〔一三〕幽，幽王，为西戎所杀。戏，戏山，在西周也。<br/><br/>　　〔一四〕术，道也。皆失威多过之道也。<br/><br/>　　〔一五〕川泽者，以君谕川泽，民谕鱼也。从之者，鱼从川之美恶以为肥瘠也。<br/><br/>　　１６季文子相宣、成，无衣帛之妾，无食粟之马。仲孙它谏〔一〕曰：「子为鲁上卿，相二君矣，妾不衣帛，马不食粟，人其以子为爱，且不华国乎〔二〕！」文子曰：「吾亦愿之〔三〕。然吾观国人，其父兄之食麤而衣恶者犹多矣，吾是以不敢。人之父兄食麤衣恶，而我美妾与马，无乃非相人者乎！且吾闻以德荣为国华〔四〕，不闻以妾与马。」<br/><br/>　　〔一〕　仲孙它，鲁孟献子之子子服它也。<br/><br/>　　〔二〕　爱，吝也。华，荣华也。<br/><br/>　　〔三〕　愿华侈也。<br/><br/>　　〔四〕　以德荣显者可以为国光华也。<br/><br/>　　文子以告孟献子〔一〕，献子囚之七日〔二〕。自是，子服之妾衣不过七升之布〔三〕，马饩不过稂秀〔四〕。文子闻之，曰：「过而能改者，民之上也。」使为上大夫。<br/><br/>　　〔一〕　献子，它之父仲孙蔑也。<br/><br/>　　〔二〕　囚，拘也。<br/><br/>　　〔三〕　子服，即它也。八十缕为升。<br/><br/>　　〔四〕　饩，秣也。稂，童稂也。秀，草，似稷而无实也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5278.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5280.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

