<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝献皇帝纪卷第二十八_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝献皇帝纪卷第二十八全文,袁宏作品" />
<meta name="description" content="后汉纪原文阅读,孝献皇帝纪卷第二十八全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7684.html";
var nextpage="novel-read-556-7686.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝献皇帝纪卷第二十八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7684.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝献皇帝纪卷第二十八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:31:54<span class="divide">|</span></p>
<div class="page-body">
<div class="page-content">
<p>　二年（乙亥、一九五）<br/>　　春正月癸酉〔一〕，大赦天下。<br/>　　〔一〕　按范书献帝纪作“正月癸丑 ”。正月癸卯朔，无癸酉，袁纪误。<br/>　　即拜袁绍为后将军〔一〕，使持节冀州牧，封邧乡侯。<br/>　　〔一〕　范书袁绍传作“拜绍右将军 ”。<br/>　　沮授说绍曰：“公累世辅弼，世济忠义。今朝廷播越，宗庙毁坏。观诸州郡，外讬义兵，内怀相擒，君有存主恤民者也。今且州域粗定，宜迎大驾，安宫邺都，挟天子而令诸侯，畜士马以讨不庭，谁能御之？”绍说，将从之。郭图、淳于琼曰：“汉室陵迟，为日久矣，今欲兴之，不亦难乎？且英雄据有州郡，动众万计，所谓秦失其鹿，先得者王〔一〕。今迎天子以自近，动辄表闻，从之则权轻，违之则拒命，非计之善也。”授曰：“今迎朝廷，至义也，又于时宜大计也。若不早图，必有先之者。权不失机，功在速捷，其孰图之。”绍不能从〔二〕。<br/>　　〔一〕　史记淮阴侯列传：“蒯通曰：‘秦失其鹿，天下共逐之，于是高材疾足者先得焉。 ’”<br/>　　〔二〕　袁纪此段取自三国志袁绍传注引献帝传。而本传作“初，天子之立非绍意，及在河东，绍遣颍川郭图使焉。图还说绍迎天子都邺，绍不从 ”。范书从袁纪。<br/>　　是时以年不丰，民食不足，诏卖厩马百余匹，御府大司农出杂缯二万匹，与马值，赐公卿已下及贫民不能自存者。李傕曰：“我邸阁储跱少〔一〕。”乃不承诏，悉载置其营。贾诩曰：“此乃上意，不可拒也。” 不从。李傕、郭汜、樊稠各自以有功，争权欲斗者数矣。贾诩每以大体责之，虽内不能善，外相含容。<br/>　　〔一〕　跱，三国志作“偫”，古通用。李贤曰：“跱，具也。”按说文曰：“偫，待也。 ”段注：“谓储物以待用也。”或作崎、庤。<br/>　　初，樊稠击马腾等，李利战不甚用力，稠叱之曰：“人欲截汝父头，何敢如此！我不能斩卿邪？”利等怒，共谮之于傕。傕见稠勇而得众心，亦忌之。<br/>　　二月，李傕杀右将军樊稠、抚军中郎将李〔蒙〕（象）〔一〕。由是诸将皆有疑心。<br/>　　〔一〕　据范书董卓传注引袁纪改。范书亦作“蒙”。<br/>　　傕数设酒请汜，或留汜止宿。汜妻惧傕与汜婢妾而夺己爱〔一〕，思有以离间之。会傕送馈，汜妻乃以豉为药〔二〕。汜将食，妻曰：“食从外来，傥或有故。”遂摘药示之曰：“一栖无两雄〔三〕，我固疑将军〔之〕信李公也〔四〕。”他日傕复请汜，大醉，汜疑傕药之，绞粪汁饮之乃解。于是遂相〔猜〕疑〔五〕，治兵相攻矣。上使侍中、尚书和傕、汜，不从。乃谋迎天子幸其营，夜有亡者，告傕。<br/>　　〔一〕　袁纪此句与三国志董卓传注引典略同。然范书董卓传注引袁纪作“汜妻惧傕婢妾私而夺己爱”，御览卷八五六引袁纪“傕”上有“与”字，余同范书注。疑今本“傕与汜”当是“汜与傕”之误，又“妾”下脱“私”字。又范书注亦脱“与”字。<br/>　　〔二〕　据御览卷八五六引袁纪补。<br/>　　〔三〕　胡三省曰：“以鸡为喻也。一栖而两雄，必斗。”<br/>　　〔四〕　据御览卷八五六引袁纪补。三国志、范书均有“之”字。<br/>　　〔五〕　亦据御览引文补。<br/>　　三月丙寅〔一〕，傕使兄子李暹将数千兵围宫，以车三乘迎天子。太尉杨彪曰：“自古帝王无在人〔臣〕家者〔二〕，举事当合天心，诸君作此非是也。”暹曰：“将军计定矣。”于是天子一乘，贵人伏氏一乘，黄门侍郎贾诩、左灵一乘，其余诸臣皆步〔从〕〔三〕。司徒赵温、司空张喜闻有急，自其府出随。乘舆既出，兵入殿中掠宫人、御物。<br/>　　〔一〕　三月壬寅朔，无丙寅。疑有讹。<br/>　　〔二〕　据三国志董卓传注引献帝起居注补。<br/>　　〔三〕　据献帝起居注补。<br/>　　是日天子幸傕营。又徙御府金帛、乘舆、器服置其营，遂放火烧宫殿、官府、民居悉尽〔一〕。<br/>　　〔一〕　“官府”原误作“宫府”， “民居”误作“居民”。前者据范书、后者据通鉴迳正。<br/>　　天子复使公卿和傕、汜。汜又留太尉杨彪、司空张喜、尚书王隆、光禄勋刘渊、卫尉士孙瑞、太仆韩融、廷尉宣璠、大鸿胪荣郃、大司农朱隽、将作大匠梁〔邵〕（邰）〔一〕、屯骑校尉姜宣等。<br/>　　〔一〕　据黄本及通鉴改。<br/>　　夏四月，郭汜飨公卿，议攻李傕。杨彪曰：“群臣共斗，一人劫天子，一人质公卿，此可行乎！”汜怒，欲刃之。中郎〔将〕杨密说汜〔一〕，乃止。朱隽素刚直，遂发病死。<br/>　　〔一〕　据黄本补。<br/>　　隽字公伟，会稽上虞人。少好学，为郡功曹。太守徐珪为州所诬奏，郡吏谋赂宦官，隽曰：“明府为州所枉，不思奋命，而欲行赂，以秽清政，是有君无臣也。今州自有赃污，而求郡纤介，抱罪诬人。隽具知之，请诣京都，无以赂为也。”珪曰：“卿之智情，我所知也，今州奏已去，恐无及也。”隽曰：“操所作章，疾马兼追，足以先州。且寻邮推之，州书可得矣。”珪曰：“善！”隽即夜发轻骑数十人，分伺州书，果得而钞绝之。隽得独至京师，上书告刺史罪，章即下，乃征刺史，珪事得解。刺史家闻，使刺客分遮道，欲杀隽。隽知，乃从洛阳尉司马珍，自匿变服而去。珪大悦，隽由是显名〔一〕。举孝廉，为尚书郎，迁兰陵令。<br/>　　〔一〕　范书朱隽传曰：“熹平二年，端坐讨贼许昭失利，为州所奏，罪应弃市。隽乃羸服间行，轻齎数百金到京师，赂主章吏，遂得刊定州奏，故端得输作左校。端喜于降免，而不知所由，隽亦终无所言。后太守徐珪举隽孝廉。”与此异。<br/>　　光和初，交址贼梁龙等攻郡县，以隽治兰陵有名，即拜交址刺史。隽上书求过本郡募兵，天子许之，得以便宜从事。将家兵二千人，并郡所调合五千人，分两道至州界。斩苍梧太守陈绍，遣使喻以利害，降者数万人〔一〕。乃勒兵击斩龙，旬月尽定。封都亭侯，赐黄金五十斤。<br/>　　〔一〕　范书朱隽传此五字在“斩龙 ”句之后。<br/>　　甲午，立皇后伏氏。后，琅邪东武人也。父完，深沉有大度。举孝廉，稍迁五官中郎将、侍中，以选尚阳安长公主。主，桓帝女也，生五男一女：长男德，次雅，次后，次均，次尊，次朗。后以选入掖庭，为贵人。完迁执金吾。<br/>　　于是李傕召羌、胡数千人，先以御物、缯彩与之，许以宫人妇女，欲令攻郭汜。羌、胡知非正，不为尽力。郭汜与傕中郎将张苞、张宠等谋攻傕〔一〕。丙申，兵交及帝殿前，又贯傕左耳。杨奉于外距汜，汜兵退，张苞、张宠因以所领兵诣汜。<br/>　　〔一〕　范书董卓传注引献帝纪“张宠”作“张龙”。<br/>　　是日，傕复移乘舆幸北坞，门内外隔绝〔一〕，诸侍臣皆有饿色。帝求米五斛，牛骨五具，以赐左右。傕曰：“御脯上饭，何用米为！”乃与腐牛骨，皆臭不可食。帝大怒，欲责诘之。侍中杨琦上封事曰：“傕，边鄙之人，习于夷风，今又自知所犯悖逆，常有怏怏之色，欲转车驾幸黄白城〔二〕，以舒其愤。臣愿陛下宜恕忍之，未可显其罪也。”上纳之。<br/>　　〔一〕　三国志董卓传注引献帝起居注“门”上有“使校尉监坞”五字，疑袁纪脱。<br/>　　〔二〕　三国志董卓传注引献帝起居注“转”作“辅”，下文张温与傕书之“转”亦同。通鉴从袁纪，是。<br/>　　初，傕屯黄白城，故谋欲徙。傕以司徒赵温不与己同，乃内温坞中。温闻傕欲移乘舆黄白城，与傕书曰：“公前讬为董公报仇，然实屠陷王城，杀戮大臣，天下不可，家见而户喻也。今争睚眦之隙，以成千〔钧〕（金）之雠〔一〕，民在涂炭，各不聊生，曾不改悟，遂成祸乱。朝廷仍下明诏，欲令和解，诏令不行，恩泽日损，而复欲转乘舆黄白城，此老夫所不解也。于易， ‘一过，再为涉，三而弗改，灭其顶，凶’〔二〕。不如早共和解，引军还屯，上安万乘，下全生民，岂不幸甚。”傕大怒，欲遣人害之。其弟应〔三〕，温故吏也，谏之数日乃止。帝闻温与傕书，问侍中当洽曰〔四〕：“傕不知臧否，温言大切，可为寒心。”洽曰：“李应以解之矣。”上乃悦。<br/>　　〔一〕　据裴注改。<br/>　　〔二〕　此语出于易大过，其文曰： “过，涉，灭顶，凶。”温推而衍之。裴注引献帝起居注“一过”下尚有“为过”二字。<br/>　　〔三〕　应，傕之从弟，见献帝起居注。<br/>　　〔四〕　献帝起居作“常洽”。<br/>　　傕信鬼神，昼夜祭祀。为董卓设坐，三牲祠之。祠毕，过问帝起居，因求入见。傕带三刀，执一刀。侍中见傕〔一〕，亦带刀入侍。值傕数汜之罪，上面答之，傕出，喜曰：“陛下，贤主也。”傕曰：“侍中皆持刀，欲图我乎？”侍中曰：“军中自尔，国家之故事也。”傕乃安。<br/>　　〔一〕　三国志董卓传注引献帝起居注“见傕”下有“带杖”二字，袁纪恐脱。<br/>　　闰月己卯，遣谒者仆射皇甫丽和傕、汜〔一〕。丽先诣汜，汜从命。又诣傕，傕不听，曰：“我有诛吕布之功，辅助四年，三辅清净，国家所知也。郭多，盗马虏耳，何敢欲与吾等邪？必诛之。君观吾方略士众，足辨郭多不〔二〕？多又劫质公卿，所为如是，而君欲左右之邪〔三〕？”汜一名多。丽曰：“昔有穷后羿恃其善射，不思患难，以至于毙〔四〕。近者董公强，将军所知也。内有三公以为主，外有纵横以为党〔五〕，吕布受恩而反图之，斯须之间，身首异处，此有勇而无谋也。今将军身为上将，抱钺持节，子孙亲族，荷国宠荣。今汜质公卿，而将军胁〔主〕（之），〔六〕，谁轻重乎？张济与郭多、杨定有谋，又为冠带所附。杨奉，白波帅耳，犹知将军所为非是，将军虽宠之，犹不输力也。”傕不从，诃遣丽。丽曰：“傕不从诏，乱语不顺。”侍中胡邈，傕所荐也，谓丽曰：“李将军于卿非常也，又皇甫公为太尉，将军力也。是言何谓乎？”丽曰：“吾累世受恩，又常在帷幄，君辱臣死，就为李傕所杀，志无顾也。”上惧傕闻丽言，敕丽令去。傕遣虎贲王昌呼丽，欲杀之。昌讽丽令去，还曰：“臣追之不及。”<br/>　　〔一〕　袁纪“丽”前作“逦”。范书及通鉴作均“郦”。<br/>　　〔二〕　不，否也。<br/>　　〔三〕　胡三省曰：“左右，助也。 ”<br/>　　〔四〕　襄公四年左传载魏绛语晋侯曰：“有穷氏之后羿，因夏民以代夏政，恃其射也，不脩民事，而淫于原兽。弃武罗、伯因、熊髡、尨圉，而用寒浞。浞行媚于内，而施赂于外，愚弄其民，而虞羿于田，树之诈慝，以取其国家，外内咸服。羿犹不悛，将归自田，家众杀而亨之。”<br/>　　〔五〕　三国志董卓传注引献帝起居注作“外有董旻、承、璜以为鲠毒”。<br/>　　〔六〕　据范书董卓传改。<br/>　　辛巳，车骑将军李傕为大司马。<br/>　　是夏，陶谦病死。<br/>　　刘备在徐州。曹操欲袭之，荀彧曰：“昔高祖保关中，光武据河内，皆深根固本，以制天下，进可以胜敌，退足以坚守，虽有困败，而终济大业。将军本以兖州首事，平山东之难，百姓归心悦服。且河、济，天下之要地也，〔今〕（人）虽残坏〔一〕，犹易以自保，是亦将军之关中、河内。若不先定之，根本将何寄乎？今破李封、薛简〔二〕，若分兵东击陈宫，宫必不敢西顾，乘其间而收熟麦，约食畜谷，一举而布可破也。布破，然后南结扬州〔三〕，共讨袁术，以临淮泗。若舍布而东，多留兵则不足用，少留兵则民皆保城，不得樵采。布乘虚寇暴，民心益危，虽甄城、范、卫可全〔四〕，其余非公之有，是无兖州也。若徐州不定，将军安所归乎？且陶谦虽死，徐州未易亡。彼惩往年之败，将惧而结亲，相为表里。今东方皆已收麦，必坚壁清野，以待将军。将军攻之不拔，掠之无所获，不出十日，则十万之众未战而自困也。前讨徐州，威罚实行，其子弟念父兄，必人人自守，而无降心。就能破之，尚不可有也。事故有弃此取彼者，以大易小可也，以安易危可也，权一时之势，不患本之不固可也。今三者莫利，愿将军孰虑之。”操乃止，复定兖州。<br/>　　〔一〕　据三国志荀彧传改。<br/>　　〔二〕　三国志荀彧传“薛简”作“ 薛兰”。<br/>　　〔三〕　“扬州”，指扬州刺史刘繇也。<br/>　　〔四〕　胡三省曰：“卫，谓濮阳。杜预曰：濮阳古卫地。”<br/>　　六月，侍中杨琦、黄门侍郎丁冲、钟繇、尚书左丞鲁充、尚书郎韩斌与傕将杨奉、军吏杨帛谋共杀傕〔一〕。会傕以他事诛帛，奉将所领归汜。<br/>　　〔一〕　三国志董卓传“杨帛”作“ 宋果等”。<br/>　　庚午，镇东将军张济自陕至，欲和傕、汜，迁乘舆幸他县。使太官令〔孙〕（孤）笃〔一〕、绥民校尉张裁宣谕十反〔二〕。汜、傕许和，质其爱子。<br/>　　〔一〕　据范书董卓传注引袁纪改。<br/>　　〔二〕　范书董卓传注引袁纪“张裁 ”作“张式”。按“式”恐系涉下文傕之子式而误。<br/>　　傕妻爱式，和计未定，而羌、胡数来阙省问曰： “天子在此中邪？李将军许我宫人美女，今皆何所在？ ”帝患之，使侍中刘艾谓宣义将军贾诩曰：“卿前奉职公忠，故仍升荣宠。今羌、胡满路，宜思方略。”诩乃召大帅饮食之，许以封赏，羌、胡乃引去。傕由此单弱。于是尚书王复言和解之意，计以士众转少，从之，不以男，各女为质，封为君，食邑。复以汜从弟、济从子绣、傕从弟桓为质〔一〕。<br/>　　〔一〕　汜从弟脱名。<br/>　　秋七月甲子〔一〕，车驾出宣平门。汜兵数百人前曰：“此天子非也？”左右皆将戟欲交，侍中刘艾前曰：“是天子也。”使参乘高举帷，〔帝言〕诸兵：“ 何敢逼至尊邪？”〔二〕汜兵乃却，士众皆称万岁。夜到霸陵，从者皆饥，张济赋给各有差。傕出屯河阳〔三〕。<br/>　　〔一〕　七月庚午朔，无甲子。疑有讹。<br/>　　〔二〕　据陈、范两书注引献帝起居注补。<br/>　　〔三〕　范书董卓传作“出屯曹阳” ，通鉴作“出屯池阳”。按续汉郡国志，河阳属河南尹，曹阳乃弘农所属之曹阳亭，皆在华阴之东，均误。当以通鉴为是。<br/>　　丙寅，以张济为骠骑将军，封平阳侯，假节，开府如三公。郭汜为骑车将军，假节〔一〕。杨定为后将军，封列侯。董承为安集将军。追号乳母吕贵为平氏君。<br/>　　〔一〕　范书献帝纪言汜“自为车骑将军”。<br/>　　郭汜欲令车驾幸高陵，公卿及济以为宜幸弘农，大会议之，不决。诏尚书郭浦喻汜〔一〕，曰：“朕遭艰难，越在西都，感惟宗庙灵爽，何日不叹！天下未定，厥心不革。武夫宣威，儒德合谋，今得东移，望远若近，视险如夷。弘农近郊庙，勿有疑也。”汜不从。上曰：“祖宗皆在洛阳，灵怀皇后宅兆立，未遑谒也，梦想东辕，日夜以冀，临河谁谓其广，望宋不谓其远〔二〕，而汜复欲西乎？”遂终日不食。浦曰：“可且幸近县。”〔三〕。<br/>　　〔一〕　范书董卓传注引帝王纪作“ 尚书郎郭溥”。<br/>　　〔二〕　诗河广曰：“谁谓河广？一苇杭之。谁谓宋远？跂予望之。”<br/>　　〔三〕　通鉴“浦曰”作“汜闻之曰 ”，是。<br/>　　八月甲辰，车驾幸新丰。张济讽尚书征河西太守刘玄，欲以所亲人代之。上曰：“玄在郡连年，若有治理，迨迁之；若无异效，当有召罚，何缘无故征乎？” 尚书皆谢罪。上既罪济所讽也，诏曰：“济有拔车驾之功，何故无有表而私请邪？一切勿问。”济闻之，免冠徒跣谢。后将军杨定请侍中尹忠为长史，诏曰：“侍中近侍，就非其宜，必为关东所笑。前在长安，李傕专政。今朕秉万机，岂可复乱官爵邪？”时上年十五，每事出于胸怀，皆此类也。<br/>　　丙子〔一〕，郭汜等令车驾幸郿。侍中种辑、城门校尉众在汜营，密告后将军杨定、安集将军董承、兴义将军杨奉，令会新丰。定等欲将乘舆还洛阳，郭汜自知谋泄，乃弃军入南山。<br/>　　〔一〕　八月己亥朔，无丙子。疑上脱“九月”二字。<br/>　　是月，曹操围张超于雍丘，超曰：“救我者唯臧洪乎？”众曰：“袁、曹方穆，而洪为绍所用，必不败好招祸，远来赴此。”超曰：“子源天下义士〔一〕，必不背本也。但恐见禁制，不相及耳。”逮洪闻之，果徒跣号泣，并勒所领，又从袁绍请兵，欲救超，而绍终不听。超遂族灭。<br/>　　〔一〕　子源，臧洪字也。顾炎武金石文字记引唐臧怀恪碑作“子原”，以为三点水乃后人所加。<br/>　　洪由是怒绍，绝不与通，绍兴兵围之，不能下。绍使洪邑人陈琳以书喻洪，洪答曰：“隔阔想思，发于寤寐，幸相去步武之间耳〔一〕，而以趣舍异规，不得相见，其为怅恨，难为心哉。<br/>　　〔一〕　出国语周语单穆公之语。韦昭曰：“六尺为步，贾君以半步为武。”<br/>　　仆小人也，本因行役，遂窃大州，恩深分厚，宁乐今日自还接刃！每登城勒兵，望主人之旗鼓，感故友之周旋，抚弦搦矢，不觉流涕之覆面也。当受任之初，自谓究竟大事，共尊王室也。岂寤天〔子〕（下）不悦〔一〕，本州见侵，郡将遘厄〔二〕，请师见下，辞行被拘，使洪故君有羑里之厄〔三〕。洪谋计栖迟，丧忠孝之名；杖策携背，亏交友之分。揆此二者，与其不得已，丧忠孝之名与亏交友之道，轻重殊涂，亲疏异画，故便收泪告绝，用命此城，正以君子之违，不适雠国故也。<br/>　　〔一〕　据三国志臧洪传改。沈家本曰：“范书无‘天子不悦’四字。案，操之灭超，志在并吞，非有天子之命，故范书删之。”<br/>　　〔二〕　灵帝末，洪弃官还家，太守张超请洪为功曹，故洪称超曰郡将。<br/>　　〔三〕　殷纣王听崇侯虎之谮，囚西伯昌于羑里。事见史记周本纪。<br/>　　吾闻之，义不背亲，忠不违君。昔晏婴不降志于白刃，南史不曲笔以求生〔一〕，故身着国篆，名重后世。况仆据金城之固，驱士民之力，散三年之畜，以为一年之资。但惧秋风扬尘，伯珪马首南向，北鄙告倒县之急，肱肱奏乞归之记耳。主人宜反旌退师，治兵邺垣，何久辱盛怒，暴威于吾城下哉？<br/>　　〔一〕　襄公二十五年左传曰：齐崔杼弑庄公而立景公，盟国人于太宫，晏婴不从曰：“婴所不唯忠于君、利社稷者是与，有如上帝！”杨伯浚注引淮南子精神篇曰：“晏子与崔杼盟，临死地而不易其义。”又云：“故晏子可迫于仁，而不可劫以兵。”左传又言：“大史书曰：‘崔杼弑其君。’崔子杀之。其弟嗣书，而死者二人。其弟又书，乃舍之。南史氏闻大史尽死，执简以往。闻既书矣，乃还。”<br/>　　行矣孔璋〔一〕！足下徼利于境外，臧洪受命于君亲；吾子讬身于盟，主臧洪受命于君亲；吾子讬身于盟主，臧洪策名于长安。子谓余身死而名灭，仆亦笑子生而无闻焉。悲哉！本同而末异，努力努力，夫复何言！”<br/>　　〔一〕　孔璋，陈琳之字也。<br/>　　绍见洪书，知无降意，增兵急攻之。城中谷尽，外无强救，洪自度必不免，呼吏士谓曰：“袁氏无道，所图不轨，且不救洪郡将，义不得不死。念诸君无事，空与此祸，可先城未败，将妻子出。”吏士皆垂泣曰： “明府与袁氏本无怨隙，今一朝为郡将之故，自致残困，吏民何忍当舍明府去也？”男女七八千人相枕而死，莫有离叛。<br/>　　城陷，绍生执洪。绍素亲洪，施帷幔，大会诸将，见洪谓曰：“<br/>　　臧洪，何相负若此，今日服未？”洪据地瞠目曰：“ 诸袁事汉，四世五公，可谓受恩。今王室衰弱，无辅翊之急，欲因际会，希冀非望，多杀忠良，以立奸威。洪亲见呼张陈留为兄〔一〕，则洪府君亦宜为弟，同共戮力，为国除害，何有拥众而观人屠灭！惜力不能推刃为天下报雠，何谓服乎！”绍本爱洪，意欲服而原之，见洪辞切，终不为用，乃杀之。<br/>　　〔一〕　张邈，张超之兄，原为陈留太守，故呼之为“张陈留”。<br/>　　冬十月戊戌，汜党夏育、高硕等欲共为乱，胁乘舆西行〔一〕。侍中刘艾见火起不止，曰：“可出幸一营，以避火难。”杨定、董承将兵迎天子幸杨奉营，上将出，夏育等勒兵欲止乘舆，杨定、杨奉力战破之，斩首五千级。<br/>　　〔一〕　范书献帝纪作“汜使其将伍习夜烧所幸学舍，逼胁乘舆”。通鉴从袁纪。<br/>　　壬寅，行幸华阴。<br/>　　宁辑将军段猥具服御及公卿已下资储，欲上幸其营。猥与杨定有隙，迎乘舆，不敢下马，〔揖马上〕〔一〕。侍中种辑素与定亲，乃言段煨欲反。上曰：“煨属来迎，何谓反？”对曰：“迎不至界，拜不下马，其色变也，必有异心。”于是太尉杨彪、司徒赵温、侍中刘艾、尚书梁绍等曰：“段煨不反，臣等敢以死保，车驾可幸其营。”董承、杨定言曰：“郭汜来在煨营。” 诏曰：“何以知？”文祯、左灵曰：“弘农督邮知之。 ”因胁督邮曰：“今郭汜将七百骑来入煨营。”天子信之，遂路次于道南。<br/>　　〔一〕　据范书董卓传注引袁纪补。<br/>　　丁未，杨奉、董承、杨定将攻煨，使种辑、左灵请帝为诏。上曰：“王者攻伐，当上参天意，下合民心。司寇行刑，君为之不举，而欲令朕有诏邪？”不听。辑固请，至夜半犹弗听。奉乃辄攻煨营。<br/>　　是夜，有赤气贯紫宫。<br/>　　定等攻煨营十余日不下，煨供给御膳、百官，无有二意。司隶校尉管命以为不宜攻煨，急应解围，速至洛阳。定等患之，使杨奉请为己副，欲杀之。帝知其谋，不听。诏使侍中、尚书告喻之，定等奉诏还营。<br/>　　李傕、郭汜悔令车驾东，闻定攻段煨，相招共救之，因欲追乘舆。杨定闻傕、汜至，欲还蓝田，为汜所遮，单骑亡走。<br/>　　是时张济复与催、汜合谋，欲留乘舆于弘农。<br/>　　十二月〔一〕，行幸弘农。济、汜、傕追乘舆，卫将军杨奉、射声校尉沮隽力战，乘舆仅得免。隽被创坠马，傕谓左右曰：“尚可活否？”隽骂之曰：“汝等凶逆，逼劫天子使公卿被害，宫人流离，乱臣贼子，未有此也。”傕乃杀之。隽时年二十五，其督战訾置负其尸而瘗之〔二〕。济等抄掠乘舆物及秘书典籍，公卿已下、妇女死者不可胜数。<br/>　　〔一〕　范书献帝纪作“十一月”。按十二月丁酉朔，无壬申。袁纪下文有壬申，则当以范书为是。<br/>　　〔二〕　范书董卓传注引袁山松书作 “督战訾宝”。<br/>　　壬申，行幸曹阳。傕、汜、济并力来追。董卓、杨奉间使至河东，招故白波帅李乐、韩暹、胡才及匈奴右贤王去卑牵其众来，与傕等战，大破之，斩首数千级。<br/>　　诏使侍中史恃、太仆韩融告张济曰：“朕惟宗庙之重，社稷之灵，乃心东都，日夜以冀。洛阳丘墟，靡所庇荫，欲幸弘农，以渐还旧。诸军不止其竞，遂成祸乱，今不为〔定〕（足）〔一〕，民在涂炭。济宿有忠亮，乃心王室，前者受命，来和傕、汜，元功既建，岂不惜乎？济其□给百官，遂究前勋。昔晋文公为践土之会，垂勋周室，可不勉哉！”于是董承等以新破傕等，可复东引，诏曰：“傕、汜自知罪重，将遂唐突，为吏民害。可复待韩融还，乃议进退。”承等固执宜进。<br/>　　〔一〕　据全后汉文改。<br/>　　庚申〔一〕，车驾发东，董承、李乐卫乘舆，胡才、杨奉、韩暹、匈奴右贤王于后为距。傕等来追，王师败绩，杀光禄勋邓渊，廷尉宣璠、少府田芬、御史邓聘、大司农张义〔二〕。<br/>　　〔一〕　范书献帝纪作“庚辰”，通鉴同袁纪。疑其上脱“十二月”三字。<br/>　　〔二〕　范书献帝纪“邓渊”作“邓泉”，避唐讳故也。“宣璠”作“宣播”，按范书注引献帝春秋亦作“璠”，袁纪是。又此二人范书曰与沮隽同时遇难，系此事于十一月，与袁纪异。另外“田芬” ，续汉五行志作“田邠”，亦与袁纪异。<br/>　　是时司徒赵温、太常王绛、卫尉周忠、司隶校尉管郃为傕所遮，欲杀之。贾诩曰：“此皆大臣，卿奈何害之也？”傕乃止。<br/>　　李乐曰：“事急矣，陛下宜御马！”上曰：“不可！舍百官而去，此何辜哉！”弗听。<br/>　　是时虎贲羽林行者不满百人，傕等〔绕〕（统）营叫唤〔一〕，吏士失色，各有分散之意。李乐惧，欲令车驾御船过砥柱，出孟津。诏曰：“千金之子，坐不垂堂。孔子慎冯河之危〔二〕，岂所谓安居之道乎？” 太尉杨彪曰：“臣弘农人也，自此东有三十六滩，非万乘所〔当〕登也〔三〕。”宗正刘艾曰〔四〕：“臣前为陕令，知其险。旧故有河师，犹有倾危，况今无师。太尉所虑是也。”董承等以为宜，令刘太阳使李乐夜渡具船，举火为应。<br/>　　〔一〕　据范书董卓传注引袁纪改。<br/>　　〔二〕　论语述而篇曰：“子曰：‘ 暴虎冯河，死而无悔者，吾不与也。’尔雅释训曰：“ 冯河，徒涉也。”<br/>　　〔三〕　据范书董卓传注引袁纪补。<br/>　　〔四〕　范书“宗正”作“侍中”。<br/>　　上与公卿步出营，临河欲济。岸高十余丈，不得下。议欲续马辔系帝腰。时后兄伏德扶后，一手挟绢十〔匹〕（四）〔一〕。董承使〔符节〕（荷）令孙俨从人间斫后〔二〕，左灵曰：“〔卿〕（御）是何等人也！”〔三〕以刀扞之，杀旁侍者，血溅后衣。伏德以马辔不可亲腰，以绢为辇下。校尉向弘居前负帝下，至河边。余人皆匍匐下，或有从岸上自投，冠帻皆坏。<br/>　　〔一〕　据三国志董卓传注引献帝纪改。范书亦作“匹”，袁纪乃形近而讹。<br/>　　〔二〕　据范书皇后纪改补，又“孙俨”作“孙徽”，未知孰是。<br/>　　〔三〕　据陈璞校记改。<br/>　　既至河边，士卒争赴舟，董承、李乐以戈击破之。帝乃御船，同舟渡者皇后、贵人、郭赵二宫人、太尉杨彪、宗正刘艾、执金吾伏完、侍中种辑、罗邵、尚书文祯、郭浦、中丞杨众、侍郎赵泳、尚书郎冯硕、中官仆射伏德、侍郎王稠、羽林郎侯折〔一〕、卫将军董承、南郡太守左灵，府史数十人。余大官及吏民不得渡甚众，妇女皆为兵所掠夺，冻溺死者不可胜数。卫尉士孙瑞为傕所杀。<br/>　　〔一〕　范书董卓传注引袁纪作“议郎侯祈”。<br/>　　傕见河北有火，遣骑候之，适见上渡河，呼曰： “汝等将天子去邪？”董承惧射之，以被为幔〔一〕。既渡，幸李乐营。河东太守王邑来贡献，劳百〔官〕（姓）〔二〕。<br/>　　〔一〕　御览卷七００引袁纪“幔” 上有“帐”字。<br/>　　〔二〕　据黄本改。又范书言河内太守张杨先遣数千人负米贡饷，帝乃御牛车，因都安邑。<br/>　　丁亥，幸安邑〔一〕。王邑赋公卿以下绵绢各有差。封邑为列侯〔二〕。<br/>　　〔一〕　范书献帝纪作“乙亥”。按十二月丁酉朔，无丁亥，也无乙亥。疑乃己亥之误。范书系形近而讹，而袁纪则失之远矣。<br/>　　〔二〕　李贤曰：“邑字文都，北地泾阳人，镇北将军，见同岁名。”惠栋曰：“刘宽碑阴门生名有‘离石长北地泥阳王邑文都’；则邑当为泥阳人。案献帝起居注，邑封安阳亭侯。”<br/>　　庚子，拜胡才为征北将军，领并州牧；李乐为征西将军，领叙州牧；韩暹为征东将军，领幽州牧，皆假节，开府如三公〔一〕。遣太仆韩融至弘农，与傕、汜连和，还所掠宫人、公卿、百官及乘舆、车驾数乘。<br/>　　〔一〕　三国志董卓传胡才作“征西将军”，李乐作“征东将军”。范书及通鉴胡才作“征东将军”。诸书俱无拜韩暹事。其时政乱，封拜仓卒，传闻遂异，不足深究。<br/>　　是时蝗虫大起，岁旱无谷。后宫食煮枣菜，诸将不相能率，上下乱，粮食尽。于是安东将军杨奉、卫将军董承、征东将军韩暹谋以乘舆还洛阳。<br/>　　乙卯，建义将军张阳自野王来〔一〕，与董承谋迎乘舆还洛阳。〔拜〕安国将军〔二〕，封晋阳侯，假节，开府如三公。<br/>　　〔一〕　三国志、范书“张阳”均作 “张杨”，袁纪恐误。<br/>　　〔二〕　据文意补。其封拜之时，通鉴系于庚子日。<br/>　　袁术自依据江、淮，带甲数万，加累世公侯，天下豪杰无非故吏，以为袁氏出陈，舜之后，以黄乘赤，得运之次〔一〕。时沛相陈珪，故太尉球之子也〔二〕。术与珪俱公族子孙，少交游，书与珪曰：“昔秦失其政，天下群雄争而取之，兼智勇者卒受其福。今世纷扰，复有瓦解之势，诚英雄有为之时也〔三〕。与足下旧交，岂肯左右之乎？若集大事，子为吾心膂。”珪答书曰：“昔秦末世，肆暴恣情，虐流天下，毒被生民，民不堪命，故遂土崩。今虽季世，未有秦苛暴之乱也。曹将军神武应期，兴复典刑，埽平凶慝，清定海内，〔信〕有征矣〔四〕。足下当戮力同心，匡翼汉室，而阴谋不轨，以身试祸，岂不痛哉！若迷而知反，尚可以免。吾备旧知，请陈至情，虽逆于耳，骨肉之恩也。”<br/>　　〔一〕　李贤曰：“陈大夫辕涛涂，袁氏其后也。五行火生土，故云以黄代赤。”<br/>　　〔二〕　三国志袁术传、范书陈球传均作“球弟子也。”<br/>　　〔三〕　“雄”，黄本作“人”。按三国志袁术传作“乂”，黄本作“人”乃形近而讹，蒋本改作“雄”，失之远矣。<br/>　　〔四〕　据三国志袁术传补。<br/>　　天子之败于曹阳，术会其众谋曰：“刘氏微弱，海内鼎沸。吾家四世公辅，百姓所归，欲应天顺民，于诸君意何如？”众莫敢对。主簿阎象进曰：“昔周自后稷，〔至于〕文王〔一〕，积德累功，三分天下，犹服事殷〔二〕。明公虽奕世克昌，未有若周之盛；汉室虽微，未有殷纣之暴。”术默然不悦。遂造符命，置百官焉。<br/>　　〔一〕　据三国志、范书补。<br/>　　〔二〕　范书与袁纪同，而三国志作 “三分天下有其二”。按论语泰伯子曰：“三分天下有其二，以服事殷，周之德可谓至德也已矣。”则当以三国志为是。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7684.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7686.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

