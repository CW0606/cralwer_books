<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十二 僖元年，尽五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十二 僖元年，尽五年全文,孔颖达作品" />
<meta name="description" content="春秋左传正义原文阅读,卷十二 僖元年，尽五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10160.html";
var nextpage="novel-read-1018-10162.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十二 僖元年，尽五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10160.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十二 僖元年，尽五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:50:37<span class="divide">|</span></p>
<div class="page-body">
<div class="page-content">
<p> ◎僖公◎陆曰：“僖公名申，庄公之子，闵公之兄，母成风。谥法：小心畏忌曰僖。”<br/><br/>　<br/><br/>　　[疏]正义曰：《鲁世家》：僖公名申，庄公之子，闵公庶兄，其母成风所生也。惠王十八年即位。谥法：“小心畏忌曰僖。”是岁，岁在鹑首。<br/><br/>　<br/><br/>　　【经】元年，春，王正月。<br/><br/>　　齐师、宋师、曹师次于聂北，救邢。齐师诸侯之师救邢，次于聂北者，案兵观衅以待事也。次例在庄三年。聂北，邢地。○聂，女辄反。衅，许觐反。<br/><br/>　　[疏]“齐师”至“邢地”。<br/><br/>　　○正义曰：《公羊》、《穀梁》皆以为齐师、宋师、曹师皆是侯伯之身。《公羊》称“不与诸侯专对”，故变称师耳。此时方始救邢，邢本不灭，何以言其封也？左氏无此义。将卑师众称师，此三国皆师多而大夫将，故名氏不见，并称师。《公羊》以为此言“次于聂北，救邢”，与襄二十三年“叔孙豹救晋，次于雍榆”二事相反，为之作说，言此是君也，进止自由；彼是臣也，先通君命。贾、服取以为说，杜以传无此事，故不用其言。《释例》曰：“所记或次在事前，次以成事也；或次在事后，事成而次也。皆随事实，无义例也。此时狄人尚强，未可即击，案兵观衅以待其事，须可击乃击之，故次在事前。”<br/><br/>　<br/><br/>　　夏，六月，邢迁于夷仪。邢迁如归，故以自迁为辞。夷仪，邢地。<br/><br/>　　[疏]注“邢迁”至“邢地”。<br/><br/>　　○正义曰：传称“师逐狄人，具邢器用而迁之”，则是诸侯迁邢也，而文作邢自迁者，以邢迁如归，故以自迁为文。《公羊传》曰：“迁者何？其意也。迁之者，何非其意也。言邢迁于夷仪许迁于白羽者，皆是其国之意自欲迁之；宋人迁宿、齐人迁阳者，他人强迁，其国之意不欲迁也。<br/><br/>　<br/><br/>　　齐师、宋师、曹师城邢。传例曰：救患、分灾、礼也。一事而再列三国，於文不可言诸侯师故。<br/><br/>　　[疏]注“传例”至“师故”。<br/><br/>　　○正义曰：《春秋》之例，先会而后盟者，会则具序诸国，盟则总称诸侯，《公羊》谓之“前目而后凡”。此上文已列三国之师救邢，救邢与城邢，犹是一事相连耳，而再列三国之师，不依前目后凡者，於文不可言诸侯师故也。案：此十五年历序诸侯盟于牡丘，下书诸侯之大夫救徐；襄二十七年历序诸国大夫会于宋，下云诸侯大夫盟于宋。此不言诸侯之师城邢者，此与会盟小异。十四年诸侯城缘陵，为其事有阙，故裛称诸侯，此若云诸侯之师城邢，似为其事有阙。总书为贬，故虽则烦文，而再列三国。<br/><br/>　<br/><br/>　　秋，七月，戊辰，夫人姜氏薨于夷，齐人以归。传在闵二年，不言齐人杀，讳之。书地者，明在外薨。<br/><br/>　　[疏]注“传在”至“外薨”。<br/><br/>　　○正义曰：传在闵二年者，彼因孙于邾，遂终言之，实齐人杀之，讳，故不言杀也。夫人之薨，例不书地。书地者，明其在外而薨，若言夫人自行至夷，遇疾而薨，齐人乃以其丧归耳。<br/><br/>　<br/><br/>　　楚人伐郑。荆始改号曰楚。<br/><br/>　　[疏]注“荆始改号曰楚”。<br/><br/>　　○正义曰：此前常呼为荆，此后遂称为楚。据其见经为言，故云“荆始改号”。庄二十八年仍书“荆伐郑”，自尔至今，不知何年改。<br/><br/>　<br/><br/>　　八月，公会齐侯、宋公、郑伯、曹伯、邾人于柽。柽，宋地。陈国陈县西北有柽城。公及其会而不书盟，还不以盟告。○柽，敕呈反。<br/><br/>　　[疏]注“柽宋”至“盟告”。<br/><br/>　　○正义曰：经书会于柽，传言盟于荦，荦即柽也，而经不书盟。《释例》曰：“盟于邓，盟于荦，盟于戚，公既在会，而不书其盟，以理推之，会在盟前，知非后盟也。盖公还告会而不告盟也。”<br/><br/>　<br/><br/>　　九月，公败邾师于偃。偃，邾地。<br/><br/>　　冬，十月，壬午，公子友帅师败莒师于郦，获莒拏。郦，鲁地。拏，莒子之弟。不书弟者，非卿非卿则不应书，嘉季友之功，故特书其所获。大夫生死皆曰获。获例在昭二十三年。○郦，力知反。拏，女居反，又女加反。<br/><br/>　　[疏]注“郦鲁”至“三年”。正义曰：传言“莒子之弟”，而经不书弟者，诸侯之臣为卿乃见经，见经则备书名氏。若言莒子之弟挐，则是为卿之备文。此不书弟，见其非卿也。传曰“非卿也，嘉获之也”，以非卿，不应书经，嘉季友之功，能获莒之大将，故特书所获，以美季子。《公羊》亦云：“此何以书？大季子之获也。”《释例》曰：“莒挐非卿，非卿则不应书。今嘉获，故特书之。特书犹不称弟，明诸书弟者皆卿也。”<br/><br/>　<br/><br/>　　十有二月，丁巳，夫人氏之丧至自齐。僖公请而葬之，故告於庙而书丧至也。齐侯既杀哀姜，以其尸归，绝之於鲁。僖公请其丧而还，不称姜，阙文。<br/><br/>　　[疏]注“僖公”至“阙文”。正义曰：齐人治哀姜之罪，取而杀之，则位绝於鲁，非复鲁之夫人，其死不合书之於策。以僖公请而葬之，外欲固齐以居厚，内存母子不绝之义，故具书於经。薨葬备礼，讳之，若言无罪而自死，然既讳其杀，不宜有贬。《公羊传》曰：“夫人何以不称姜氏？贬。曷为贬？与弑公也。”《穀梁传》曰：“其不言姜，以其弑二子，贬之也。或曰：为齐桓讳杀同姓也。”贾逵云：“杀子轻，故但贬姜。”然则姜氏者，夫人之姓，二字共为一义，不得去姜存氏，去氏存姜。若其必有所贬，自可替其尊号，去一姜字，复何所明？於薨於葬，未尝有贬，何故丧至独去一姜？《公羊传》又曰：“曷为不於弑焉贬？贬必於其重者，莫重乎其以丧至也。”案礼之成否，在於薨葬，何以丧至独得为重？丧至巳加贬责，於葬不应备文，何故葬我小君，复得成礼？正以薨葬备礼，知其无所贬责，故杜以经无“姜”字，直是阙文。《公羊》、《穀梁》见其文阙，妄为之说耳。<br/><br/>　<br/><br/>　　【传】“元年，春”，不称即位，公出故也。（国乱，身出复入，故即位之礼有阙。○复，扶又反，下文同。）公出复入，不书，讳之也。讳国恶，礼也。（掩恶扬善，义存君亲，故通有讳例，皆当时臣子率意而隐，故无深浅常准。圣贤从之以通人理，有时而听之可也。○准，之尹反。）<br/><br/>　　[疏]“元年”至“礼也”。<br/><br/>　　○正义曰：去年八月，闵公死，僖公出奔邾。九月，庆父出奔莒，公即归鲁。言“公出故”者，公出而复归，即位之礼有阙，为往年公出奔之故，非言应即位之时公在外也。齐小白、阳生之徒，皆出而复入，经书其入，僖公类之，亦应书入。往年公出复入，不书，讳之。国内有乱，致令公出，不书公出复入，讳国乱也。国乱，国之恶事，讳国恶，是礼也。时史讳而不书，仲尼因而不改，嫌讳非礼，故以礼居之。<br/><br/>　　○注“掩恶”至“可也”。<br/><br/>　　○正义曰：《坊记》曰：“善则称君，过则称已，则民作忠；善则称亲，过则称己，则民作孝。”是掩恶扬善之义，义存君与亲也。君亲之恶，务欲掩之，是故圣贤作法，通有讳例。讳虽有例，而事无定体，或讳大不讳小，或讳小不讳大，皆当时臣子率巳之意而为之隐，故无深浅常准。隐十年《公羊传》曰：“於外大恶书，小恶不书；於内大恶讳，小恶书。”必如彼言，是有常准。历检《春秋》，都无定例。纳鼎恶於易田，讳田而不讳鼎；公入小於公出，讳入而不讳孙，是其无常准也。既无常准，随讳深浅，旧史有所辟讳，圣贤因而从之，以通人事之理，故容有掩恶之法。《释例》曰：“有时而听之则可也。”正以为后法则不经，故不夺其所讳，亦不为之定制。言若正为后法，每事皆讳，则为恶者无复忌惮，居上者不知所惩，不可尽令讳也。人之所极，唯君与亲，才有小恶，即发其短，非复臣子之心，全无爱敬之义，是故不抑不劝，有时听之。以为讳恶者，礼也；无隐者，直也。二者俱通以为世教也。<br/><br/>　<br/><br/>　　诸侯救邢。实大夫而曰诸侯，总众国之辞。<br/><br/>　　[疏]注“实大”至“之辞”。<br/><br/>　　○正义曰：於例，将卑师众称师，三国并称为师，是皆大夫将也。实大夫也，而曰诸侯，总众国之辞也。桓五年蔡人、卫人、陈人从王伐郑，传曰：“王以诸侯伐郑。”彼亦大夫将，总众国而称诸侯也。先儒以为此役诸侯身行，故言此以异之。<br/><br/>　<br/><br/>　　邢人溃，出奔师。奔聂北之师也。邢溃，不书，不告也。○溃，户内反。师遂逐狄人，具邢器用而迁之，师无私焉。皆撰具远之，无所私取。○撰，仕眷反，又仕转反。<br/><br/>　　[疏]注“皆撰”至“私取”。<br/><br/>　　○正义曰：邢人溃而奔师，弃其家之器物，师逐狄人，为之敛聚，皆撰具以还邢人，师人无所私取。善齐桓委任得人，用兵严整也。<br/><br/>　<br/><br/>　　夏，邢迁于夷仪，诸侯城之，救患也。凡侯伯，救患、分灾、讨罪，礼也。侯伯，州长也。分穀帛。○分，甫问反，又如字。长，丁丈反。<br/><br/>　　[疏]注“侯伯”至“穀帛”。<br/><br/>　　○正义曰：此因齐侯发例，齐侯之为侯伯，当是王之二伯，此言州长，必是九州之长，但州牧於是竟内，亦当救患讨罪，以州牧亦掌此事，故言州长以包之。有灾害者，分之财物，知分者，分穀帛也。<br/><br/>　<br/><br/>　　秋，楚人伐郑，郑即齐故也。盟于荦，谋救郑也。荦即柽也，地有二名。○荦音洛，又力角反。<br/><br/>　　“九月，公败邾师于偃”，虚丘之戍将归者也。虚丘，邾地。邾人既送哀姜还，齐人杀之，因戍虚丘，欲以侵鲁。公以义求齐，齐送姜氏之丧。邾人惧，乃归，故公要而败之。○虚，起居反。要，於遥反。<br/><br/>　　[疏]注“虚丘”至“败之”。<br/><br/>　　○正义曰：荦之盟也，邾人在焉。公既盟而败其师，传不明言其故，直云“虚丘之戍”，不知虚丘谁地？何故戍之？服虔云：“虚丘，鲁邑。鲁有乱，邾使兵戍虚丘。鲁与邾无怨，因兵将还，要而败之，所以恶僖公也。”邾之於鲁，本无怨恶。僖公奔邾，则为之外主；国乱，则戍其内邑。无故而败其师，亡信背义，莫斯之甚，非僖公作颂之主所当行也。柱以为不然，故别为此说，此说亦无所据，要其理当然也。案十二月夫人之丧始至，此九月败邾师，而云“以义求齐，齐送姜氏之丧”者，夫人以七月薨，公即求齐，齐既许之，邾闻许而将归，鲁得许而败邾师耳。<br/><br/>　<br/><br/>　　冬，莒人来求赂，求还庆父之赂。公子友败诸郦，获莒子之弟挐。非卿也，嘉获之也。莒既不能为鲁讨庆父，受鲁之赂而又重来，其求无厌，故嘉季友之获而书之。○为鲁，于伪反。重来，直用反。厌，於盐反。公赐季友汶阳之田及费。汶阳田，汶水北地。汶水出泰山莱芜县西，入济。○汶音问。费音秘，莱音来。<br/><br/>　　[疏]“汶阳”至“入济”。<br/><br/>　　○正义曰：水北曰阳，故知汶水北地。《释例》曰：“汶水出泰山莱芜县西南，经济北，至东平须昌县入济。”<br/><br/>　<br/><br/>　　夫人氏之丧至自齐。君子以齐人杀哀姜也，为已甚矣，女子，从人者也。言女子有三从之义。在夫家有罪，非父母家所宜讨也。<br/><br/>　　【经】二年，春，王正月，城楚丘。（楚丘，卫邑。不言城卫，卫未迁。）<br/><br/>　　[疏]注“楚丘”至“未迁”。<br/><br/>　　○正义曰：此决城邢也。彼既迁讫，乃为城之，不言城夷仪而言城邢，邢巳迁也。此则先城楚丘，将以封卫，言城楚丘，不言城卫，卫未迁也。<br/><br/>　<br/><br/>　　夏，五月，辛巳，葬我小君哀姜。无传。反哭成丧，故称小君。例在定十五年。<br/><br/>　　虞师、晋师灭下阳。下阳，虢邑，在河东大阳县。晋於此始赴，见经。灭例在襄十三年。○大音泰，一音如字。见，贤遍反。<br/><br/>　　秋，九月，齐侯、宋公、江人、黄人盟于贯。贯，宋地。梁国蒙县西北有贯城。贯与贳，字相似。江国在汝南安阳县。○贯，古乱反。贳，市夜反，又音世。<br/><br/>　　[疏]“江人黄人”。<br/><br/>　　○正义曰：《公羊》、《穀梁》皆云：“江人、黄人，远国之辞。”言其实是君也，以其远国，降而称人。贾云：“江、黄称人，刺不度德善邻，恃齐背楚，终为楚所灭。”其意虽异，皆以江人、黄人为国君亲来。杜以诸侯之贬，不至称人，则称人者，皆是其国之大夫耳。齐桓威德稍盛，远国来服，齐桓谦以接远，故与宋公会之。<br/><br/>　<br/><br/>　　冬，十月，不雨。传在三年。<br/><br/>　　楚人侵郑。<br/><br/>　　【传】二年，春，诸侯城楚丘而封卫焉。（君死国灭，故传言封。）<br/><br/>　　[疏]注“君死”至“言封”。<br/><br/>　　○正义曰：封者，聚土之名也。天子之建诸侯，必分之土地，立其疆界，聚土为封以记之，故建国谓之封国。卫是旧国，今云封者，以其君死国灭，更封建之，故云封也。<br/><br/>　<br/><br/>　　不书所会，后也。诸侯既罢，而鲁后至，讳不及期，故以独城为文。晋荀息请以屈产之乘与垂棘之璧假道於虞，<br/><br/>　　[疏]“假道於虞”。<br/><br/>　　○正义曰：《聘礼》云：“若过他邦，至于竟，使次介假道，束帛将命于朝，下大夫取以入告，出许。”是礼过他国必假道也。聘尚假道，况乎伐国！故请以璧、马假借也。《穀梁传》曰：“借道乎虞。”<br/><br/>　<br/><br/>　　以伐虢。荀息，荀叔也。屈地生良马，垂棘出美玉，故以为名。四马曰乘，自晋適虢，途出於虞，故借道。○屈，求勿反，又居勿反，注同。乘，绳证反，注同。公曰：“是吾宝也。”对曰：“若得道於虞，犹外府也。”公曰：“宫之奇存焉。”宫之奇，虞忠臣。○奇，其宜反。对曰：“宫之奇之为人也，懦而不能强谏。懦，弱也。○懦，本又作糯，乃乱反，又乃货反；《字林》作忄耎，音乃乱反。强，其良反，又其丈反。且少长於君，君暱之。虽谏，将不听。”亲而狎之，必轻其言。○少，诗照反。长，丁丈反。暱，女乙反。乃使荀息假道於虞，曰：“冀为不道，入自颠軨，伐鄍三门。前是冀伐虞至鄍。鄍，虞邑。河东大阳县东北有颠軨坂。○軨音零。鄍，亡丁反。坂音反。<br/><br/>　　[疏]注“前是”至“軨坂”。正义曰：服虔以为“冀为不道”、“伐鄍三门”，谓冀伐晋也；“冀之既病”、“亦唯君故”，谓虞助晋也。将欲假道，称前恩以诱之。案：传荀息以宝假道，公尚虑虞不许。则晋之於虞，旧非与国。若其尝经助晋，则是昔来通好，何忧乎不许，而请进国之美宝，尚畏宫之奇谏乎？故杜以为冀自伐虞，虞自报冀。以虞能报冀，晋不能报虢，言已弱以示其耻，言虞彊以说其心。此虽无文，理必然也。<br/><br/>　<br/><br/>　　冀之既病，则亦唯君故。言虞报伐冀使病。将欲假道，故称虞彊以说其心。冀，国名，平阳皮氏县东北有冀亭。○说音悦。今虢为不道，保於逆旅，逆旅，客舍也。虢稍遣人分依客舍，以聚众抄晋边邑。○抄，初教反，又楚稍反，强取物。<br/><br/>　　[疏]注“逆旅”至“边邑”。<br/><br/>　　○正义曰：《晋语》云：“阳处父过甯，舍於逆旅甯羸氏。”知逆旅是客舍也。逆，迎也。旅，客也。迎止宾客之处也。保者，固守之语知其分依客舍。伺候抄晋边邑，既又入而保之。观其此语，则虢、晋接邻，但向其都邑，须过虞竟，当以从彼诣虢，路遥山险，易来难往故也。<br/><br/>　<br/><br/>　　以侵敝邑之南鄙。敢请假道，以请罪于虢。”问虢伐已以何罪。虞公许之，且请先伐虢。喜於厚赂，而欲求媚。宫之奇谏，不听，遂起师。夏，晋里克、荀息帅师会虞师，伐虢，灭下阳。晋犹主兵，不信虞。<br/><br/>　　[疏]注“晋犹”至“信虞”。<br/><br/>　　○正义曰：如传之言，直云会虞伐虢，未知谁为兵主。但下云“先书虞，贿故也”，若虞为兵主，自当在先，不须云“先书虞”也。明晋实为主，而仲尼先书虞，故知晋犹主兵，不信虞也。<br/><br/>　<br/><br/>　　先书虞，贿故也。虞非倡兵之首，而先书之，恶贪贿也。○贿，呼罪反。恶，乌路反。<br/><br/>　　“秋，盟于贯”，服江、黄也。江、黄，楚与国也，始来服齐，故为合诸侯。○为，于伪反，下同。<br/><br/>　　齐寺人貂始漏师于多鱼。寺人，内奄官竖貂也。多鱼，地名，阙。齐桓多嬖宠，内则如夫人者六人，外则幸竖貂、易牙之等，终以此乱国。传言貂於此始擅贵宠，漏洩桓公军事，为齐乱张本。○寺如字，又音侍。寺人，奄官名。貂音彫。竖，上主反。擅，时战反。洩，息列反，又以制反。<br/><br/>　　[疏]注“寺人”至“张本”。正义曰：《周礼》内宰之属有内小臣，奄上士四人；寺人，王之正内五人；内竖，倍寺人之数。寺人“掌王之内人及女宫之戒令”，内竖“掌内外之通令”，皆掌妇人之事。是自内小臣以下皆用奄人为官也。郑玄云：“竖，未冠者之音名。”然则此人名貂，幼童为内竖之官，以为齐侯所宠，后虽年长，遂呼为“竖貂”焉。此时为寺人之官，故称“寺人貂”也。言“漏师”者，漏泄师之密谋也。漏师已是大罪，此云“始”者，言其终又甚焉，故言“始”以为齐乱张本。<br/><br/>　<br/><br/>　　虢公败戎于桑田。桑田，虢地，在弘农陕县东北。晋卜偃曰：“虢必亡矣。亡下阳不惧，而又有功，是天夺之鉴，鉴，所以自照。而益其疾也。骄则生疾。必易晋而不抚其民矣。不可以五稔。”稔，熟也，为下五年晋灭虢张本。○易，以豉反。稔，入甚反。<br/><br/>　　冬，楚人伐郑，斗章囚郑聃伯。经书“侵”，传言“伐”。本以伐兴，权行侵掠，为后年楚伐郑，郑伯欲成张本。○聃，乃甘反。掠音亮。<br/><br/>　　【经】三年，春，王正月，不雨。夏，四月，不雨。（一时不雨则书首月。传例曰：不曰旱，不为灾。）<br/><br/>　　[疏]“三年注一时”至“为灾”。<br/><br/>　　○正义曰：“一时不雨则书首月”者，解去冬今春也。“书首月”者，皆竟时不雨，次月不雨，不复书也。故夏四月不雨，五月不雨，不复书。六月得雨，乃书之。此由不雨日久，方始追书其事。每时一书，所以详其文也。不於去年“冬十月”及今年“正月不雨”注，必於“夏四月不雨”注者，以下有“六月雨”，既备书，则五月不雨亦应备书，今唯云“夏四月不雨”，故注云“一时不雨则书首月”，以解五月不书不雨之意。文二年，自十有二月不雨至于秋七月，十三年，自正月不雨至于秋七月，二者皆总书不雨，又不书得雨之月，与此年书不雨文异者，《穀梁传》曰：“一时言不雨者，闵雨也。闵雨者，有志乎民者也”；“六月，雨。雨云者，喜雨也。喜雨者，有志乎民者也。”文二年传曰：“历而言不雨，文不忧雨也。不忧雨者，无志乎民也。”言僖有忧民之志，故每时一书；文无忧民之志，是以历时总书。贾逵取以为说。杜既不注，或亦史异辞也。<br/><br/>　<br/><br/>　　徐人取舒。无传。徐国，在下邳僮县东南。舒国，今庐江舒县。胜国而不用大师，亦曰取。例在襄十三年。○邳，皮悲反。僮音童。庐，力居反。<br/><br/>　　[疏]注“徐国”至“三年”。<br/><br/>　　○正义曰：诸侯相灭亡者，多是土壤邻接，思启封疆。今检杜注，徐在下邳，舒在庐江，相去甚遥，而越竟灭国，无传无注，不知所以？襄十三年传例曰：“凡书取，言易也；用大师焉曰灭。”然则灭之与取，俱是绝其国家，有其土地；难则称灭，易则为取。《释例》曰：“用大师，起大众，重力以陷敌，因而有之，故曰胜国，通以灭为文也。取者，乘其衰乱，或受其溃叛，或用小师而不顿兵劳力，则直言取。如取如携，言其易也。”是胜国而不用大师，亦为取也。<br/><br/>　<br/><br/>　　六月，雨。示旱不竟夏。<br/><br/>　　秋，齐侯、宋公、江人、黄人会于阳穀。阳穀，齐地，在东平须昌县北。<br/><br/>　　冬，公子友如齐涖盟。涖，临也。○涖音利又音类。<br/><br/>　　[疏]注“涖临也。<br/><br/>　　○正义曰：公羊传曰：“涖盟者何？往盟乎彼也；来盟者何？来盟于我也。”盟者，杀牲歃血，告誓神明。人临其上，从我去者，出我之意，故言往彼临；视从外至者，我共临视，故直举其来。<br/><br/>　<br/><br/>　　楚人伐郑。<br/><br/>　　【传】三年，春，不雨。夏，四月，雨。自十月不雨，至于五月。不曰旱，不为灾也。（周六月，夏四月，於播种五稼无损。○夏，户雅反。）“秋，会于阳穀”，谋伐楚也。（二年楚侵郑故。）<br/><br/>　　齐侯为阳穀之会，来寻盟。冬，公子友如齐莅盟。公时不会阳穀，故齐侯自阳穀遣人诣鲁求寻盟。鲁使上卿诣齐受盟，谦也。○为，于伪反。<br/><br/>　　楚人伐郑，郑伯欲成。孔叔不可，曰：“齐方勤我。孔叔，郑大夫。勤，恤郑难。○难，乃旦反。弃德不祥。”祥，善也。<br/><br/>　　齐侯与蔡姬乘舟于囿，荡公。蔡姬，齐侯夫人。荡，摇也。囿，苑也。盖鱼池在苑中。○囿音又。公惧，变色；禁之，不可。公怒，归之，未绝之也。蔡人嫁之。为明年齐侵蔡传。<br/><br/>　　【经】四年，春，王正月，公会齐侯、宋公、陈侯、卫侯、郑伯、许男、曹伯侵蔡。蔡溃，（民逃其上曰溃。例在文三年。）遂伐楚，次于陉。（遂，两事之辞。楚强，齐欲绥之以德，故不速进而次陉。陉，楚地，颖川召陵县南有陉亭。○陉音邢。召，上照反，传皆同。）<br/><br/>　　[疏]注“遂两事之辞”。<br/><br/>　　○正义曰：桓八年，“祭公来，遂逆王后于纪”。《公羊传》曰：“遂者何？生事也。谓本无向纪之心，至鲁始生意也。”《穀梁传》曰：“遂，继事之辞也。”此云“两事之辞”。谓既有上事，复为下事，不以本谋有心无心为异也。此齐侯先有伐楚之心，因行而侵蔡耳。三十年“襄仲将聘于周，遂初聘于晋”，桓十八年“公将有行，遂与姜氏如齐”，如此之类，本谋为二事也。六年诸侯伐郑，“楚人围许，诸侯遂救许”，庄十九年“公子结媵陈人之妇于鄄，遂及齐侯、宋公盟”，如此之类，本无谋而因事便行也。但是两事，皆称为遂，故曰“两事之辞”，不别本谋与否。<br/><br/>　<br/><br/>　　夏，许男新臣卒。未同盟而赴，以名。<br/><br/>　　[疏]“许男新臣卒”。<br/><br/>　　○正义曰：成十三年“曹伯卢卒于师”，此不言“于师”者，《穀梁传》曰：“诸侯死於国，不地。死於外，地。死於师，何为不地？内桓师也。”注云：“齐桓威德洽著，诸侯安之，虽卒於外，与其在国同。”贾逵云：“不言於师，善会主加礼，若卒於国。”左氏无此义。《释例》曰：“若卒于朝会，或书师、或书地者，史之成文，非义所存。”然则或言于师，或不言于师，亦是史有详略，无义例也。注称“赴以名”者，公虽在军，死须相赴，史得赴乃书耳。<br/><br/>　<br/><br/>　　楚屈完来盟于师，盟于召陵。屈完，楚大夫也。楚子遣完如师以观齐。屈完睹齐之盛，因而求盟，故不称使，以完来盟为文。齐桓退舍以礼楚，故盟召陵。召陵，颖川县也。<br/><br/>　　[疏]注“屈完”至“县也”。<br/><br/>　　○正义曰：《公羊传》曰：“屈完者何？楚大夫也。何以不称使？尊屈完也。曷为尊屈完？以当桓公也。”其意言屈完，楚之贵者，尊之以敌齐侯，若屈完足以自专，无假君命，不为楚子所使，故作自来之文。服虔取以为说。案孔子曰：“君使臣以礼，臣事君以忠。”此圣人之明训也。今乃尊人之臣，许其不为君使，轻人之主，以为不合使臣，是乃纵群下以觊觎，教强臣以专恣，约之以礼，岂当然乎？故杜别为此解。楚子本使屈完如师，以观齐师之强弱，强则欲服，弱则欲拒。屈完睹齐之盛，因而求盟，盟非楚子之意，故不称使，以屈完自来盟为文。《穀梁传》曰：“其不言使，权在屈完也。”是其权时之便，自来与齐盟也。完之本意，欲即盟於军，齐桓喜其来服，退舍以礼楚。言“来盟于师”，书屈完之意也；“盟于召陵”，书实盟之所也。成二年齐侯使国佐如师，不言“来”，而此言“来”者，彼既云“如师”，不须称“来”，此不言“如师”，故云“来”耳。此既云“来盟”，不复须言“及屈完盟”；彼无“来盟”之文，故别言“及国佐盟”，意异於此，故文不同。服虔云：“言来者，外楚也。嫌楚无罪，言来以外之。”来者，自外之文，非别罪之所在。若以言来即为罪楚，则仲孙高子之来也，复外齐而罪之乎？且恶楚者，当恶其辟在蛮夷，负固不服。不服之日，容可外之；服而又外，欲何为也？<br/><br/>　<br/><br/>　　齐人执陈辕涛涂。辕涛涂，陈大夫。○袁，陈大夫氏也。本多作辕。涛音桃。<br/><br/>　　秋，及江人、黄人伐陈。受齐命讨陈之罪，而以与谋为文者，时齐不行，使鲁为主。与谋例在宣七年。○与音预，下同。<br/><br/>　　[疏]注“受齐”至“七年”。<br/><br/>　　○正义曰：直言及江、黄者，将卑师少，故不言主师，言微者及之。宣七年传例曰：“凡师出，与谋曰及，不与谋曰会。”而《春秋》征伐受命於盟主者，实是与谋，皆不言“及”。《释例》曰：“盟主之令，则上行乎下，非匹敌和成之类，故虽或先谋，皆从不与谋之例。”然则此伐陈者，受齐之命讨陈之罪，亦是上行乎下，而经书“及”者，於时齐师不行，使鲁为主，鲁与江、黄谋之，然后共伐，故以与谋为文。<br/><br/>　<br/><br/>　　八月，公至自伐楚。无传。告于庙。<br/><br/>　　葬许穆公。<br/><br/>　　冬，十有二月，公孙兹帅师会齐人、宋人、卫人、郑人、许人、曹人侵陈。公孙兹，叔牙子叔孙戴伯。<br/><br/>　　【传】四年，春，齐侯以诸侯之师侵蔡。蔡溃，遂伐楚。楚子使与师言曰：“君处北海，寡人处南海，唯是风马牛不相及也，（楚界犹未至南海，因齐处北海，遂称所近。牛马风逸，盖末界之微事，故以取喻。○近，附近之近。）<br/><br/>　　[疏]注“楚界”至“取喻”。<br/><br/>　　○正义曰：襄十三年传称楚子囊述共王之德，“抚有蛮夷，奄征南海”。唯言“征南海”耳，其竟未必至南海也。因齐实处北海，遂称所近，言其相去远也。服虔云：“风，放也。牝牡相诱谓之风。《尚书》称：‘马牛其风。’”此言“风马牛”，谓马牛风逸，牝牡相诱，盖是末界之微事，言此事不相及，故以取喻，不相干也。<br/><br/>　<br/><br/>　　不虞君之涉吾地也何故？”管仲对曰：“昔召康公命我先君大公，召康公，周大保召公奭也。○大音泰，注同。奭音释。<br/><br/>　　[疏]“召康公”。正义曰：谥法：安乐抚民曰康。<br/><br/>　<br/><br/>　　曰：‘五侯九伯，女实征之，以夹辅周室！’五等诸侯，九州之伯，皆得征讨其罪。齐桓因此命以夸楚。○女音汝。夹，古洽反。旧，古协反。夸，苦瓜反。<br/><br/>　　[疏]注“五等”至“夸楚”。<br/><br/>　　○正义曰：大公为王官之伯，得以王命征讨天下，随罪所在，各致其罚，故五等诸侯，九州之伯，皆得征讨其罪。齐桓因大公有此王命，言已上世先公得征讨有罪，所以夸楚也。郑玄以为周之制，每州以一侯为牧，二伯佐之，九州有九侯十八伯。大公为东西大伯中分天下者，当各统四侯半，一侯不可分，故言五侯，其伯则各有九耳。侯为牧，伯佐之，言是周制，其事无所出也。且征者，征其所统之国，非征侯伯之身，何当校计人数，以充五九之言？即如其言，使伯佐牧，二伯共佐治而已，非是分州之半，复安得征九伯也？校数烦碎，非复人情，故先儒无同之者。<br/><br/>　<br/><br/>　　赐我先君履，东至于海，西至于河，<br/><br/>　　[疏]“东至于海，西至于河”。<br/><br/>　　○正义曰：《释例》曰：“海自辽西、北平、渔阳、章武、渤海、乐陵、乐安、北海、东莱、城阳、东海、广陵、吴郡、会稽十四郡之东界以东。河出西平西南二千里，从西平东北经金城、故北地、朔方、五原，至故云中，南经平阳、河东之西界，东经河东、河内之南界，东北经汲郡、顿丘、阳平、平原、乐陵之东南入海。”杜之此言，据其当时之河耳。《禹贡》：“导河积石，至于龙门；南至“于华阴；东至于厎柱；又东至于孟津；东过洛汭，至于大伾；北过降水，至于大陆；又北播为九河，同为逆河，入于海。”案：验其地，自大伾以上，河道不改；大伾以下，即是汲郡以东，河水东流，秦汉以来始然也。古之河道，自大伾而北过降水，故迹不可复知，其大陆则赵地之广泽也。大陆以北，播为九河。九河故道，河间成平以南，平原鬲县以北。其九河者：徒骇一，大史二，马颊三，覆釜四，胡苏五，简六，絜七，钩盘八，鬲津九。徒骇最西，以次而东，故郑注《禹贡》河间弓高县往往有其处。《中候》云：“齐桓霸，遏八流以自广。”计桓公之时，齐之西竟当在九河之最西，徒骇盖是齐之西界。其东至于海，当尽乐安、北海之东界也。<br/><br/>　<br/><br/>　　南至于穆陵，北至于无棣。穆陵、无棣，皆齐竟也。履，所践履之界。齐桓又因以自言其盛。○棣，大计反。竟音境，下皆同。尔贡包茅不入，王祭不共，无以缩酒，寡人是徵。包，裹束也。茅，菁茅也。束茅而灌之以酒为缩酒。《尚书》：“包匦菁茅。”茅之为异未审。○共音恭，本亦作供，下及注同。缩，所六反。裹音果。菁，子丁反。苞，或作包。匦音轨，本或作轨。<br/><br/>　　[疏]注“包裹”至“未审”。<br/><br/>　　○正义曰：《禹贡》：“荆州：包匦菁茅。”孔安国云：“其所包裹而致者，匦匣也。菁以为菹，茅以缩酒。”《郊特牲》云：“缩酌用茅。”郑玄云：“泲之以茅，缩去滓也。”《周礼·甸师》：“祭祀，共萧茅。”郑兴云：“萧字或为莤，莤读为缩。束茅立之祭前，沃酒其上，酒渗下去，若神饮之，故谓之缩。缩，渗也。故齐桓公责楚不贡包茅，王祭不共，无以缩酒。”杜用彼郑兴之说也。孔安国以菁与茅别，杜云“茅，菁茅”，则以菁、茅为一。特令荆州贡茅，必当异於馀处，但更无传说，故云“茅之为异未审”也。沈氏云：“太史公《封禅书》云：‘江淮之间，一茅三脊。’”杜云“未审”者，以三脊之茅，比目之鱼，比翼之鸟，皆是灵物，不可常贡，故杜云“未审”也。<br/><br/>　<br/><br/>　　昭王南征而不复，寡人是问。”昭王，成王之孙，南巡守，涉汉，船坏而溺。周人讳而不赴，诸侯不知其故，故问之。○守，手又反。溺，乃历反。<br/><br/>　　[疏]注“昭王”至“问之”。<br/><br/>　　○正义曰：“昭王，成王之孙”，《周本纪》文也。《吕氏春秋·季夏纪》云：“周昭王亲将征荆蛮，辛馀靡长且多力，为王右。还反涉汉，梁败，王及祭公陨于汉中。辛馀靡振王北济，反振祭公。”高诱注引此传云：“昭王之不复，君其问诸水滨！”由此言之，昭王为没於汉，辛馀靡焉得振王北济也？振王为虚，诚如高诱之注。又称“梁败”，复非般坏。旧说皆言汉滨之人以胶胶船，故得水而坏，昭王溺焉。不知本出何书。<br/><br/>　<br/><br/>　　对曰：“贡之不入，寡君之罪也，敢不共给。昭王之不复，君其问诸水滨！”昭王时，汉非楚竟，故不受罪。○滨音宾。<br/><br/>　　[疏]注“昭王”至“受罪”。<br/><br/>　　○正义曰：《楚世家》，成王封熊绎於楚以子男之田，国居丹阳。宋仲子云：丹阳，南郡按江县也。枝江去汉，其路甚遥。昭王时汉非楚竟，故不受罪也。<br/><br/>　<br/><br/>　　师进，次于陉。楚不服罪，故复进师。○复，扶又反。夏，楚子使屈完如师。如陉之师，观强弱。师退，次于召陵。完请盟故。齐侯陈诸侯之师，与屈完乘而观之。乘，共载。○乘，绳证反。注同。齐侯曰：“岂不穀是为？先君之好是继。与不穀同好如何？”言诸侯之附从非为已，乃寻先君之好，谦而自广，因求与楚同好。孤、寡、不穀，诸侯谦称。○是为，于伪反，注同。好，呼报反，下及注同。称，尺证反。<br/><br/>　　[疏]“言诸”至“谦称”。<br/><br/>　　○正义曰：诸侯之交，必称先君以相接。此时诸侯有鲁、宋、陈、卫、郑、许、曹，桓公以前，皆尝与齐交接，故齐侯称继先君之好，谦以自广也。《老子》曰：“孤、寡、不穀，王侯之谦称也。”《曲礼》云：诸侯与民言，自称寡人；庶方小侯自称曰孤；其在四夷，虽大曰子；於内，自称不穀。《礼记》虽为定例，事在临时所称。此齐侯自称“不穀”，襄王出奔亦称“不穀”，皆出自当时之意耳。《尔雅》训穀为善。穀是养人之物，言我不似穀之养人，是谦也。<br/><br/>　<br/><br/>　　对曰：“君惠徼福於敝邑之社稷，辱收寡君，寡君之愿也。”齐侯曰：“以此众战，谁能御之？以此攻城，何城不克？”对曰：“君若以德绥诸侯，谁敢不服？君若以力，楚国方城以为城，汉水以为池，方城山在南阳叶县南，以言竟土之远。汉水出武都，至江夏南入江，言其险固以当城池。○儌，古尧反，要也。“汉以为池”，本或作“汉水以为池”，“水”衍字。叶，始涉反。当，丁浪反。虽众，无所用之。”屈完及诸侯盟。<br/><br/>　　陈辕涛涂谓郑申侯曰：“师出於陈、郑之间，国必甚病。申侯，郑大夫。当有共给之费故。○费，芳味反。若出於东方，观兵於东夷，循海而归，其可也。”东夷，郯、莒、徐夷也。观兵，示威。○郯音谈。申侯曰：“善。”涛涂以告齐侯，许之。许出东方。申侯见曰：“师老矣，若出於东方而遇敌，惧不可用也。若出於陈、郑之间，共其资粮屝屦，其可也。”屝，草屦。○见，贤遍反。粮音良。屝，符费反。<br/><br/>　　[疏]“资粮屝屦”。<br/><br/>　　○正义曰：《少仪》云：“君将適他，臣如致金玉货贝於君，则曰致马资於有司。”郑玄云：“资，犹用也。”然则诸所费用之物皆为资也。粮谓米粟，行道之食也。屝屦俱是在足之物，善恶异名耳。杨雄《方言》云：“屝，粗屦也。丝作之曰履，麻作之曰屝，不借粗者谓之屦。”《丧服传》曰：“疏屦者，藨蒯之菲也。”是屝用草为之也。注云“草屦者，履、屦通言耳，相形以晓人也，定本为“草屦”。<br/><br/>　<br/><br/>　　齐侯说，与之虎牢。还以郑邑赐之。○说音悦。执辕涛涂。<br/><br/>　　秋，伐陈，讨不忠也。以涛涂为误军道。<br/><br/>　　许穆公卒于师，葬之以侯，礼也。男而以侯礼，加一等。凡诸侯薨于朝、会，加一等；诸侯命有三等：公为上等，侯、伯中等，子、男为下等。死王事，加二等。谓以死勤事。<br/><br/>　　[疏]“诸侯薨”至“二等”。<br/><br/>　　○正义曰：沈氏云：“朝、会亦王事，而别言死王事者，谓因王事或战陈而死，故别其文也。”<br/><br/>　<br/><br/>　　於是有以衮敛。衮衣，公服也，谓加二等。○衮，古本反。衮冕，上公服。敛，力验反。<br/><br/>　　冬，叔孙戴伯帅师，会诸侯之师侵陈。陈成，归辕涛涂。陈服罪，故归其大夫。戴，谥也。<br/><br/>　　初，晋献公欲以骊姬为夫人，卜之，不吉；筮之，吉。<br/><br/>　　[疏]“卜之不吉筮之吉”。<br/><br/>　　○正义曰：《曲礼》云：“卜筮不相袭。”郑玄云：“卜不吉，则又筮，筮不吉，则又卜，是渎龟筮也。晋献公卜娶骊姬，不吉，公曰‘筮之’是也。”如彼《记》文，卜之不吉，不合更筮。但献公既爱骊姬，欲必尊其位，故卜既不吉，更令筮之，冀乎筮而得吉，所以遂己心也。《诗》云：“我龟既厌，不我告犹。”郑玄云：“卜筮数而渎龟，龟灵厌之，不复告其所图之吉凶。”由是贯渎龟筮，不复告之以实，故终实不吉，而筮称其吉，是筮非不知，而不以实告也。《周礼·筮人》云：“凡国之大事，先筮而后卜。”郑玄云：“当用卜者先筮之，即事斩也；於筮之凶，则止不卜。”而传称桓公卜季友、晋献公卜骊姬、晋文公卜纳王、赵鞅卜救郑，皆先卜而后筮者，《周礼》言其正法耳。春秋之世，临时请问者，或卜或筮，出自当时之心，不必皆先筮后卜。崔灵恩以为国之大事，先筮而后卜，筮凶则止不卜者，筮必以三代之法，若三法皆凶，则止不卜，若两法是凶，一法为吉，名为筮逆，犹是疑限，故更卜以决之，则《洪范》“筮逆龟从”是也。故大卜掌三兆、三易，《仪礼》特牲、少牢筮皆旅占，是筮有众占之法，则灵恩之说，义亦可通。<br/><br/>　<br/><br/>　　公曰：“从筮。”卜人曰：“筮短龟长，不如从长。物生而后有象，象而后有滋，滋而后有数。龟象筮数，故象长数短。○不如，依字读，或音而据反。<br/><br/>　　[疏]注“物生”至“数短”。<br/><br/>　　○正义曰：“有数”以上皆十五年传文。象者，物初生之形；数者，物滋见之状。凡物皆先有形象，乃有滋息，是数从象生也。龟以本象金、木、水、火、土之兆以示人，故为长；筮以末数七、八、九、六之策以示人，故为短。《周礼》：“占人掌占龟。”郑玄云：“占人亦占筮，言‘掌占龟’者，筮短龟长，主於长者。”亦用此传为说。案《易·系辞》云：“蓍之德，圆而神；卦之德，方以知。神以知来，知以藏往。”然则知来藏往，是为极妙，虽龟之长，无以加此。圣人演筮以为《易》，所知岂短於卜？卜人欲令公舍筮从卜，故云“筮短龟长”，非是龟能实长。杜欲成“筮短龟长”之意，故引传文以证之。若至理而言，卜、筮实无长短。<br/><br/>　<br/><br/>　　且其繇曰：‘专之渝，攘公之羭。繇，卜兆辞。渝，变也。攘，除也。羭，美也。言变乃除公之美。○繇，直救反。渝，羊朱反，下羭同音。攘，如羊反。一薰一莸，十年尚犹有臭。’薰，香草。莸，臭草。十年有臭，言善易消，恶难除。○薰，许云反。莸音由。易，以豉反。<br/><br/>　　[疏]“专之”至“有臭”。<br/><br/>　　○正义曰：言公若专心爱之，公心必将改变，变乃除公之美。公先有美，此人将除去之。薰是香草，莸是臭草，一薰一莸，言分数正等，使之相和，虽积十年，尚犹有臭气。香气尽而臭气存，言善恶聚而多少敌，善不能止恶，而恶能消善。<br/><br/>　　○注“繇卜”至“之美”。<br/><br/>　　○正义曰：筮卦之辞，亦名为繇，但此是卜人之言，知是卜兆辞也。卜人举此辞以止公，则兆颂旧有此辞，非卜人始为之也。卜人言其辞而不言其意，不知得何兆，此义何所出也。“渝，变”、“攘，除”皆《释言》文也。《释畜》云：“夏羊、牡羭、牝羖。”则羭是羊之名，美善之字皆从羊，故羭为美也。“变乃除公之美”，言公心必变，而除公美也。<br/><br/>　　○注“薰香”至“难除”。<br/><br/>　　○正义曰：此传之意言善恶相杂，二字皆从草，知是香草、臭草也。《月令》五时各言其臭，中央土云“其臭香”，《易·系辞》云“其臭如兰”，传称“在君之臭味”，则臭是气之总名，元非善恶之称。但既谓善气为香，故专以恶气为臭耳。十是数之小成，故举以为言焉。十年香气尽矣，恶气尚存，言善易消，而恶难灭也。杜知莸是臭者，《内则》云：“牛夜鸣则〈广酋〉。”彼“〈广酋〉”亦是臭义，其字虽异，其意亦同。“尚犹有臭”，“犹”则“尚”之义，重言之耳，犹《尚书》云“弗遑暇食”，“遑”则“暇”也。<br/><br/>　<br/><br/>　　必不可！”弗听，立之。生奚齐，其娣生卓子。及将立奚齐，既与中大夫成谋，姬谓大子曰：“君梦齐姜，必速祭之！”齐姜，大子母，言求食。○卓，吐浊反。大子祭于曲沃，归胙于公。胙，祭之酒肉。○胙，才故反。公田，姬寘诸宫六日，公至，毒而献之。毒酒经宿辄败，而经六日，明公之惑。○寘，之豉反。公祭之地，地坟。与犬，犬毙。与小臣，小臣亦毙。<br/><br/>　　[疏]“公田”至“亦毙”。<br/><br/>　　○正义曰：《晋语》说此事云：“公田，骊姬受胙，乃寘酖於酒，寘堇於肉。公至，召申生献。公祭地，地坟。申生恐而出。骊姬与犬肉，犬毙，饮小臣酒，亦毙。”此传既略，当如《国语》也。贾逵云：“堇，乌头也。”《穀梁传》曰：“以酖为酒，药脯以毒。”<br/><br/>　　○注“毒酒”至“之惑”。<br/><br/>　　○正义曰：毒酒经宿使败，而公不怪其六日仍得如故，明公之惑於骊姬，不以六日为怪也。<br/><br/>　<br/><br/>　　姬泣曰：“贼由大子。”大子奔新城。新城，曲沃。○坟，扶粉反。毙，婢世反。公杀其傅杜原款。或谓大子：“子辞，君必辩焉。”以六日之状自理。○款，苦管反。辩，兵免反。大子曰：“君非姬氏，居不安，食不饱。我辞，姬必有罪。君老矣，吾又不乐。”吾自理则姬死，姬死则君必不乐。不乐，为由吾也。○乐音洛，注同。曰：“子其行乎？”大子曰：“君实不察其罪，被此名也以出，人谁纳我？”十二月，戊申，缢于新城。姬遂谮二公子曰：“皆知之。”重耳奔蒲，夷吾奔屈。二子时在朝，为明年晋杀申生传。○被，皮寄反，又皮绮反。缢，一赐反。谮，侧鸩反。<br/><br/>　　【经】五年，春，晋侯杀其世子申生。（称晋侯，恶用谗。书春，从告。○恶，乌路反。）<br/><br/>　　[疏]注“称晋”至“从告”。<br/><br/>　　○正义曰：《公羊传》曰：“曷为直称晋侯以杀？杀世子母弟直称君者，甚之也。”言父子相残，恶之甚者，是恶其用谗杀大子，故斥言晋侯以罪之。罪晋侯，则申生无罪也。传称“晋侯使以杀大子申生之故来告”，实以去年死，告称今年杀，故以今年书也。《释例》曰：“晋、鲁久不交使，而告杀申生，则所告不必尝有玉帛之使，但欲广声其罪耳。”言“广声其罪”，则晋侯谓谗言为实，诬加大子以罪，时史知其实，改告而书之。此传不言书曰，则是旧史然也。<br/><br/>　<br/><br/>　　杞伯姬来，朝其子。无传。伯姬来宁，宁成风也。朝其子者，时子年在十岁左右，因有诸侯，子得行朝义，而卒不成朝礼，故系於母而曰“朝其子”。○“杞伯姬来”，绝句。来，归宁。“朝其子”，犹言其子朝。<br/><br/>　　[疏]注“伯姬”至“其子”。<br/><br/>　　○正义曰：伯姬未必是成风所生，但哀姜既死，成风得为夫人，纵非其母，亦得归宁也。沈氏云：“伯姬以庄二十五年六月归于杞，假令后年生子，则其年十四矣。”杜云“十岁左右”者，以其从母言朝，故云“十岁左右”也。桓九年曹伯使世子射姑来朝，是诸侯之子得有摄君之礼行朝之义。但此子幼弱，而卒不成朝，故系於母而曰“朝其子”也。若其能行朝礼，则世子当如射姑，伯姬别言来耳。<br/><br/>　<br/><br/>　　夏，公孙兹如牟。叔孙戴伯娶於牟。卿非君命不越竟，故奉公命聘於牟，因自为逆。○竟音境。为，于伪反。<br/><br/>　　[疏]注“叔孙”至“为逆”。<br/><br/>　　○正义曰：牟是附庸之国，唯桓十五年邾人、牟人、葛人来朝，自尔以来，更不朝聘於鲁。鲁不应使卿聘此小国，当是叔孙聘妻，已定，但卿非君命不得越竟，故谘公请使奉君命以聘，因自为逆妇，故传称“娶焉”，明其因娶而聘。<br/><br/>　<br/><br/>　　公及齐侯、宋公、陈侯、卫侯、郑伯、许男、曹伯会王世子于首止。惠王大子郑也。不名而殊会，尊之也。首止，卫地。陈留襄邑县东南有首乡。秋，八月，诸侯盟于首止。间无异事，复称诸侯者，王世子不盟故也。王之世子尊与王同，齐桓行霸，翼戴天子，尊崇王室，故殊贵世子。○复，扶又反。<br/><br/>　　[疏]注“间无”至“世子”。<br/><br/>　　○正义曰：《公羊传》曰：“诸侯何以不序？一事而再见者，前目而后凡也。”言此诸侯还是上会之诸侯，故从省文，不复序也。昭十三年秋，公会刘子、晋侯云云于平丘，八月甲戌，同盟于平丘，不言诸侯者，为间无异事故也。九年夏，公会宰周公、齐侯云云于葵丘，九月，诸侯盟于葵丘，言诸侯者，为其间有伯姬卒故也。此会盟之间，无他异事，复称诸侯者，为王世子不盟故也。《穀梁传》曰：“复举诸侯何也？尊王世子，而不敢与盟也。”《释例》曰：“未有臣而盟君。臣而盟君，是子可盟父，故《春秋》王世子以下会诸侯者，皆同会而不同盟。”是解复言诸侯者，见王世子不与盟也。王世子者，王之储副。《周礼》膳夫掌养王及后世子，岁终则会，唯王及后世子之膳不会，是其尊与王同也。齐桓行霸，翼戴天子，尊崇王室，故殊贵王之世子。於会则历序诸侯，言会王世子，则王世子不序诸侯之列也。盟则诸侯自盟，世子不与，是殊贵世子也。<br/><br/>　<br/><br/>　　郑伯逃归不盟。逃其师而归也。逃例在文三年。<br/><br/>　　[疏]注“逃其”至“三年”。<br/><br/>　　○正义曰：礼，君行师从，卿行族从。虽则会盟，必有师旅。郑伯弃其师众，轻身逃归。《释例》曰：“国君而逃师弃盟，违其典仪，弃其章服，群臣不知其谋，社稷不保其安，此与匹夫逃窜无异，故例在上曰逃。”是言称逃之意也。逃在盟前，辟盟而逃，故云“逃归不盟”。公还，先告会盟，故后书郑伯。<br/><br/>　<br/><br/>　　楚人灭弦，弦子奔黄。弦国在弋阳轪县东南。○轪音犬。<br/><br/>　　九月，戊申，朔，日有食之。无传。<br/><br/>　　冬，晋人执虞公。虞公贪璧、马之宝，距绝忠谏，称人以执，同於无道於其民之例。例在成十五年。所以罪虞，且言易也。晋侯脩虞之祀，而归其职贡於王，故不以灭同姓为讥。○易，以豉反。<br/><br/>　　[疏]注“虞公”至“为讥”。<br/><br/>　　○正义曰：书晋人执虞公，则从无道於民之例。虞公於传未有不道之状，但虞公贪璧、马之宝，拒绝忠谏。谏者，所以安存社稷，保祐下民。志在贪宝，无恤民之意，即为不道於民，是故称人以执之也。实是灭其国，而言执其君者，所以罪虞公，且言执之易。《释例》曰：“虞公昧於货贿，贪以自亡。国非其国，臣非其臣，晋人取之，若执一夫，故称人以执，而不言灭，罪虞且言易也。二十五年卫侯毁灭邢，传曰：‘同姓也，故名。’虞亦晋之同姓，不言晋侯名者，传称晋侯‘脩虞祀，且归其职贡於王’，以是之故，不以灭同姓为讥。”谓不书晋侯名也。<br/><br/>　<br/><br/>　　【传】五年，春，王正月，辛亥，朔，日南至。（周正月，今十一月。冬至之日，日南极。）公既视朔，遂登观台以望。而书，礼也。（视朔，亲告朔也。观台，台上构屋，可以远观者也。朔旦冬至，历数之所始。治历者因此则可以明其术数，审别阴阳，叙事训民。鲁君不能常脩此礼，故善公之得礼。○登观，古乱反，注同。“台以望”绝句。“而书”，本或作“而书云物”，非也。别，彼列反。）凡分、至、启、闭，必书云物，分、春、秋分也。（至，冬、夏至也。启，立春、立夏。闭，立秋、立冬。云物，气色灾变也。传重申周典。不言公者，日官掌其职。○重，直用反。为备故也。素察妖祥，逆为之备。）<br/><br/>　　[疏]“辛亥”至“备故也”。<br/><br/>　　○正义曰：辛亥朔者，月一日也。日南至者，冬至日也。天子班朔於诸侯，诸侯受而藏之於大祖庙，每月之朔，告庙受而行之。诸侯有观台，所以望气祥也。公既亲自行此视朔之礼，遂以其日往登观台之上，以瞻望云及物之气色，而书其所见之物，是礼也。凡春、秋分，冬、夏至，立春、立夏为启，立秋、立冬为闭。用此八节之日，必登观台，书其所见云物气色。若有云物变异，则是岁之妖祥，既见其事，后必有验，书之者，为豫备故也。视朔者，月朔之礼也。登台者，至日之礼也。公常以一日视朔，至日登台。但此朔即是至日，故视朔而遂登台也。<br/><br/>　　○注“周正”至“南极”。<br/><br/>　　○正义曰：日之行天，有南有北。常立八尺之表以候景之短长，夏至之景，尺有五寸，日最长而景最短，是谓日北至也。自是以后，日稍近南，冬至之景，一丈三尺，日最短而景最长，是谓日南至也。冬至者，十一月之中气。中气者，月半之气也。月朔而已得中气，是必前月闰。闰前之月，则中气有晦；闰后之月，则中气在朔。闰者，聚残馀分之月，其月无中气，半属前月，半属后月。是去年闰十二月，十六日巳得此年正月朔大雪节，故此正月朔得冬至也。而杜《长历》僖元年闰十一月，此年闰十二月。又闰之相去，历家大率三十二月耳。杜於此闰相去凡五十月，不与历数同者，杜推勘《春秋》日月上下置闰，或稀框概，自准春秋时法，故不与常历同。<br/><br/>　　○注“视朔”至“得礼”。<br/><br/>　　○正义曰：视朔者，公既告庙受朔，即听视此朔之政，是其亲告朔也。礼，天子曰灵台，诸侯曰观台。《释宫》云：“四方而高曰台。”台上构屋，可以远观望，故谓之观台也。古之为历者，皆举其大数。周年有三百六十五日四分日之一分，为十二月，则一月各有三十日十六分日之七，是故从前月初节至后月初节必三十日有馀也。其日月之行天也，日行迟，月行疾，每二十九日过半而月及日，谓之一月，故从朔至朔，唯二十九日过半耳。计一岁则有馀十一日，而不得周年，故作闰月以补之。计十九年而有七闰，古历十九年为一章，以其闰馀尽故也。步历之始，以朔旦冬至为首历之上元，其年是十一月朔旦冬至，至十九年闰馀尽，复得十一月朔旦冬至，故以十九年为一章。积章成部，积部成纪。治历者以此章、部为法，因此可以明其术数，推之而知气朔也，审别阴阳寒暑，不失其时也，所以陈叙时事，教训下民。鲁君不能常脩此事，故善公之得礼也。<br/><br/>　　○注“分春”至“其职”。<br/><br/>　　○正义曰：一年分为四时，时皆九十馀日。春之半、秋之半，昼夜长短等，画夜中分百刻，故春秋之半称春秋分也。冬之半、夏之半，昼夜长短极，极训为至，故冬夏之半称冬夏至也。四时之气，寒暑不同。春夏生物，秋冬杀物。生物则当启，杀物则当闭，故立春、立夏为启，立秋、立冬为闭。言物谓气色者，谓非云而别有气色，杜恐与云相乱，故别云气色也。《周礼》：“保章氏以五云之物辩吉凶水旱降丰荒之祲象。”郑玄云：“物，色也。视日旁云气之色降下也，知水旱所下之国。”郑玄云：“以二至二分观云色，青为蟲，白为丧，赤为兵荒，黑为水，黄为丰。”众之此言，盖出占候之书，计云气之占，不啻尽此而已，但世绝其学，故莫能知焉。《左传》诸所发凡，皆是周之旧典。既言“礼也”，更复发凡，是重申周典也。直言“必书云物”，不更云“公”，是日官掌其职，非公所当亲也。刘炫规云：“书云物‘亦是公亲为之，但上文有‘公既视朔’，故下文去‘公’字耳。”今删。定知不然者，上言“公既视朔”，是传家之语，下云“必书云物”，是周公旧凡。旧凡之文，包诸侯、天子，若诸侯称“公书云物”，则天子当称“王书云物”。是知旧凡元无“王”、“公”之文，日宫掌其事。若以上文有“公既视朔”，故知公字，然则周公旧凡岂豫知自公既视朔，没去公字乎？苟生异见，妄规杜氏，非也。<br/><br/>　<br/><br/>　　晋侯使以杀大子申生之故来告。释经必须告乃书。初，晋侯使士蒍为二公子筑蒲与屈，不慎，寘薪焉。不谨慎。○为，于伪反，下“乃为”同。寘，之豉反。<br/><br/>　　[疏]注“不谨慎”。<br/><br/>　　○正义曰：不谨慎，所为多寘薪於中焉，若今栫木。<br/><br/>　<br/><br/>　　夷吾诉之。公使让之。谴让之。○谴，弃战反。士蒍稽首而对曰：<br/><br/>　　[疏]“士蒍稽首”。<br/><br/>　　○正义曰：《周礼》：“大祝辨九拜：一曰稽首，二曰顿首，三曰空首。”郑玄云：“稽首，拜头至地也。顿首，拜头叩地也。空首，拜头至手，所谓拜手也。”郑唯解此三者，拜之形容所以为异也。稽首，头至地，头下缓至地也。顿首，头不至地，暂一叩之而已。《尚书》每称“拜手稽首”者，初为拜头至手，乃复叩头以至地，至手是为拜手，至地乃为稽首。然则凡为稽首者，皆先为拜手，乃成稽首，故《尚书》“拜手稽首”连言之。传虽不言拜手，当亦先为拜手，乃为稽首，稽首拜手共成一拜之礼。此其为敬之极，故臣於君乃然。孔安国以为尽礼致敬，知此是礼之极尽也。大祝“九拜”又云：“四曰振动，五曰吉拜，六曰凶拜，七曰奇拜，八曰褒拜，九曰肃拜。”郑玄云：“振动，战栗变动之拜。吉拜，拜而后稽颡，谓齐衰不杖以下者。凶拜，稽颡而后拜，谓三年服者。奇拜谓一拜，答臣下拜。褒拜，再拜，拜神与尸。肃拜，今时撎也。介者不拜。”说者又以为，稽首，臣拜君也；顿首，谓敌者相拜也；空手，谓君答臣拜也。<br/><br/>　<br/><br/>　　“臣闻之：无丧而慼，忧必雠焉；雠犹对也。无戎而城，雠必保焉。保而守之。寇雠之保，又何慎焉！守官废命，不敬；固雠之保，不忠。失忠与敬，何以事君？《诗》云：‘怀德惟宁，宗子惟城。’《诗·大雅》。怀德以安，则宗子之固若城。<br/><br/>　　[疏]“诗云”至“惟城”。<br/><br/>　　○正义曰：《诗·大雅·板》之七章。怀，和也。宁，安也。和其德以抚民，则其国惟安矣。但能以德安国，则宗子之固若城。<br/><br/>　<br/><br/>　　君其脩德而固宗子，何城如之？言城不如固宗子。三年将寻师焉，焉用慎？”寻，用也。○焉用，於虔反。退而赋曰：“狐裘尨茸，一国三公，吾谁適从？”士蒍自作诗也。尨茸，乱貌。公与二公子为三，言城不坚则为公子所诉，为公所让；坚之则为固雠不忠，无以事君，故不知所从。○尨，莫江反，又音蒙。茸，如容反，又音戎。適从，丁历反。及难，公使寺人披伐蒲。重耳曰：“君父之命不校。”乃徇曰：“校者，吾雠也。”逾垣而走，披斩其袪。遂出奔翟。袪，袂也。○难，乃旦反。披，普皮反。校音教。徇，似浚反。垣音袁。袪，起鱼反。翟音狄。袂，面世反。<br/><br/>　　[疏]注“袪袂也”。<br/><br/>　　○正义曰：《礼·深衣记》云：“袂之长短，反诎之及肘。”《丧服》云“袂属幅，袪尺二寸。”幅谓衣之身也。袂属於幅，长於手，反屈至肘，则从幅尽於袖口，总名为袂。其袂近口又别名为袪，此斩其袪，斩其袖之末也。《诗·唐风·羔裘》传云：“袪，袂末。”郑玄《玉藻》注云：“袪，袂口也。”但袂是总名，得以袂表袪，故云袪袂。<br/><br/>　<br/><br/>　　“夏，公孙兹如牟”，娶焉。因聘而娶，故传实其事。○娶，七喻反，本又作取。<br/><br/>　　会于首止，会王大子郑，谋宁周也。惠王以惠后故，将废大子郑而立王子带，故齐桓帅诸侯会王大子，以定其位。<br/><br/>　　[疏]注“惠王”至“其位”。<br/><br/>　　○正义曰：二十四年传曰：“不穀不德，得罪于母氏之宠子带。书曰‘天王出居于郑’，辟母弟之难也。”如彼传文，则襄王与子带俱是惠后所生，但其母锺爱其少子，故欲废大子而立之。《周本纪》云：“襄王母早死，后母曰惠后，生叔带。”与传不同，《史记》缪也。七年，惠王崩，襄王畏子带，不敢发丧。知此时有废大子之意。故齐桓帅诸侯会大子，定其位，安王国也。<br/><br/>　<br/><br/>　　陈辕宣仲怨郑申侯之反已於召陵，宣仲，辕涛涂。故劝之城其赐邑，齐桓所赐虎牢。曰：“美城之，大名也，子孙不忘。吾助子请。”乃为之请於诸侯而城之，美。楼橹之备美设。○“美城之”绝句。橹音鲁。遂谮诸郑伯曰：“美城其赐邑，将以叛也。”申侯由是得罪。为七年郑杀申侯传。<br/><br/>　　秋，诸侯盟。王使周公召郑伯，曰：“吾抚女以从楚，辅之以晋，可以少安。”周公，宰孔也。王恨齐桓定大子之位，故召郑伯使叛齐也。晋、楚不服於齐，故以镇安郑。○“秋诸侯盟”，本或此下更有“于首止”三字，非。女音汝。郑伯喜於王命，而惧其不朝於齐也，故逃归不盟。孔叔止之，曰：“国君不可以轻，轻则失亲；孔叔，郑大夫。亲，党援也。○轻，遣正反，下同。失亲，患必至。病而乞盟，所丧多矣。君必悔之。”弗德，逃其师而归。丧，息浪反。<br/><br/>　　楚斗穀於菟灭弦，弦子奔黄。於是江、黄、栢方睦於齐，皆弦姻也。姻，外亲也。道国在汝南安阳县南。柏，国名，汝南西平县有柏亭。弦子恃之而不事楚，又不设备，故亡。<br/><br/>　　晋侯复假道於虞以伐虢。宫之奇谏曰：“虢，虞之表也；虢亡，虞必从之。晋不可启，寇不可玩。玩，习也。○复，扶又反，下六年经、注同。一之谓甚，其可再乎？为二年假晋道灭下阳。谚所谓‘辅车相依，唇亡齿寒’者，其虞、虢之谓也。”辅，颊辅。车，牙车。○车，尺奢反。<br/><br/>　　[疏]注“辅颊辅车牙车”。<br/><br/>　　○正义曰：《易·咸卦》：“上六，咸其辅、颊、舌。”三者并言，则各为一物。《广雅》云：“辅，颊也。”则辅、颊为一。《释名》曰：“颐，或曰辅车，其骨彊，可以辅持其口。或谓牙车，牙所载也。或谓颔车也。”《卫风·硕人》云：“巧笑倩兮。”毛传云：“好口辅也。”如此诸文，牙车、颔车，牙下骨之名也。颊之与辅，口旁肌之名也。盖辅车一处，分为二名耳。辅为外表，车是内骨，故云相依也。<br/><br/>　<br/><br/>　　公曰：“晋，吾宗也，岂害我哉？”对曰：“大伯、虞仲，大王之昭也；大伯不从，是以不嗣。大伯、虞仲皆大王之子，不从父命，俱让適吴。仲雍支子别封西吴，虞公其后也。穆生昭，昭生穆，以世次计。故大伯、虞仲於周为昭。○大音泰，下及注同。昭，上饶反，注同，后昭穆放此。虢仲、虢叔，王季之穆也；王季者，大伯、虞仲之母弟也。虢仲、虢叔，王季之子，文王之母弟也。仲、叔皆虢君字。<br/><br/>　　[疏]注“王季”至“君字”。<br/><br/>　　○正义曰：大伯、虞仲辟季历適荆蛮，若有適庶，不须相辟，知其皆同母也。《周本纪》云：“古公有长子曰大伯，次曰虞仲。大姜生季历。”如《史记》之文，似王季与大伯别母，马迁之言疏缪耳。此言“虢仲、虢叔，王季之穆”，《国语》称“文王敬友二虢”，故亦以为文王母弟。母弟之言，事无所出。仲、叔皆文王之时虢君字也。据传文，郑灭一虢，晋灭一虢不知谁是仲后，谁是叔后。贾逵云：“虢仲封东虢，制是也。虢叔封西虢，虢公是也。”马融云：“虢叔同母弟，虢仲异母弟。虢仲封下阳，虢叔封上阳。”案：传上阳、下阳同是虢国之邑，不得分封二人也。若二虢共处，郑复安得虢国而灭之？虽贾之言亦无明证，各以意断，不可审知。<br/><br/>　<br/><br/>　　为文王卿士，勋在王室，藏於盟府。盟府，司盟之官。<br/><br/>　　[疏]注“盟府司盟之官”。<br/><br/>　　○正义曰：《周礼》：“司盟掌盟载之法，会同则掌其盟约之载，既盟则贰之。”郑玄云：“贰之者，写副当以授六官。”唯言会同之盟，不掌勋功之事。而得有二虢之勋藏在盟府者，凡诸侯初受封爵，必有盟誓之言，《檀弓》云：卫大史柳庄死，公与之邑裘氏，与县潘氏，书而纳诸棺，曰：“世世万子孙毋变也。”其言即盟誓之辞也。《汉书·功臣侯表》记高祖即位八载，天下乃平，始论功而定封侯者一百四十三人，封爵之誓曰：“使黄河如带，泰山若砺，国以永存，爰及苗裔。”其誓即盟之类，事必有因於古，明知以勋受封必有盟，要其辞当藏於司盟之府也。<br/><br/>　<br/><br/>　　将虢是灭，何爱於虞？且虞能亲於桓、庄乎，其爱之也？<br/><br/>　　[疏]“其爱之也”。<br/><br/>　　○正义曰：爱之谓爱虞也。虞岂能亲於桓、庄乎，其当爱此虞也？服虔“其”作“甚”。注云：“爱之甚，当谓爱桓、庄之族甚也。”爱之若甚，何以诛之？且文势不顺，又改字失真，缪之甚也。<br/><br/>　<br/><br/>　　桓、庄之族何罪，而以为戮，不唯偪乎？桓叔、庄伯之族，晋献公之从祖昆弟，献公患其偪，尽杀之。事在庄二十五年。○偪，彼力反。<br/><br/>　　[疏]注“桓叔”至“五年”。<br/><br/>　　○正义曰：庄伯之族，从父昆弟也。桓叔之族，从祖昆弟也。唯言从祖昆弟，举疏者而略言耳。<br/><br/>　<br/><br/>　　亲以宠偪，犹尚害之，况以国乎？”公曰：“吾享祀丰絜，神必据我。”据犹安也。○享，兴两反。对曰：“臣闻之，鬼神非人实亲，惟德是依。故《周书》曰：‘皇天无亲，惟德是辅。’《周书》，逸《书》。又曰：‘黍稷非馨，明德惟馨。’馨，香之远闻。○闻音问，又如字。又曰：‘民不易物，惟德繄物。’黍、稷、牲、玉，无德则不见飨，有德则见飨，言物一而异用。○繄，乌兮反，是也。<br/><br/>　　[疏]“周书”至“繄物”。<br/><br/>　　○正义曰：“皇天无亲，惟德是辅”，《蔡仲之命》文也。“黍稷非馨，明德惟馨”，《君陈》文也。“人不易物，惟德其物”，《旅獒》文也。杜不见古文，故以为逸《书》。此传与《书》异者，“其”作“繄”，师授不同，字改易耳，其意亦不异也。“民不易物”者，设有二人，俱以物祭，其祭相似，不改易此物。唯有德者繄，此乃是物无德而荐，神所不享，则此物不是物也。<br/><br/>　<br/><br/>　　如是，则非德民不和，神不享矣。神所冯依，将在德矣。若晋取虞，而明德以荐馨香，神其吐之乎？”弗听，许晋使。宫之奇以其族行，行，去也。○冯，皮冰反，下注同。使，所吏反。<br/><br/>　　[疏]“以其族行”。<br/><br/>　　○正义曰：《晋语》云：“宫之奇谏而不听，出谓其子曰：‘将亡矣。吾不去，惧及焉。’”以其帑適西山。韦昭云：“西山，国西界也。”<br/><br/>　<br/><br/>　　曰：“虞不腊矣，腊，岁终祭众神之名。○腊，力盍反。<br/><br/>　　[疏]“虞不腊矣”。<br/><br/>　　○正义曰：《月令》：“孟冬腊门闾及先祖五祀。”腊之见於传记者，唯《月令》与此二文而已。《秦本纪》：惠王十二年初腊，始皇三十一年更改腊曰嘉平。蔡邕《独断》云：“腊者，岁终大祭，纵吏民宴饮，非迎气，故但送不迎。”应劭《风俗通》云：“案礼，夏曰嘉平，殷曰清祀，周曰大蜡，汉改曰腊。腊者，猎也，田猎取兽祭先祖也。”此言“虞不腊矣”，明当时有腊祭。周时猎与大蜡各为一祭，秦汉改曰腊，不蜡而为腊矣。<br/><br/>　<br/><br/>　　在此行也，晋不更举矣。”不更举兵。八月，甲午，晋侯围上阳。上阳，虢国都，在弘农陕县东南。问於卜偃曰：“吾其济乎？”对曰：“克之。”公曰：“何时？”对曰：“童谣云：‘丙之晨，龙尾伏辰；龙尾，尾星也，日月之会曰辰。日在尾，故尾星伏不见。○谣音遥。见，贤遍反。均服振振，取虢之旂。戎事上下同服。振振，盛貌。旂，军之旌旗。○均，如字，同也；字书作袀，音同。振音真，注同。鹑之贲贲，天策焞々，火中成军，虢公其奔。’鹑，鹑火星也。贲贲，鸟星之体也。天策，傅说星。时近日，星微。焞々，无光耀也。言丙子平旦，鹑火中，军事有成功也。此巳上皆童谣言也。童龀之子，未有念虑之感，而会成嬉戏之言，似若有冯者，其言或中或否。博览之士，能惧思之人，兼而志之，以为鉴戒，以为将来之验，有益於世教。○鹑，述春反，又常伦反。贲音奔。焞，他门反。说音悦。近，附近之近。上，时掌反。龀，初问反，又耻问反，毁齿也。嬉戏，许宜反。中，丁仲反。其九月、十月之交乎。以星验推之，知九月、十月之交，谓夏之九月、十月也。交晦朔交会。○夏，户雅反，下同。丙子旦，日在尾，月在策，是夜日月合朔於尾，月行疾，故至旦而过在策。鹑火中，必是时也。”<br/><br/>　　[疏]“童谣”至“时也”。正义曰：《释乐》云：“徒歌谓之谣，言无乐而空歌，其声逍遥然也。”於时有童稚之子，为此谣歌之辞，故卜偃取以对公也。夜之向明为晨，日月聚会为辰，星宿不见为伏。言乙日夜半之后，丙日将旦之时，龙尾之星伏在合辰之下，当是之时，军人上下，均同其服，振振然而盛。旂者，晋军旂也。而往取虢，故云“取虢之旂”。南方鹑鸟之星，其体贲贲然见於南方。天策之星近日，焞々然无光耀，甚微也。鹑火之次正中於南方，尔时其当成军事也。虢公其当奔走也。既引童谣之言，乃复指其时日，在夏之九月、十月之交乎？谓九月、十月晦朔之交也。十月朔，丙子之日，平旦时，日体在尾星，月在天策星，鹑火正中於南方，必是时克之。<br/><br/>　　○注“龙尾”至“不见”。<br/><br/>　　○正义曰：东方七宿皆为苍龙之宿，其龙南首北尾，角是龙角，尾即龙尾，故云：“龙尾，尾星也。”“日月之会为辰”，昭七年传文。於时日体在尾，尾星与日同处，共日俱出入，故常伏不见也。“丙之晨”者，《说文》云：“晨，早昧爽也。”谓夜将旦，鸡鸣时也。<br/><br/>　　○注“戎事上下同服”。<br/><br/>　　○正义曰：《周礼·司服职》云：“凡兵事，韦弁服。”郑玄云：“韦弁，以韎韦为弁，又以为衣裳，今时伍伯缇衣，古兵服之遗色。”然则在兵之服皆韦弁。“均服”者，谓兵戎之事，贵贱上下，均同此服也。<br/><br/>　　○注“鹑鹑”至“世教”。<br/><br/>　　○正义曰：南方七宿皆为朱鸟之宿，其鸟西首东尾，故未为鹑首，午为鹑火，已为鹑尾。鹑火星者，谓柳星张也。“天策，傅说星”，《史记·天官书》之文。《庄子》云：“傅说得之，以骑箕尾。”傅说，殷高宗之相，死而讬神於此星，故名为傅说星也。傅说之星在尾之末，合朔在尾，故其星近日，星微，焞焞然无光耀也。《说文》云：“龀，毁齿也。男八月齿生，八岁而龀。女七月齿生，七岁而龀。”童龀之子，未有念虑之感，不解自为文辞，而群聚集会，成此嬉游遨戏之言，其言韵而有理，似若有神冯之者，其言或中或否，不可常用。博览之士及能惧思之人，兼而志之，以为鉴戒，以为将来之验，有益於世教，故书传时有采用之者。文三年传曰：“孟明之臣也，其不解也，能惧思也。”“能惧思之人”，谓孟明之类也。<br/><br/>　　○注“是夜”至“在策”。<br/><br/>　　○正义曰：以《三统历》推之，此夜是月小馀尽，夜半合朔在尾十四度，从乙夜半至平旦，日行四分度之一，月行三度有馀，故丙子旦日在尾星，月在天策，鹑火之次正中也。《月令》：“孟冬之月，日在尾，昏危中，旦七星中。”七星，则鹑火次之星也。<br/><br/>　<br/><br/>　　冬，十二月，丙子，朔，晋灭虢，虢公丑奔京师。不书，不告也。周十二月，夏之十月。师还，馆于虞，遂袭虞，灭之。执虞公及其大夫井伯，以媵秦穆姬，秦穆姬，晋献公女。送女曰媵，以屈辱之。而脩虞祀，且归其职贡於王。虞所命祀。<br/><br/>　　[疏]“虞所命祀”。<br/><br/>　　○正义曰：虞受王所命之祀，谓天子命虞使祀其竟内山川之神也。既灭其国，故代虞祭之。<br/><br/>　<br/><br/>　　故书曰“晋人执虞公”，罪虞，且言易也。○易，以豉反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10160.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10162.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

