<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_庄公卷九（起二十八年，尽闵公二年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,庄公卷九（起二十八年，尽闵公二年）全文,何休、徐彦作品" />
<meta name="description" content="春秋公羊传注疏原文阅读,庄公卷九（起二十八年，尽闵公二年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10186.html";
var nextpage="novel-read-1019-10188.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>庄公卷九（起二十八年，尽闵公二年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10186.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>庄公卷九（起二十八年，尽闵公二年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:02:17<span class="divide">|</span></p>
<div class="page-body">
<div class="page-content">
<p>　　二十有八年，春，王三月，甲寅，齐人伐卫。卫人及齐人战，卫人败绩。伐不日，此何以日？据郑人伐卫不日。<br/><br/>　　[疏]注“据郑人伐卫不日”。<br/><br/>　　○解云：在隐二年冬。按彼文虽在十二月“乙卯，夫人子氏薨”之下，不蒙其日月，故得据之。<br/><br/>　<br/><br/>　　至之日也。用兵之道，当先至竟侵责之，不服乃伐之。今日至，便以今日伐之，故曰以起其暴也。战不言伐，此其言伐何？至之日也。至日便伐，明暴故举伐。<br/><br/>　　[疏]“战不”至“伐何”。<br/><br/>　　○解云：正以上十年传云“战不言伐”云云，书其重者，故此弟子据而难之。<br/><br/>　<br/><br/>　　《春秋》伐者为客，伐人者为客，读伐长言之，齐人语也。○伐者为客，何云“读伐长言之”，伐人者也。<br/><br/>　　[疏]“《春秋》伐者为客”。<br/><br/>　　○解云：谓伐人者，必理直而兵强，故引声唱伐，长言之，喻其无畏矣。<br/><br/>　<br/><br/>　　伐者为主。见伐者为主，读伐短言之，齐人语也。○伐者为主，何云“读伐短言之”，见伐者也。<br/><br/>　　[疏]“伐者为主”。<br/><br/>　　○解云：谓被伐主，必理曲而寡援，恐得罪於邻国，故促声短言之，喻其恐惧也。公羊子齐人，因其俗可以见长短，故言此。<br/><br/>　<br/><br/>　　故使卫主之也。战序上言及者为主。曷为使卫主之？据宋襄公伐齐，宋主齐。<br/><br/>　　[疏]注“据宋”至“主齐”。<br/><br/>　　○解云：即僖十八年“春，王正月，宋公会曹伯、卫人、邾娄人伐齐”，夏，“五月，戊寅，宋师及齐师战于甗，齐师败绩”，传云“战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刀、易牙争权不葬，为是故伐之也”是也。<br/><br/>　<br/><br/>　　卫未有罪尔。盖为幽之会，服父丧未终而不至故。○盖为，于伪反。<br/><br/>　　[疏]注“盖为”至“至故”。<br/><br/>　　○解云：上二十七年“夏，公会齐侯、宋公、陈侯、郑伯，同盟于幽”是也。按上二十五年“夏，五月，癸丑，卫侯朔卒”，至二十七年六月幽之会时，始二十六月未尽。今传复以为无罪，故知正为父丧未终，是以不至，则幽之会不至之卫侯，惠公朔之子，盖懿公也。<br/><br/>　<br/><br/>　　败者称师，卫何以不称师？据桓十三年己巳，燕人战败绩称师也。<br/><br/>　　[疏]注“据桓”至“称师也”。解云：即彼经云十三年“春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩”是。<br/><br/>　<br/><br/>　　未得乎师也。未得成列为师也。诈战不言战，言战者，卫未有罪，方欲使卫主齐，见直文也。不地者，因都主国也。○见直，贤遍反。<br/><br/>　　[疏]注“诈战不言战”。解云：通例如此。<br/><br/>　<br/><br/>　　夏，四月，丁未，邾娄子琐卒。日者，附从霸者朝天子，行进。○琐，素果反。<br/><br/>　　[疏]注“日者”至“行进”。<br/><br/>　　○解云：欲决上十六年冬十二月，“邾娄子克卒”不书日故也。正以行进而书日，故知附从霸者朝天子，贤於会霸者於北杏而已。但外相如例所不书，故无其文，何氏以理知之，故如此解。<br/><br/>　<br/><br/>　　秋，荆伐郑。公会齐人、宋人、邾娄人救郑。书者，善中国能相救。<br/><br/>　　冬，筑微。○筑微，《左氏》作“麋”。大无麦禾。冬，既见无麦禾矣，曷为先言筑微，而后言无麦禾？讳以凶年造邑也。讳使若造邑而后无麦禾者，恶愈也。此盖秋水所伤，就筑微下俱举水，则嫌冬水，推秋无麦禾，使若冬水所伤者，但言无麦禾，则嫌秋自不成，不能起秋水，因疾庄公行类同，故加大，明有秋水也。此夫人淫泆之所致。<br/><br/>　　[疏]注“此盖”至“秋水”。<br/><br/>　　○解云：既言无麦，是建未之前事，故知秋水所伤也。若其经云冬筑微大水无麦禾，即大水在冬下，嫌是冬水矣，则嫌推寻此秋无麦禾之事，若使冬水伤杀之者矣。若不言大而但言无麦禾，则嫌此秋但地气不养而麦禾不成，不能起见此秋实有水矣。因欲疾庄公之行，不制夫人，令其阴盛，类同於水，故加大以见之。<br/><br/>　<br/><br/>　　臧孙辰告籴于齐。告籴者何？请籴也。买穀曰籴。<br/><br/>　　[疏]“告籴者何”。<br/><br/>　　○解云：欲言买穀，不见将物之文；欲言非买穀，而经书籴者，改执不知问。<br/><br/>　<br/><br/>　　何以不称使？据上大无麦禾，知以国事行，当言如也。<br/><br/>　　[疏]注“当言如也”。<br/><br/>　　○解云：正以如者，内称使文故也。<br/><br/>　<br/><br/>　　以为臧孙辰之私行也。曷为以臧孙辰之私行？据国事也。君子之为国也，必有三年之委。一年不熟告籴，讥也。古者三年耕，必馀一年之储；九年耕，必有三年之积，虽遇凶灾，民不饥乏。庄公享国二十八年，而无一年之畜，危亡切近，故讳，使若国家不匮，大夫自私行籴也。○委，於鬼反。诸，直鱼反。畜，敕六反。匮，其位反。<br/><br/>　　[疏]注“危亡切近，故讳”。<br/><br/>　　○解云：谓危亡之事，切於国家，理应不远矣。<br/><br/>　<br/><br/>　　二十有九年，春，新延厩。新延厩者何？脩旧也。旧，故也。缮故曰新，有所增益曰作，始造曰筑。○厩，九又反。<br/><br/>　　[疏]“新延厩者何”。<br/><br/>　　○解云：欲言新造，不见作名；欲言修旧，修旧不书，故执不知问。<br/><br/>　　○注“缮故曰新”。<br/><br/>　　○解云：即此是也。<br/><br/>　　○注“有所增益曰作”。<br/><br/>　　○解云：即僖二十年“新作南门”是也。<br/><br/>　　○注“造曰筑”。<br/><br/>　　○解云：即止“筑微”，传云“凶年不造邑也”之属是也。<br/><br/>　<br/><br/>　　脩旧不书，此何以书？据新宫灾后修不书。<br/><br/>　　[疏]注“据新”至“不书”。<br/><br/>　　○解云：即成三年二月，“甲子，新宫灾。三日哭”，於此以后，不见修作之文是也。<br/><br/>　<br/><br/>　　讥。何讥尔？凶年不脩。不讳者，缮故功费差轻於造邑。延厩，马厩也。○费，芳味反。差，初卖反。<br/><br/>　　[疏]注“不讳”至“造邑”。<br/><br/>　　○解云：上二十八年“筑微”之事，实在大无麦禾后，而在前言之者，讳以凶年造邑故也。然则去年无麦禾，今兹凶岁而修厩，不讳者，正以功费轻也。<br/><br/>　<br/><br/>　　夏，郑人侵许。<br/><br/>　　秋，有蜚。何以书？记异也。蜚者，臭恶之蟲也，象夫人有臭恶之行。言有者，南越盛暑所生，非中国之所有。○蜚，扶味反，臭蟲也。行，下孟反。<br/><br/>　　冬，十有二月，纪叔姬卒。国灭卒者，从夫人行，待之以初也。<br/><br/>　　[疏]注“国灭”至“以初也”。<br/><br/>　　○解云：桓七年“夏，穀伯绥来朝。邓侯吾离来朝”，传云“皆何以名？失地之君也。其称侯朝何？贵者无后，待之以初也”。然则今此叔姬，其国已灭而书卒，正以本贵为夫人，今虽国灭，犹以夫人之礼待之而书其卒，故云待之以初也。案隐七年，则此叔姬乃是伯姬之媵，而言从夫人行者，正以十二年春“叔姬归于酅”，传云“其言归于酅何？隐之也。何隐尔？其国亡矣，徒归于叔尔也”。然则初去之时，虽为媵妾，至庄四年三月“伯姬卒”之后，纪国未灭之前，纪侯立之为夫人，其言夏“纪侯大去其国”，叔姬乃归于鲁，至十二年春归于酅之时为夫人，故曰从夫人行也。<br/><br/>　<br/><br/>　　城诸及防。诸，君邑。防，臣邑。言及，别君臣之义。君臣之义正，则天下定矣。○别，彼列反。<br/><br/>　　[疏]注“诸君”至“臣邑”。<br/><br/>　　○解云：知如比者，正以昭五年“夏，莒牟夷以牟娄及防兹来奔”，传云“其言及防兹来奔”，传云“其言及防兹来奔何？不以私邑累公邑也”，彼注云“公邑，君邑也。私邑，臣邑也。累，次也。义不可使臣邑与君邑相次序，故言及以绝之”。然则都邑言及别公私，故知此言城诸及防者，是君臣邑故也。<br/><br/>　　○注“言及”至“定矣”。<br/><br/>　　○解云：所以君臣之义正，则天下定，可以为王者之法矣。<br/><br/>　<br/><br/>　　三十年，春，王正月。<br/><br/>　　夏，师次于成。<br/><br/>　　秋，七月，齐人降鄣。鄣者何？纪之遗邑也。降之者何？取之也。取之则曷为不言取之？为桓公讳也。时霸功足以除恶，故为讳。言降者，能以德见归，自来服者可也。○降鄣，户江反，下注同。鄣，音章。为桓，于伪反，注同。<br/><br/>　　[疏]“鄣者何”。<br/><br/>　　○解云：欲言是国，《春秋》未有；欲言非国，复无所系，故执不知问。○“降之者何”。<br/><br/>　　○解云：欲言自服，文道齐人；欲言兵加，而文又言降，故执不知问。<br/><br/>　<br/><br/>　　外取邑不书，此何以书？尽也。襄公服纪以过，而复尽取其邑，恶其不仁之甚也。月者，重於取邑”。○复，扶又反。恶其，乌路反，下同。<br/><br/>　　[疏]注“月者，重於取邑”。<br/><br/>　　○解云：以取邑例时，即隐六年“冬，宋人取长葛”之属是。<br/><br/>　<br/><br/>　　八月，癸亥，葬纪叔姬。外夫人不书葬，此何以书？隐之也。何隐尔？其国亡矣，徒葬乎叔尔。<br/><br/>　　九月，庚午，朔，日有食之。鼓用牲于社。是后鲁比弑二君，狄灭邢、卫。○比杀，申志反。<br/><br/>　　[疏]“徒葬乎叔尔”。解云：谓不得与夫合葬，故言徒。徒者，空也。案上四年“齐侯葬纪伯姬”，传云“外夫人不书葬，此何以书？隐之也。何隐尔？徒葬于齐尔”。而此重发之者，正以彼则于齐，此则于叔，故重言之。<br/><br/>　　○注“是后鲁比弑二君”。<br/><br/>　　○解云：谓下三十二年“子般卒”，闵二年“公薨”是也。<br/><br/>　　○注“狄灭邢、卫”。<br/><br/>　　○解云：谓僖元年“次聂北，救邢”，僖二年“春，王正月，城楚丘”之属是也。<br/><br/>　<br/><br/>　　冬，公及齐侯遇于鲁济。○济，子礼反。<br/><br/>　　齐人伐山戎。此齐侯也，其称人何？据下言齐侯来献戎捷。<br/><br/>　　[疏]注“据下”至“戎捷”。<br/><br/>　　○解云：即下三十一年“夏，六月，齐侯来献戎捷”是也。<br/><br/>　<br/><br/>　　贬。曷为贬？据齐侯伐北戎不贬。<br/><br/>　　[疏]注“据齐”至“不贬”。<br/><br/>　　○解云：即僖十年“夏，齐侯、许男伐北戎”是也。若然，而此注不道许男者，正以其解齐人伐山戎之故，省文。<br/><br/>　<br/><br/>　　子司马子曰：“盖以操之为已蹙矣。”操，迫也。已，甚也。蹙，痛也。迫杀之甚痛。○以操，七刀反，迫也，注同。蹙，子六反。此盖战也。何以不言战？据得捷也。《春秋》敌者言战。桓公之与戎狄，驱之尔。时桓公力但可驱逐之而已，戎亦天地之所生，而乃迫杀之甚痛，故去战贬见其事，恶不仁也。山戎者，戎中之别名，行进故录之。○去，起吕反。见，贤遍反。<br/><br/>　　[疏]“《春秋》敌者言战”。解云：谓军人众寡相敌者，不谓将之尊卑等，是以僖二十八年“晋侯”已下，“及楚人战于城濮”；宣十二年“晋荀林父帅师及楚子战于邲”之属，虽君与大夫亦言战矣。<br/><br/>　　○注“故去”至“不仁也”。<br/><br/>　　○解云：谓贬去其战，以见力不得等，恶齐侯之不仁也。<br/><br/>　　○注“行进故录之”。<br/><br/>　　○解云：谓言山，详录之耳。<br/><br/>　<br/><br/>　　三十有一年，春，筑台于郎。何以书？讥。何讥尔？临民之所漱浣也。无垢加功曰漱，去垢曰浣，齐人语也。讥者，为渎下也。礼，天子外屏，诸侯内屏，大夫帷，士帘，所以防泄慢之渐也。礼，天子有灵台，以候天地；诸侯有时台，以候四时。登高远望，人情所乐，动而无益於民者，虽乐不为也。四方而高曰台。○漱，素口反。浣，户管反。垢，古口反。去，起吕反。为渎，于伪反，下“为威”同。<br/><br/>　　[疏]“临民之所漱浣也”。<br/><br/>　　○解云：谓郎台近泉台，故知如此。是以文十六年传云“泉台者何？郎台也。郎台则曷为谓之泉台？未成为郎台，既成为泉台”，彼注云“既成更以所置名之”者，即其近泉之证也。<br/><br/>　　○注“无垢加功曰漱”。<br/><br/>　　○解云：谓但用手矣。既无垢而加功者，盖亦少有，但无多垢，故谓之无，非全无也。又取其斗漱耳，若以里语曰斗漱也。注“去垢曰浣”者。盖用足物，是以旧说云用足曰浣是也。故《内则》云“冠带垢，和灰请漱；衣裳垢，和灰请尝”，郑注云“手曰漱，足曰浣，和，渍也”是也。<br/><br/>　　○注“礼天”至“士帘”。<br/><br/>　　○解云：《礼说》文也。<br/><br/>　　○注“天子”至“四时”。<br/><br/>　　○解云：皆是《礼说》文也。文王受命之后，乃筑灵台，亦是天子曰灵台之义。正以候天地，故以灵言之；诸侯候四时，故谓之时台。<br/><br/>　　○注“四方而高曰台”。<br/><br/>　　○解云：《尔雅·释宫》文。<br/><br/>　<br/><br/>　　夏，四月，薛伯卒。卒者，薛与滕俱朝隐公，桓弑隐而立，滕朝桓公，薛独不朝，知去就也。○桓杀，申志反。<br/><br/>　　[疏]“卒者”至“去就也”。<br/><br/>　　○解云：所传闻之世，小国卒例不合书，而今书之，故解之耳。言薛与滕俱朝隐公者，即隐十一年“滕侯、薛侯来朝”是也。言滕朝桓公者，即桓二年滕子来朝是也。言知去就者，谓知去恶就善矣。<br/><br/>　<br/><br/>　　筑台于薛。何以书？讥。何讥尔？远也。礼，诸侯之观不过郊。○观，工唤反。<br/><br/>　　[疏]注“礼诸”至“过郊”。解云：正以郎为近邑而在郊内，乡者上传不讥其远，今此云薛，传云“远也”，故知礼法不得过郊矣。<br/><br/>　<br/><br/>　　六月，齐侯来献戎捷。战所获物曰捷。齐，大国也。曷为亲来献戎捷？据齐未尝朝鲁。威我也。以威恐怖鲁也。如上难知为威鲁书之。○恐怖，丘勇反；下普故反。其威我奈何？旗获而过我也。旗，军帜名，各有色，与金鼓俱举，使士卒望而为陈者。旗获，建旗县所获得以过鲁也。不书威鲁者，耻不能为齐所忌难，见轻侮也。言献捷系戎者，《春秋》王鲁，因见王义，古者方伯征伐不道，诸侯交格而战者，诛绝其国，献捷於王者。楚献捷时，此月者，刺齐桓忄乔慢恃盈，非所以就霸功也。○帜，音志，又申志反，又尺志反，本又作“织”，同。难，乃旦反。因见，贤遍反。<br/><br/>　　[疏]注“旗军”至“有色”。<br/><br/>　　○解云：即礼大帛以即戎之属是也。<br/><br/>　　○注“与金鼓俱举”。<br/><br/>　　○解云：谓以金錞和鼓，金铎通鼓之时而建之。<br/><br/>　　○注“旗获”至“过鲁也”。<br/><br/>　　○解云：凡言过者，谓道所经过之称。今齐侯伐山戎而得过鲁，则此山戎不在齐北可知。盖戎之别种，居于诸夏之山，故谓之山戎耳。<br/><br/>　　○注“言献捷系戎”至“不道”。<br/><br/>　　○解云：正决僖二十一年冬，“楚人使宜申来献捷”，无所系矣。<br/><br/>　　○注“诸侯交”至“於王者”。<br/><br/>　　○解云：格，犹距也。谓与交战而距王。今人谓不顺之处为格化之类。<br/><br/>　　○注“楚献”至“此月”。<br/><br/>　　○解云：即僖二十一年冬，“楚人使宜申来献捷”是也。而云持盈者，谓自持盈满之道而侮诸侯，失谦虚之义，故月之。<br/><br/>　<br/><br/>　　秋，筑台于秦。何以书？讥。何讥尔？临国也。言国者，社稷、宗庙、朝廷皆为国，明皆不当临也。临社稷、宗庙则不敬，临朝廷则泄慢也。冬，不雨。何以书？记异也。京房《易传》曰“旱异者，旱久而不害物也。斯禄去公室，福由下作，故阳虽不施，而阴道独行，以成万物也。”先是比筑三台，庆牙专政之应。○施，申豉反。<br/><br/>　　[疏]注“先是比筑三台”。<br/><br/>　　○解云：即上文于郎、于薛、于秦之属是也。<br/><br/>　　○注“庆牙专政”。<br/><br/>　　○解云：即上二十七年传云“公子庆父、公子牙、公子友皆庄公之母弟也。公子庆父、公子牙通乎夫人以胁公，季子起而治之，则不得与于国政，坐而视之，则亲亲，因不忍见也。故於是复请至于陈，而葬原仲也”，下三十二年传云“季子至而授之以国政”。然则上既言二子胁公，季友不得为政，下文始言授季子国政，即於是时庆牙为政明矣。<br/><br/>　<br/><br/>　　三十有二年，春，城小穀。<br/><br/>　　夏，宋公、齐侯遇于梁丘。<br/><br/>　　秋，七月，癸巳，公子牙卒。何以不称弟？据公弟叔肹卒。○肹，许乙反。<br/><br/>　　[疏]“城小穀”。<br/><br/>　　○解云：二传作“小”字，与《左氏》异。“夏宋公”至“梁丘”。<br/><br/>　　○解云：隐八年注云“宋公序上者，时卫侯要宋公，使不虞者为主，明当戒慎之”。然则今宋公序上，亦为齐侯所要故也。<br/><br/>　　○注“据公弟叔肹卒”。解云：即宣十七年“冬，十有一月，壬午，公弟叔肹”是也。<br/><br/>　<br/><br/>　　杀也。杀则曷为不言刺？据公子买有罪杀之，言刺不言卒。<br/><br/>　　[疏]注“据公”至“言卒”。<br/><br/>　　○解云：即僖二十八年“公子买戍卫，不卒戍，刺之”传云“不卒戍者何？不卒戍者，内乱也，不可使往也。不可使往，则其言戍卫何？遂公意也”是也。<br/><br/>　<br/><br/>　　为季子讳杀也。曷为为季子讳杀？据叔孙得臣卒不日者，恶不发扬公子遂弑也。○为季，于伪反，下“为季”、“而为”，注“故为”同。<br/><br/>　　[疏]注“据叔”至“遂弑也”。<br/><br/>　　○解云：即宣五年九月，“叔孙得臣卒”，注云“不日者，知公子遂欲弑君，为人臣知贼而不言，明当诛”是也。然则季子若其发扬牙之罪恶诛之，正是臣人之道。今而讳杀，故难之云。<br/><br/>　<br/><br/>　　季子之遏恶也。遏，止。○遏，於葛反，止也。不以为国狱，不就致狱其刑，故言卒。缘季子之心而为之讳。季子过在亲亲，疑於非正，故为之讳，所以别嫌明疑。○别，彼列反。<br/><br/>　　[疏]注“季子”至“明疑”。<br/><br/>　　○解云：季子仁者，不忍用刑其兄，是失事君之道。然则季子之过，在於亲其亲者，故曰过在亲亲。《春秋》以掩遏牙之恶，与周公行诛于兄异，是以疑其非正礼耳，故为之讳刺文。所以别嫌者，谓讳刺别於亲亲，失臣道之嫌。明疑者，明於掩恶，非正礼之疑耳。<br/><br/>　<br/><br/>　　季子之遏恶奈何？庄公病，将死，以病召季子。召之於陈。<br/><br/>　　[疏]注“召之於陈”。<br/><br/>　　○解云：正以上二十七年传云“因不忍见也，故於是复请至于陈，而葬原仲也”之文故也。<br/><br/>　<br/><br/>　　季子至而授之以国政。至不书者，内大夫出与归，不两书。<br/><br/>　　[疏]注“至不”至“两书”。<br/><br/>　　○解云：谓通例如此。宣八年“夏，公子遂如齐，至黄乃复”，书其乃复者，彼传云“何言乎有疾乃复？讥。何讥尔？大夫以君命出，闻丧徐行而不反”，彼注云“丧尚不当反，况於疾乎”是也。宣十八年秋，“公孙归父如晋”，冬，“归父还自晋，至柽，遂奔齐”，书其还者，彼传云“还者何？善辞也。何善尔？归父使於晋，还自晋，至柽，闻君薨家遣，墠帷”，反命乎介，自是走之齐”，彼注云“主书者，善其不以家见遂怨怼，成踊哭君，终臣子之道，起时莫能然也。言至柽者，善其得礼于柽”是也。昭十四年“春，隐如至自晋”；又昭二十四年春，“叔孙舍至自晋”，皆书至者，正由被执而得归，是以重而书至，犹非正归当书之例也。闵二年秋，“季子来归”书者，初出亦不书，不得难此也。<br/><br/>　<br/><br/>　　曰：“寡人即不起此病，吾将焉致乎鲁国？”致，与也。○焉，於虔反。季子曰：“般也存，君何忧焉？”公曰：“庸得若是乎？庸，犹佣佣无节目之辞。○般，音班。牙谓我曰：‘鲁一生一及，君巳知之矣。’父死子继曰生，兄死弟继曰及。言隐公生，桓公及，今君生，庆父亦当及，是鲁国之常也。庆父也存。”时庄公以为牙欲立庆父。<br/><br/>　　[疏]“庆父也存”者，解云：庄公辞。<br/><br/>　<br/><br/>　　季子曰：“夫何敢？是将为乱乎？夫何敢！”再言夫何敢者，反覆思惟，且欲以安病人也。孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义”。○夫何，音扶，下及注同。覆，芳服反。思难，乃旦反。<br/><br/>　　[疏]注“再言”至“病人也”。<br/><br/>　　○解云：谓反覆思惟踟蹰之间，故再告此。言夫何敢，使病者意安耳。<br/><br/>　　○注“孔子曰”至“思义”。<br/><br/>　　○解云：引之者，欲言季子反覆思惟，合於君子之道。言见得思义者，得谓利禄也。<br/><br/>　<br/><br/>　　俄而牙弑械成。是时牙实欲自弑君，兵械巳成，但事未行尔。有攻守之器曰械。○俄，五多反。牙杀，申志反，注及下“亲弑”同。械，户戒反。季子和药而饮之，药者，酖毒也，传曰“酖之”是也。时季子亦有械，故能饮之。传不道者，从可知。○饮，於鸩反，注同。酖毒，本亦作“鸩”，直荫反，下文同。<br/><br/>　　[疏]注“药者”至“是也”。<br/><br/>　　○解云：即下云“然则曷为不直诛而酖之”云云者是。<br/><br/>　<br/><br/>　　曰：“公子从吾言而饮此，则必可以无为天下戮笑，必有后乎鲁国。时世大夫，诛不宣扬，子当继体如故。<br/><br/>　　[疏]“则必可以无为天下戮笑”。<br/><br/>　　○解云：言不为天下所共戮，不为天下所共笑矣。<br/><br/>　　○注“时世大夫”。<br/><br/>　　○解云：欲道古礼大夫不世矣。<br/><br/>　<br/><br/>　　不从吾言而不饮此，则必为天下戮笑，必无后乎鲁国。”於是从其言而饮之，饮之无傫氏，至乎王堤而死。公子牙今将尔，今将欲杀无傫。○无，本又作“巫”。傫，音力委反，又力追反。堤，丁兮反。<br/><br/>　　[疏]“饮之无傫氏”。<br/><br/>　　○解云：或是大夫家，或是地名。言饮酖毒之药于无傫氏矣。旧云饮之无傫氏者，言饮此毒不累其子孙，谓当立其氏族也者，非也。○“至乎王堤而死”。<br/><br/>　　○解云：王堤，盖地名。<br/><br/>　<br/><br/>　　辞曷为与亲弑者同？辞，传序经辞。亲，躬亲也。<br/><br/>　　[疏]注“辞，传序经辞”。<br/><br/>　　○解云：知如此者，正以经书“公子牙卒”，无诛杀之文。传云“曷为不言刺之”，云是将为乱乎？故知此辞与亲弑者同，但是传序经辞，非为经也。<br/><br/>　<br/><br/>　　君亲无将，将而诛焉。亲，谓父母。○无将，如字，闵公“本将不诛”、“将而”皆同；或子匠反，非也。然则善之与？曰：然。杀世子母弟直称君者，甚之也。季子杀母兄，何善尔？诛不得辟兄，君臣之义也。以臣事君之义也。唯人君然后得申亲亲之恩。○与，音馀。<br/><br/>　　[疏]“杀世子母弟”至“之也”。<br/><br/>　　○解云：即僖五年“春，晋侯杀其世子申生”，襄二十六年“秋，宋公杀其世子座”之属者，是杀世子直称君之经也。隐元年“夏，五月，郑伯克段于鄢”；襄三十年夏，“天王杀其弟年夫”之属者，是杀母弟直称君之经也。<br/><br/>　　○注“唯人”至“之恩”。<br/><br/>　　○解云：欲道杀世子母弟，所以直称君甚之之义。言得申亲亲之恩而不申之，故甚其恶耳。<br/><br/>　<br/><br/>　　然则曷为不直诛而酖之？行诛乎兄，隐而逃之，使讬若以疾死然，亲亲之道也。明当以亲亲原而与之，於治乱当赏疑从重，於平世当罚疑从轻。庄不卒大夫而卒牙者，本以书国将弑君。书日者，录季子遏恶也。行诛亲亲，虽酖之犹有恩也。<br/><br/>　　[疏]“隐而逃之”。<br/><br/>　　○解云：言隐匿辟杀，是以不直诛而酖之矣。<br/><br/>　　○注“明当”至“与之”。<br/><br/>　　○解云：明《春秋》之道，当亲其亲，而原季子之心而与之，故善之耳。<br/><br/>　　○注“於治”至“从轻”。<br/><br/>　　○解云：注言此者，欲道《春秋》者，拨乱之书，是以原其亲亲而赏季氏即赏疑从重也。当所传闻之世天下未平是以升平疑狱不得不诛，故云於平世乃可罚疑从轻矣。<br/><br/>　　○注“庄不”至“弑君”。<br/><br/>　　○解云：上三年“春，王正月，溺会齐师伐卫”，传云“溺者何？吾大夫之未命者也”，彼注云“所伐大夫不卒者，庄公薄於臣子之恩，故不卒大夫，与桓同义”是也。今牙书卒者，本以当国将弑君故也。<br/><br/>　　○注“书日”至“遏恶也”。<br/><br/>　　○解云：正以《春秋》之义，於所传闻之世，大夫之卒，不问有罪无罪，皆不书日以略之，因示其恩浅，即隐元年冬十二月，“公子益师卒”；隐八年“冬，十有二月，无骇卒”之属是也。今而书日，故解之。言录季子遏恶也者，正以为季子遏其恶之故，是以详录之耳。<br/><br/>　<br/><br/>　　八月，癸亥，公薨于路寝。路寝者何？正寝也。公之正居也。天子诸侯皆有三寝：一曰高寝，二曰路寝，三曰小寝。父居高寝，子居路寝，孙从王父母，妻从夫寝，夫人居小寝。在寝地者，加录内也。夫人不地者，外夫人不卒，内书薨已录之矣，故出乃地。<br/><br/>　　[疏]“路寝者何”。<br/><br/>　　○解云：欲言正寝，公存之时，经文无路寝之名；欲言非正寝，而公薨於内，故执不知问。<br/><br/>　　○注“天子诸侯”至“人居小寝”。<br/><br/>　　○解云：皆时王之礼矣。若《春秋》定十五年夏五月，“壬申，公薨於高寝”；僖三十三年冬十二月，“乙巳，公薨于小寝”之属是也。然则诸侯有三寝，而薨其内者是正矣。而文十八年“二月，丁丑，公薨于台下”，襄三十一年“夏，六月，辛巳，公薨于楚宫”之属，皆为失处，而无讥文者，盖以不在三寝，非礼自见故也。而云父居高寝者，盖以寝中最尊，若父子并薨之时，父殡于高寝矣。其嗣君亦薨，乃居於路寝。若其孙又薨，则从王父母小寝。所以不再言母者，妻从夫寝故也。其夫人若存，定居于寝内之三宫矣。若非有并丧，则从寝之中科薨其一。而谓路寝为公之正居者，以其始正之常处也。<br/><br/>　　○注“在寝地加录，内也”。<br/><br/>　　○解云：正决外诸侯之卒不地故也。<br/><br/>　　○注“故出乃地”。<br/><br/>　　○解云：即僖元年“秋，七月，戊辰，夫人姜氏薨于夷”是也。<br/><br/>　<br/><br/>　　冬，十月，乙未，子般卒。子卒云子卒，此其称子般卒何？据子赤不言子赤卒。<br/><br/>　　[疏]“据子赤不言子赤卒”。<br/><br/>　　○解云：文十八年“冬，十月，子卒”，传云“子卒者孰谓？谓子赤也”是也。<br/><br/>　<br/><br/>　　君存称世子，明当世父位为君。<br/><br/>　　[疏]“君存称世子”。<br/><br/>　　○解云：内外同矣。而桓六年“九月，丁卯，子同生”，不言世子者，彼注云“而不以世子正称书者，明欲以正见无正，疾恶桓公”是也。<br/><br/>　<br/><br/>　　君薨称子某，缘民臣之心，不可一日无君，故称子某，明继父也。名者，尸柩尚存，犹以君前臣名也。<br/><br/>　　[疏]注“缘民臣”至“名也”。<br/><br/>　　○解云：子者，嗣君之称，是以称子某，明其嗣父也。既不可无君，令之继父而书名者，正以尸柩尚存，犹君前臣名故也。其缘民臣之心，不可一日无君者，文九年传文。<br/><br/>　<br/><br/>　　既葬称子，不名者，无所屈也。缘终始之义，一年不二君，故称子也。<br/><br/>　　[疏]注“不名”至“子也”。<br/><br/>　　○解云：正以先君既葬，更无所屈，所以不称爵而言子者，一年不二君矣。其缘终始之义，一年不二君者，文九年传文。<br/><br/>　<br/><br/>　　逾年称公。不可旷年无君。<br/><br/>　　[疏]注“不可旷年无君”。解云：文九年传文。<br/><br/>　<br/><br/>　　子般卒，何以不书葬？据定姒俱称卒书葬。<br/><br/>　　[疏]注“据定”至“书葬”。<br/><br/>　　○解云：即定十五年“秋，七月，壬申，姒氏卒”九月，“辛巳，葬定姒”。然则定姒称卒而书葬，今子般称卒不书葬，故难之。<br/><br/>　<br/><br/>　　未逾年之君也，有子则庙，则立庙也。庙则书葬。录子恩也。无子不庙，不庙则不书葬。未逾年之君，礼，臣下无服，故无子不庙，不庙则不书葬，示一年不二君也。称卒不地者，降成君也。日者，为臣子恩录之也。杀不去日见隐者，降子赤也。○去，起吕反。见，贤遍反。<br/><br/>　　[疏]注“未逾”至“二君也”。<br/><br/>　　○解云：《案丧服·不杖期章》，之内有为君之长子，臣下犹服之，况为嗣君而言无服者，正以为长子之时，其臣下从君而服之；若其为嗣君，则无从服之义，是以知其无服矣。不但如此，作君长子之时，其臣皆吉，故得为之服期；若作未逾年之君，臣下皆为前君服斩，宁得更为之服乎？若还服期，即是废重服轻；若为斩衰三年，即违一年不二君之义故也。<br/><br/>　　○注“称卒不”至“之也”。<br/><br/>　　○解云：案隐公、闵公，皆是成君而亦不地，故隐十一年传云“公薨何以不地？不忍言也”，故彼注云“不忍言其僵尸之处”。今子般亦杀死，正合不书地，而言降成君者，欲道好死者亦不书地，所以降成君故也。其好死者即襄三十一年“秋，九月，癸巳，子野卒”是也。<br/><br/>　　○注“杀不”至“子赤也”。<br/><br/>　　○解云：即文十八年“冬，十月，子卒”，传云“子卒者孰谓？子赤也。何以不日？隐之也。何隐尔？弑也。弑则何以不日？不忍言也”，彼注云“所闻世臣子恩痛王父深厚，故不忍言其日，与子般异”是也。然则子般犹是所传闻之世，恩降于子赤，是以忍言日也。<br/><br/>　<br/><br/>　　公子庆父如齐。如齐者，奔也。是时季子新酖牙，庆父虽归狱邓扈乐，犹不自信於季子，故出也。不言奔者，起季子不探其情，不暴其罪。○乐，音洛。暴，步卜反。<br/><br/>　　[疏]注“庆父”至“扈乐”。<br/><br/>　　○解云：其归狱邓扈乐之事，在闵元年传也。<br/><br/>　<br/><br/>　　狄伐邢。<br/><br/>◎闵公起元年，尽二年<br/><br/>　<br/><br/>　　元年，春，王正月。公何以不言即位？继弑君不言即位。复发传者，嫌继未逾年君义异故也。明当隐之如一。○弑，申志反。<br/><br/>　　[疏]注“复发”至“如一”。解云：则庄元年传云“公何以不言即位？《春秋》君子不言即位。君弑则子何以不言即位？隐之也。孰隐？隐子也”。然则庄元年巳有此传，今复发之者，正嫌此继未逾年之君，异于成君故也。其异一成一未而不异之者，明臣子隐痛之当如一矣。若然，案庄公继弑，弑是齐侯；今闵公继弑，弑是庆父，何氏宁知不嫌此异，而知为所继之君成与不成者，正以解即位之义，欲道后君痛其见弑，不忍即其位处，明据恩之深浅，无弑者内外之义故也。<br/><br/>　<br/><br/>　　孰继？据子般弑不见。○见，贤遍反。继子般也。孰弑子般？庆父也。杀公子牙，今将尔，季子不免。庆父弑君，何以不诛？将而不免，遏恶也。既而不可及，因狱有所归，不探其情而诛焉，亲亲之道也。论季子当从议亲之辟，犹律亲亲得相首匿，当与叔孙得臣有差。○探，他南反。辟，婢亦反。匿，女亦反。<br/><br/>　　[疏]注“论季子”至“首匿”。<br/><br/>　　○解云：谓季子缓纵庆父之事，当从《周礼·小司寇》议亲之法，非其罪也。<br/><br/>　　○注“当与”至“有差”。<br/><br/>　　○解云：即宣五年“叔孙得臣卒”，注云“不日者，知公子遂欲弑君，为人臣知贼而不言，明当诛”，则得臣与遂不宜相隐，是以罪之。今庆父季友亲则亲矣，得相首匿，是以舍之，故言当与叔孙得臣有差矣。<br/><br/>　<br/><br/>　　恶乎归狱？归狱仆人邓扈乐。曷为归狱仆人邓扈乐？据师还也。○恶，音乌。扈乐，音洛，或如字。<br/><br/>　　[疏]注“据师还也”。<br/><br/>　　○解云：即庄八年“秋，师还”，传云“还者何？善辞也。此灭同姓，何善尔？非师之罪也”，注云“明君之使，重在君”。然则庄八年尊者使师灭同姓，而归善於师，今则尊者使乐杀子般，而反归恶於乐，故难之。<br/><br/>　<br/><br/>　　庄公存之时，乐曾淫于宫中，子般执而鞭之。庄公死，庆父谓乐曰：“般之辱尔，国人莫不知，盍弑之矣。”使弑子般，然后诛邓扈乐而归狱焉。杀邓扈乐不书者，微也。○曾，才能反。盍，户腊反。<br/><br/>　　[疏]“乐曾淫于宫中”。解云：即《左氏传》云“雩，讲於梁氏，女公子观之，圉人荦自墙外与之戏”也者，得与此合。<br/><br/>　<br/><br/>　　季子至而不变也。至者，闻君弑，从家至朝，季子知乐势不能独弑，而不变正其真伪。<br/><br/>　　齐人救邢。<br/><br/>　　夏，六月，辛酉，葬我君庄公。<br/><br/>　　秋，八月，公及齐侯盟于洛姑。时庆父内则素得权重，外则出奔彊齐，恐为国家祸乱，故季子如齐闻之，奉闵公讬齐桓为此盟。下书归者，使与君致同。主书者，起讬君也。<br/><br/>　　[疏]注“故季子如齐闻之”。<br/><br/>　　○解云：正以下经云“季子来归”，故知时如齐矣。<br/><br/>　　○注“书君”至“致同”。<br/><br/>　　○解云：正以大夫归例不书而下经书归故如此解也。。<br/><br/>　　○注主书者，起讬君也。<br/><br/>　　○解云：谓主书此盟，又下文即书“季子来归”者，欲起季子讬君于齐侯矣。所以不书公至自洛者，桓之会不致故也。<br/><br/>　<br/><br/>　　季子来归。其称季子何？据如陈名不称季，卒不称子。<br/><br/>　　[疏]注“据如陈名不称季”。<br/><br/>　　○解云：即庄二十七年“公子友如陈，葬原仲”是也。<br/><br/>　　○注“不称子”。<br/><br/>　　○解云：即僖十六年“三月，壬申，公子季友卒”是也。<br/><br/>　<br/><br/>　　贤也。嫌季子不探诛庆父有甚恶，故复於讬君安国贤之。所以轻归狱，显所当任，达其功。不称季友者，明齐继鲁，本感洛姑之讬，故令与高子俱称子，起其事。○令，力呈反。<br/><br/>　　[疏]注“嫌季”至“贤之”。<br/><br/>　　○解云：嫌有赵盾不诛赵穿而获弑君之恶，故曰甚恶也。<br/><br/>　　○注“所以”至“其功”。<br/><br/>　　○解云：所以轻归狱者，欲轻季子往前纵庆父归狱之过矣。言显所当任者，谓书曰季子来归，明讬君而还，欲显当存国之任矣。言达其功者，欲达其存国之功矣。<br/><br/>　　○注“不称”至“其事”。<br/><br/>　　○解云：以僖十六年卒时称季友，故决之。但当称季，足得起其贤，而称子者，见义故也，何者？案下二年“冬，齐高子来盟”，传云“高子者何？齐大夫也”，“何以不名？喜之也。何喜尔？正我也。其正我奈何？庄公死，子般弑，闵公弑，比三君死，旷年无君，设以齐取鲁，不兴师，徒以言而巳矣。桓公使高子将南阳之甲，立僖公而城鲁”，“鲁人至今以为美谈，曰：尢望高子也”。然则齐侯所以遣高子存鲁而立君继之者，由此洛姑之讬，故令季子与高子同称子，起见其事矣。<br/><br/>　<br/><br/>　　其言来归何？据召归不书，隐如言至。<br/><br/>　　[疏]注“据召归不书”。<br/><br/>　　○解云：即庄二十七年“公子友如陈，葬原仲”，庄三十二年传云“庄公召季子，季子至而授之以国政”，彼注云“至不书者，内大夫出与归不两书”是也。<br/><br/>　　○注“隐如言至”。<br/><br/>　　○解云：即昭十四年“隐如至自晋”是也。<br/><br/>　<br/><br/>　　喜之也。季子来归则国安，故喜之。而变至加录云尔，盖与贤相起。言归者，主为喜出。言来者，起从齐自外来。盟不日，公不致者，桓之盟不日，其会不致，信之也。○主为，于伪反，下文注皆同。<br/><br/>　　[疏]注“盖与贤相起”。<br/><br/>　　○解云：谓称字所以贤之，亦见其喜矣。变至言归，所以喜之，亦起其贤，故云与贤相起耳。<br/><br/>　　○注“桓之盟不日”至“之也”。<br/><br/>　　○解云：庄十三年传文。<br/><br/>　<br/><br/>　　冬，齐仲孙来。齐仲孙者何？公子庆父也。公子庆父，则曷为谓之齐仲孙？系之齐也。曷为系之齐？据栾盈出奔楚，还不系楚。<br/><br/>　　[疏]“齐仲孙者何”。<br/><br/>　　○解云：欲道齐人，经不言使；欲言己臣，而继于齐，故执不知问。<br/><br/>　　○注“据栾”至“不系楚”。<br/><br/>　　○解云：即襄二十一年“秋，晋栾盈出奔楚”，至襄二十三年夏，“栾盈复入于晋，入于曲沃”是也。<br/><br/>　<br/><br/>　　外之也。曷为外之？据俱出奔远也。《春秋》为尊者讳，为闵公讳受贼人也。为亲者讳，为季子亲亲而受之，故讳也。<br/><br/>　　[疏]注“为季”至“讳也”。解云：谓季子是闵公之亲亲，而反受其贼，故为讳耳。<br/><br/>　<br/><br/>　　为贤者讳。以季子有遏牙不杀庆父之贤，故为讳之。子女子曰：“以‘春秋’为《春秋》，以史记氏族为《春秋》，言古谓史记为“春秋”。<br/><br/>　　[疏]注“以史记氏族为《春秋》”。<br/><br/>　　○解云：谓以史记人之氏族而为《春秋》。<br/><br/>　　○注“言古”至“春秋”。<br/><br/>　　○解云：夫子脩史记为《春秋》。今言以“春秋”为《春秋》，则史记旧有“春秋”之名，是言古者谓史记为“春秋”矣。<br/><br/>　<br/><br/>　　齐无仲孙，其诸吾仲孙与？”齐有高国崔，鲁有仲孙氏，亦足以知鲁仲孙。言仲孙者，以后所氏起其事明。主书者，贼不宜来，因以起上如齐，实杀君出奔。○子女子，音汝。<br/><br/>　　[疏]注“齐有高国崔”。<br/><br/>　　○解云：即国夏、高固、高张、崔杼之属是矣。<br/><br/>　　○注“鲁有仲孙氏”。<br/><br/>　　○解云：即仲孙蔑仲孙羯之属是也。<br/><br/>　　○注“主书”至“出奔”。<br/><br/>　　○解云：正以经书其来，见不宜来，则知上如齐者，是其犯罪而去矣。庄三十二年冬，“公子庆父如齐”者，即上如齐之经矣。<br/><br/>　<br/><br/>　　二年，春，王正月，齐人迁阳。不为桓公讳者，功未足以覆比灭人之恶也。<br/><br/>　　[疏]“春，王正月，齐人迁阳”。<br/><br/>　　○解云：庄十年“三月，宋人迁宿”，彼注云“月者，迁取王封，当与灭人同罪”。然则《春秋》之例，大国之迁例月，小国书时，即僖三十一年“十有二月，卫迁于帝丘”；昭九年春，“许迁千夷”之属是也。而今阳为小国，齐人迁之，亦是迁取王封，当与灭人同罪，故云月矣。云云之说，在庄十年。<br/><br/>　　○注“不为”至“恶也”。<br/><br/>　　○解云：庄十年“冬，十月，齐师灭谭”，庄十三年“夏，六月，齐人灭遂”。今迁取王封，因而臣之，虽当时未灭，终不得在，故云比灭人之恶矣。如此注者，正决僖十七年“夏，灭项”，传云“孰灭之？齐灭之。曷为不言齐灭之？为桓公讳也。《春秋》为贤者讳”，“桓公尝有继绝存亡之功，故君子为之讳”。然则彼经不言齐，而此言齐人，故决之。<br/><br/>　<br/><br/>　　夏，五月，乙酉，吉禘于庄公。其言吉何？据禘于大庙不言吉。○吉禘，大计反。大庙，音泰，下同。<br/><br/>　　[疏]注“据禘”至“言吉”。<br/><br/>　　○解云：即僖八年“七月，禘于大庙，用致夫人”是也。<br/><br/>　<br/><br/>　　言吉者，未可以吉也。都未可以吉祭。经举重，不书禘于大庙，嫌独庄公不当禘，于大庙可禘者，故加吉，明大庙皆不当。<br/><br/>　　[疏]注“都未可以吉祭”。<br/><br/>　　○解云：在三年之内，庄公及始祖之庙，皆未可以吉祭，故言都尔。<br/><br/>　　○注“经举重不书”。解云：《春秋》之义，常事不书，有善恶者，乃始录而美刺之。今既巳举重，特书于庄公，不书于大庙，则嫌庄公一庙独不当禘，大庙便可禘矣。然庄公卑于始祖，而言举重者，言三年之内作吉祭之时，庄公最不宜吉，故言举重，不谓庄公尊于始祖也。<br/><br/>　<br/><br/>　　曷为未可以吉？据三年也。<br/><br/>　　[疏]注“据三年也”。<br/><br/>　　○解云：庄三十二年八月公薨，至今年五月，巳入三年之竟，故言据三年也。<br/><br/>　<br/><br/>　　未三年也。礼，禘祫从先君数，朝聘从今君数，三年丧毕，遭禘则禘，遭祫则祫。○君数，所主反，下同。祫，音洽。<br/><br/>　　[疏]“未三年也”。<br/><br/>　　○解云：谓未满二十五月也。<br/><br/>　　○注“礼，禘祫从先君数”。<br/><br/>　　○解云：谓为禘祫之祭，合从先君死时日月而数之，若满三年已后，遭禘则禘，遭祫即祫耳。<br/><br/>　　○注“朝聘从今君数”。<br/><br/>　　○解云：谓从今君即位以后，数其年岁，制为朝聘之数。<br/><br/>　<br/><br/>　　三年矣，曷为谓之未三年？三年之丧，实以二十五月。时庄公薨至是適二十二月，所以必二十五月者，取期再期，恩倍，渐三年也。孔子曰：“子生三年，然后免于父母之怀。夫三年之丧，天下之通丧。”《礼·士虞》记曰：“期而小祥，曰荐此常事。又期而大祥，曰荐此常事。中月而禫，是月也，吉祭尢未配。”是月者，二十七月也。传言二十五月者，在二十五月外可不讥。○取期，音基，下同。禫，大感反。<br/><br/>　　[疏]注“所以”至“三年也”。<br/><br/>　　○解云：二十五月，是再期矣，故曰取期再期矣。父母之丧，倍於期者之恩，正当其礼数，故曰其恩倍矣。言渐三年也者，谓二十五月渐得三年之竟，故云渐三年也。义如得渐二君之遗教。<br/><br/>　　○注“礼士”至“常事”。<br/><br/>　　○解云：彼注云“小祥，祭名。祥，吉也”，“古文期皆作基”；“常者，期而祭礼。古文常为祥”。<br/><br/>　　○注“又期”至“祥事”。<br/><br/>　　○解云：亦彼文。注“中月而禫，是月也，吉祭尢未配”者。<br/><br/>　　○解云：亦彼文。彼注云“中，尢间也。禫，祭名也。与大祥间一月，自丧至此凡二十七月。禫之为言澹澹然平安意也”，“是月，是禫月。当四时之祭月则祭，尢未以某妃配某氏，哀未忘也”。<br/><br/>　<br/><br/>　　其言于庄公何？据禘于大庙不言周公，祫僖公不言僖宫。<br/><br/>　　[疏]注“据禘”至“周公”。<br/><br/>　　○解云：即僖八年“秋，七月，禘于大庙，用致夫人”是也。<br/><br/>　　○注“祫僖”至“僖宫”。<br/><br/>　　○解云：祫僖公不言僖宫，定八年“从祀先公”，传云“从祀者何？顺祀也。文公逆祀，去者三人。定公顺祀，叛者五人”，彼注云“谏不以礼而去曰叛”，云“不书禘者，后祫亦顺，非独禘也”。“不言僖公者，闵公亦得其顺”，是其祫僖公不言僖公者，即文二年“八月，丁卯，大事于大庙，跻僖公”，传云“大事者何？大祫也”者是也。<br/><br/>　<br/><br/>　　未可以称宫庙也。时闵公以庄公在三年之中，未可入大庙，禘之于新宫，故不称宫庙，明皆非也。曷为未可以称宫庙？据言禘也。<br/><br/>　　[疏]注“据言禘也”。<br/><br/>　　○解云：正以禘是吉祭之称，既得言禘，何故不得称宫庙？故难之。<br/><br/>　<br/><br/>　　在三年之中矣。当思慕悲哀，未可以鬼神事之。<br/><br/>　　[疏]注“未可以鬼神事之”。<br/><br/>　　○解云：正言以宫庙者，鬼神居之之称故也。<br/><br/>　<br/><br/>　　吉禘于庄公何以书？讥。何讥尔？讥始不三年也。与讬始同义。<br/><br/>　　[疏]注“与讬始同义”。<br/><br/>　　○解云：案隐二年“九月，纪履緰来逆女。外逆女不书，此何以书？讥。何讥尔？讥始不亲迎也。始不亲迎昉於此乎？前此矣。前此则曷为始乎此？讬始焉尔。曷为讬始焉尔？《春秋》之始也”。然则此亦宜云始不三年昉於此乎？前此矣。前此则曷为始乎此？讬始焉尔。曷为讬始焉尔？《春秋》之始也，故云与讬始同义矣。而传不言讬始，尽省文，从可知也。<br/><br/>　<br/><br/>　　秋，八月，辛丑，公薨。公薨何以不地？隐之也。何隐尔？弑也。孰弑之？庆父也。杀公子牙，今将尔，季子不免。庆父弑二君，何以不诛？将而不免，遏恶也。既而不可及，缓追逸贼，亲亲之道也。与不探其情同义。不书葬者，贼未讨。○弑，音试，下及注同。<br/><br/>　　[疏]“公薨何以不地”。<br/><br/>　　○解云：隐十一年传云“公薨何以不地”，注云“据庄公薨于路寝”。然则此传云“公薨何以不地”者，亦据庄公，但从彼注省文故也。<br/><br/>　　○注“与不”至“同义”。<br/><br/>　　○解云：即上元年传云“孰弑子般？庆父也。杀公子牙，今将尔，季子不免。庆父弑君何以不诛？将而不免，遏恶也。既而不可及，因狱有所归，不探其情而诛焉，亲亲之道也”。<br/><br/>　　○注“不书葬贼未讨”。<br/><br/>　　○解云：即隐十一年“冬，十有一月，壬辰，公薨”，传云“何以不书葬？隐之也。何隐尔？弑也。弑则何以不书葬？《春秋》君弑贼不讨，不书葬，以为无臣子也”是也。而言未者，欲道於后讨得之。即僖元年传“於是杭辀经而死”者是也。<br/><br/>　<br/><br/>　　九月，夫人姜氏孙于邾娄。为淫二叔、杀二嗣子出奔。不如文姜于出奔贬之者，为内臣子明其义，不得以子绝母。凡公夫人奔例日，此月者，有罪。<br/><br/>　　[疏]注“不如文姜”至“绝母”。<br/><br/>　　○解云：庄元年“三月，夫人孙于齐”，传云“夫人何以不称姜氏？贬。曷为贬？与弑公也”，是於出时贬之之文也。为内臣了明其义，不得以子绝母者，正谓此处见其义而巳。不谓此夫人卒，竟不绝也。故僖元年“夫人氏之丧”，传云“夫人何以不称姜氏？贬。曷为贬？与弑公也。然则曷为不於弑焉贬？贬必以其重者，莫重乎以其丧至也”者，是其亦贬之矣。<br/><br/>　　○注“凡公”至“有罪”。<br/><br/>　　○解云：正以昭二十五年“九月，己亥，公孙于齐”而书日，则知夫人之孙亦宜然。而此及文姜之孙皆书月，案此二人皆有罪，故如此注之耳。<br/><br/>　<br/><br/>　　公子庆父出奔莒。庆父弑二君，不当复见。所以复见者，起季子缓追逸贼也。不日者，内大夫奔例，无罪者日，有罪者月；外大夫奔例皆时。○当复，扶又反，下同。见，贤偏反，下文“复见”同。<br/><br/>　　[疏]注“庆父”至“逸贼也”。<br/><br/>　　○解云：知弑父之人不合复见者，正见宣六年“春，晋赵盾、卫孙免侵陈”，传云“赵盾弑君，此其复见何”，复注云“据宋督、郑归生、齐崔杼弑其君，后不复见”；传又曰“亲弑君者，赵穿也”，彼注云“复见赵盾者，欲起亲弑者赵穿，非盾”是。<br/><br/>　　○注“不日者”至“皆时”。<br/><br/>　　○解云：襄二十三年“冬，十月，乙亥，臧孙纥出奔邾娄”，是无罪书日也。其有罪书月者，即昭十二年“冬，十月，公子整出奔齐”之属，及此文皆是。而文八年“公孙敖如京师，不至复。丙戌，奔莒”，案传云“不可使往也”。则是有罪，而书丙戌者，彼注云：“日者，嫌敖罪明，则起君弱，故讳使若无罪”者是也。其外大夫奔例皆时者，不问有罪与无罪，即襄二十七年夏，“卫侯之弟缚出奔晋”；二十八年“夏，卫石恶出奔晋”，“冬，齐庆封来奔”之属是也。<br/><br/>　<br/><br/>　　冬，齐高子来盟。高子者何？齐大夫也。以有高傒也。<br/><br/>　　[疏]“高子者何”。<br/><br/>　　○解云：欲言齐侯，而经称子；欲言大夫，名不书见经，故执不知问。<br/><br/>　　○注“以有高傒也”。<br/><br/>　　○解云：即庄二十二年“秋，七月，丙申，及齐高傒盟于防”是也。<br/><br/>　<br/><br/>　　何以不称使？据郑伯使其弟语来盟。<br/><br/>　　[疏]注“据郑”至“来盟”。<br/><br/>　　○解云：在桓十四年夏。<br/><br/>　<br/><br/>　　我无君也。时闵公弑，僖公未立，故正其义，明君臣无相適之道也。《春秋》谨於别尊卑，理嫌疑，故绝去使文，以起事张例，则所谓君不使乎大夫也。○别，彼列反。故绝去，起吕反，下“欲去”同。<br/><br/>　　[疏]注“所谓君不使乎大夫也”。<br/><br/>　　○解云：成二年“齐侯使国佐如师”之下传云“君不行使乎大夫。此其行使乎大夫何？佚获”是也。<br/><br/>　<br/><br/>　　然则何以不名？据国佐盟名。<br/><br/>　　[疏]注“据国佐盟名”。<br/><br/>　　○解云：即成二年“及国佐盟于袁娄”者是也。喜之也。何喜尔？正我也。其正我奈何？庄公死，子般弑，闵公弑，比三君死，旷年无君。与旷年无君无异。<br/><br/>　<br/><br/>　　[疏]注“与旷年无君无异”。<br/><br/>　　○解云：正以庄公死时子般即位，子般弑后闵公即位，闵公弑后僖公即位，君常不绝。而传言“旷年无君”者，正以三年之内，三君比死，与旷年无君无异，非实无君也。<br/><br/>　<br/><br/>　　设以齐取鲁，曾不兴师，徒以言而已矣。设时势然。桓公使高子将南阳之甲，南阳，齐下邑。甲，革，皆铠胄也。○革，更百反。铠，苦爱反。胄，直又反。立僖公而城鲁。或曰自鹿门至于争门者是也。或曰自争门至于吏门者是也，鲁人至今以为美谈，曰：犹望高子也。久阔思相见者，引此为喻，美谈至今不绝也。立僖公城鲁不书者，讳微弱。喜而加高子者，美大齐桓继绝于鲁，故尊其使，起其功，明得子续父之道。○鹿门，鲁南城东门也。○其使，所吏反。<br/><br/>　　[疏]注“明得”至“之道”。<br/><br/>　　○解云：凡人子之道，宜继祖祢之功不绝之。今桓公继于鲁，正得续父功德之义，故尊其使而称子耳。言明其得人子续其人父功德之道也。<br/><br/>　<br/><br/>　　十有二月，狄入卫。<br/><br/>　　郑弃其师。郑弃其师者何？连国者，并问称国。<br/><br/>　　[疏]“郑弃其师者何”。<br/><br/>　　○解云：正以言异常例，故执不知问。<br/><br/>　<br/><br/>　　恶其将也。以言弃师。○恶其，乌路反，下及注同。将也，子匠反，下同。郑伯恶高克，使之将，逐而不纳，弃师之道也。郑伯素恶高克，欲去之无由，使将师救卫，随后逐之，因将师而去。其本虽逐高克，实弃师之道，故不书逐高克，举弃师为重，犹赵盾加杀也。不解国者，重众从国体录可知。系闵公篇于庄公下者，子未三年，无改於父之道，传曰“则曷为於其封内三年称子”，“缘孝子之心，则三年不忍当也”。○盾，徒本反。<br/><br/>　　[疏]注“犹赵盾加弑”。<br/><br/>　　○解云：谓实逐克，但举弃师为重；实赵穿弑君，但举加弑为重相似。赵盾加弑在宣二年。<br/><br/>　　○注“子未三年”。<br/><br/>　　○解云：谓庄三十二年八月薨，至闵二年八月薨时，始二十五月，故曰未三年也。<br/><br/>　　○注“传曰”至“忍当也”。<br/><br/>　　○解云：文九年传文也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10186.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10188.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

