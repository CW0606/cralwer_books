<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷三十九 既夕礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷三十九 既夕礼全文,郑玄作品" />
<meta name="description" content="仪礼注疏原文阅读,卷三十九 既夕礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4545.html";
var nextpage="novel-read-266-4547.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷三十九 既夕礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4545.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十九 既夕礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:26:15<span class="divide">|</span></p>
<div class="page-body">
<div class="page-content">
<p>公赗，玄纁束，马两。公，国君也。赗，所以助主人送葬也。两马，士制也。《春秋传》曰：宋景曹卒，鲁季康子使冉求赗之以马，曰：其可以称旌繁乎？<br/>　　[疏]“公赠”至“马两”。○注“公国”至“繁乎”。○释曰：自此尽“入复位杖”，论国君赗法之事。云“公，国君也”者，公及大夫皆有臣，臣皆尊其君，呼之曰公，故《左氏传》伯有之臣曰：“吾公在壑谷。”今此云公，则国君，非大夫君也。以下云“主人释杖，迎于庙门外”，与《丧大记》如此迎送者，皆据国君也。云“赗，所以助主人送葬也”者，案两小《传》皆云：车马曰赗，施于生及送死者，故云助主人送葬者也。是以下注云“赗奠於死生两施”是也。云“两马，士制也”者，谓士在家常乘之法。若出使及征伐，则乘驷马，其大夫以上则常乘驷马，故郑驳异义云天子驾驷。《尚书·康王之诰》康王始即位，云诸侯“皆布乘黄朱”；《诗》云“驷騵彭彭”，武王所乘；《鲁颂》云“六辔耳耳”，僖公所乘；《小雅》云“驷牡騑騑”，大夫所乘；是大夫以上驾驷之文也。引《春秋》者，《左氏传》哀公二十三年春，“宋景曹卒”，注云：“景曹，宋元公夫人小邾女，季桓子外祖母。”又云：“季康子使冉有吊，且送葬，曰：敝邑有社稷之事，使肥与有职竞焉，是以不得助执紼，使求从舆人。”注云：“舆，众也。”又云：“曰：以肥之得备弥甥也。”注云：“弥，远也。康子父之舅氏，故称弥甥。”又云：“有不腆先人之产马，使求荐诸夫人之宰，其可以称旌繁乎！”注云：“称，举也。繁马饰繁缨也。”引之者，证公有赗马助人之事。<br/>　　摈者出请，入告。主人释杖，迎于庙门外，不哭，先入门右，北面，及众主人袒。尊君命也。众主人自若西面。<br/>　　[疏]“摈者”至“人袒”。○注“尊君”至“西面”。○释曰：云“尊君命也”者，谓释杖迎入，是尊君命也。故下文宾赗，摈者出告须，注云“不迎”。则此经皆是尊君命，故郑无所指属君命，故郑解经“不哭”。又前文袒袭皆据主人，此则众主人亦袒，亦是尊君命。云“众主人自若西面”者，以其主人一人迎宾入门，门东而右，其馀众主人不迎宾，明自若常位，柩东西面可知也。<br/>　　马入设。设於庭，在重南。<br/>　　[疏]“马入设”。○注“设於庭在重南”。○释曰：以马是庭实，故云“设於庭”。知“在重南”者，以庭实法，皆参分庭一在南设之，又重北陈，明器不得设马，故知在重南也。<br/>　　宾奉币，由马西当前辂，北面致命。宾，使者。币，玄纁也。辂，辕缚，所以属引。由马西，则亦当前辂之西，於是北面致命，得乡柩与奠。柩车在阶閒少前，参分庭之北，辂有前后。<br/>　　[疏]“宾奉”至“致命”。○注“宾使”至“前后”。○释曰：云“宾，使者”，案此使者即士也。知者，《士丧礼》“君使人吊”，注：“使人，士也，礼使人各以其爵。”故知是士也。云“辂，辕缚，所以属引”者，谓以木缚於柩车辕上以属引，於上而挽之，故名辕缚也。云“由马西，则亦当前辂之西”者，以经直云“当前辂”，不言辂之东西及前后，郑以义言之，以其马在重南，当门，柩车在阶閒少南，亦当门，宾由马西北行，当前辂致命，明在辂西可知。云“於是北面致命，得乡柩与奠”者，以宾当辂西，经云“北面致命”，明当奠柩之南，北面，是得乡柩与奠也。云“柩车在阶閒少前，参分庭之北”者，案下记云“遂匠纳车于阶閒”，是柩车在阶閒也。云少前者，上经祖还车讫，云“妇人降，即位于阶閒”，明柩车少南，是少前也。云参分庭之北者，以其中庭陈明器，不得在中庭，故知在参分庭之北，谓参分庭在北分之北，此解宾“致命”之处。云“辂有前后”者，以经云前辂，明有后，以对前，故知辂有前后也。<br/>　　主人哭，拜稽颡，成踊。宾奠币于栈左服，出。栈，谓柩车也。几士车制无漆饰，左服，象授人授其右也。服，车箱。今文栈作輚。<br/>　　[疏]“主人”至“服出”。○注“栈谓”至“作輚”。○释曰：“主人哭拜”者，仍於门右北面，以宾致命讫，遂哭拜也。云“成踊”者，三者三，凡九踊。云“栈谓柩车也，凡士车制无漆饰”者，此栈车即柩车，以其宾由辂西而致命。云“奠币於栈”者，明此栈车、柩车即蜃车，四轮迫地，无漆饰，故言栈也。云“左服，象授人授其右也”者，案《聘礼》宰授使者圭时，云“同面”，使者在左，宰在右，而授其右也。此车南乡，以东为左，尸在车上，以东为右，故授左服，容授尸之右也。<br/>　　宰由主人之北，举币以东。柩东，主人位。以东，藏之。<br/>　　[疏]“宰由”至“以东”。○注“柩东”至“藏之”。○释曰：云“柩东，主人位”者，解经“由主人之北”，以币在车东，主人在车东，故宰由主人位北，而乡左服上取币，以东藏之於内也。但此时主人仍在门东，北面，此位虽无主人，既有定位，故宰由位北而取币，不得履主人之位，故由主人之北也。<br/>　　士受马以出。此士谓胥徒之长也。有勇力者受马。《聘礼》曰“皮马相閒”可也。<br/>　　[疏]“士受马以出”。○注“此士”至“可也”。○释曰：云“此士谓胥徒之长也，有勇力者受马”，不得为属士，以其受币者宜尊，受马者宜卑，故知受马是胥徒之长，以其受马，故知有勇力者也。若然，《婚礼》记云：“士受皮。”注云士谓中士、下士不为胥徒者。彼主人亲受币，明受皮非胥徒，是正士也。引《聘礼》者，欲见此用皮亦可也。<br/>　　主人送于外门外，拜，袭，入复位，杖。<br/>　　[疏]“主人”至“位杖”。○释曰：主人既送宾，还入庙门，车东复位杖也。<br/>　　宾赗者将命。宾，卿大夫士也。<br/>　　[疏]“宾赗者将命”。○注“宾卿大夫士也”。○释曰：自此尽“知生者赙”，论宾及兄弟赙奠之事。云“宾，卿大夫士也”者，以其上云君，下有兄弟，则此宾是国中三卿、五大夫、二十七士可知。言“将命”者，身不来，遣使者将命告主人。<br/>　　摈者出请，入告，出告须。不迎，告曰：“孤某须。”<br/>　　[疏]注“不迎”至“某须”。○释曰：案《杂记》诸侯使卿吊邻国诸侯，主人使摈者告宾云：“孤某须矣。”故引之为义。<br/>　　马入设。宾奉币，摈者先入，宾从，致命如初。初，公使者。主人拜于位，不踊。柩车东位也。既启之后，与在室同。<br/>　　[疏]注“柩车”至“室同”。○释曰：云“既启之后，与在室同”者，案上篇始死时，云庶兄弟襚，使人以将命于室，主人拜于位。此主人亦拜于位，俱是不为宾出，故云与在室同。至于有君命，亦出迎也。<br/>　　宾奠币如初，举币，受马如初。摈者出请。宾出在外，请之，为其复有事。<br/>　　[疏]注“宾出”至“有事”。○释曰：云“宾出在外，请之，为其复有事”者，以其宾既行赗讫，出更请之，为其复有事。若无事，宾报事毕，送去也。<br/>　　若奠，宾致可以奠也。<br/>　　[疏]“若奠”。○注“宾致可以奠也”。○释曰：谓宾不辞，此释所致之物，或可堪为元缺一字奠於祭祀者也。<br/>　　入告，出，以宾入。将命如初。士受羊如受马，又请。士亦谓胥徒之长。又，复也。<br/>　　[疏]注“士亦”至“复也”。○释曰：以其受羊与马，同是畜类，故知亦胥徒之类。但受羊不须勇力，故郑不言也。<br/>　　若赙，赙之言，补也，助也，货财曰赙。<br/>　　[疏]“若赙”。○注“赙之”至“曰膊”。○释曰：云“货财曰赙”者，《公羊传》文也。<br/>　　入告。主人出门左，西面。宾东面将命。主人出者，赙主施於主人。<br/>　　[疏]注“主人”至“主人”。○释曰：郑知“施於主人”者，以下经云“知生者赙”，是施於主人也。案《春秋》文五年春，“王使荣叔归含，且赗”。《传》讥一人兼二事。此宾所以兼事者，彼讥一人独行，不与介各行，故讥。若《杂记》云上客吊，即其介各行含、襚、赗，则不讥。则卿大夫士礼，一人行数事可也。<br/>　　主人拜，宾坐委之。宰由主人之北，东面举之，反位。坐委之，明主人哀戚，志不在受人物。反位，反主人之后位。<br/>　　[疏]注“坐委”至“后位”。○释曰：郑知“反位，反主人之后位”者，以主人在门东西面，而云“宰由主人之北”，乡宾奠币之处举币，明宰位在主人之后，故得由主人之北，西行，是以宰位在主人之后也。<br/>　　若无器，则捂受之。谓对相授，不委地。<br/>　　[疏]“若无”至“受之”。○注“谓对”至“委地”。○释曰：以堂上授有并受法，以其在门外，若有器盛之，则坐委於地。若无器，则对面相授受，故云“捂受之”，捂即选也，对面相逢受也。<br/>　　又请，宾告事毕，拜送，入。赠者将命。赠，送。摈者出请，纳宾如初。如其入告，出告须。<br/>　　[疏]注“如其”至“告须”。○释曰：谓如上宾赗时，摈者出请，入告，出告须也。<br/>　　宾奠币如初。亦於栈左服。若就器，则坐奠于陈。就犹善也。赠无常，唯玩好所有。陈，明器之陈。<br/>　　[疏]“若就”至“于陈”。○注“就犹”至“之陈”。○释曰：知“赠无常”者，案下记云“凡赠币无常”，注云：“宾之赠也。玩好曰赠，在所有。”言“玩好”者，谓生时玩好之具，与死者相知，皆可以赠死者，故此经云“若就器则坐奠于陈”者，就器则是玩好之器也。云“陈，明器之陈”者，以其庙中所陈者唯明器，即陈于车之西以外，或言荐，或言设，无言陈者，故指明器而言也。<br/>　　凡将礼，必请而后拜送。虽知事毕犹请，君子不必人意。<br/>　　[疏]“凡将”至“拜送”。○注“虽知”至“人意”。○释曰：云“君子不必人意”者，义取孔子云“无必，无固”之言也。<br/>　　兄弟，赗、奠可也。兄弟，有服亲者，可且赗且奠，许其厚也。赗奠於死生两施。<br/>　　[疏]“兄弟赗奠可也”。○注“兄弟”至“两施”。○释曰：知“兄弟，有服亲”者，《丧服传》云：“凡小功以下为兄弟。”既言兄弟，明有服亲者也。知非大功以上者，以大功以上有同财之义，无致赗奠之法。云“可且赗且奠，许其厚也”者，若然，此所知许其赗，不许其奠，兄弟许其贰赗兼奠，而上经亦宾而有赗、有奠、有赙三者，彼亦不使并行俱见之。见三礼之中，有则任行其一，故总见之。云“赗奠於死生两施”者，以下经云“知死者赠，知生者赙”，注云：“各主於所知。”此赗奠不偏言所主，明於生死两施也。<br/>　　所知，则赗而不奠。所知，通问相知也，降於兄弟。奠，施於死者为多，故不奠。<br/>　　[疏]“所知”至“不奠”。○注“所知”至“不奠”。○释曰：云“所知，通问相知也”者，言所知，明是朋友通问相知。言“降於兄弟”者，许赗不许奠也。云“奠，施於死者为多，故不奠”者，但赗与奠皆生死两施，其奠虽两施，施於死者为多，知者，以其言奠为死者而行，故知元缺一字所知为疏不许行之也。<br/>　　知死者赠，知坐者赙。各主於所知。<br/>　　[疏]“知死”至“为赙”。○注“各主於所知”。○释曰：云“各主於所知”者，以其赠是玩好施於死者，故知死者行之。赙是补主人不足，施於生者，故知生者行之，是各施於所知也。<br/>　　书赗於方，若九，若七，若五。方，板也。书赗奠赙赠之人名与其物於板。每板若九行，若七行，若五行。<br/>　　[疏]“书赗”至“若五”。○注“方版”至“五行”。○释曰：以宾客所致，有赙、有赗、有赠、有奠，直云“书赗”者，举首而言，但所送有多少，故行数不同。<br/>　　书遣於策。策，简也。遣犹送也。谓所当藏物茵以下。<br/>　　[疏]“书遣於策”。○注“策简”至“以下”。○释曰：云“策，简”者，编连为策，不编为简，故《春秋左氏传》云南史氏执简以往，上书赗云方，此言书遣於策，不同者，《聘礼》记云“百名以上书於策，不及百名书於方”，以宾客赠物名字少，故书於方，则尽遣送死者。明器之等并赠死者玩好之物，名字多，故书之於策。策书明器之物，应在上文，而於此言之者，遣中并有赠物，故在宾客赠贿与赗之下特书也。<br/>　　乃代哭如初。棺柩有时将去，不忍绝声也。初，谓既小敛时。<br/>　　[疏]“乃代哭如初”。○注“棺柩”至“敛时”。○释曰：案《丧大记》大夫以上官代哭，士无官，以亲疏代哭。云“初谓既小敛时”者，案《丧大记》小敛之后乃代哭，初死直主人哭不绝声，士二日小敛，小敛主人懈怠，容更代而哭也。<br/>　　宵，为燎于门内之右。为哭者为明。<br/>　　[疏]“宵为”至“之右”。○注“为哭者为明”。○释曰：燎，大烛，必於门内之右门东者，奠於柩车西，鬼神尚幽闇，不须明。柩车东有主人，阶閒有妇人，故於门右照之，为明而哭也。<br/>　　厥明，陈鼎五于门外，如初。鼎五，羊、豕、鱼、腊、鲜兽各一鼎也。士礼，特牲三鼎，盛葬奠加一等，用少牢也。如初，如大敛奠时。<br/>　　[疏]“厥明”至“如初”。○注“鼎五”至“奠时”。○释曰：自此尽“主人要节而踊”，论葬日之明，陈大遣奠於庙门外之事。知五鼎是“羊豕鱼腊鲜兽各一鼎”者，以下经云羊左胖，豕亦如之，鱼、腊、鲜兽皆如初，与少牢礼同，故知也。云“士礼，特牲三鼎”者，《特牲馈食礼》陈三鼎，故知也。云“盛葬奠加一等，用少牢也”者，以其常祭用特牲，今大遣奠与大夫常祭用少牢，同是盛此葬奠，故加一等用少牢也。云“如初，如大敛奠时”者，以其上迁祖奠时，云如殡谓如大敛，明此云如初亦如大敛，在庙门外及东方之馔也。虽如大敛，鼎数仍不同，以其大敛三鼎，此则五鼎。然大小敛时无黍稷，朔月则有黍稷，此葬奠又无黍稷者，大敛前无黍稷者，以其初死，至朔月乃有之，故郑注云至此乃有黍稷。今葬奠更无黍稷者，以其始死至殡，自启至葬，其礼同，故无黍稷亦同也。凡牢鼎数或多或少不同，若用特豚者，或一鼎，或三鼎，若《士冠礼》醮子及《婚礼》盥馈并小敛之奠，与朝祢之奠皆一鼎也。三鼎者，《婚礼》同牢，《士丧》大敛朔月迁祖及祖奠，皆三鼎，而以鱼、腊配之是也。其用少牢者，或三鼎，或五鼎，三鼎者，则《有司彻》云：“陈三鼎，如初。”以其绎祭杀之於正祭，故用少牢而鼎三也。五鼎者，少牢五鼎，大夫之常事，此葬奠，士摄之奠用少牢，亦五鼎。《聘礼》致飧，众介皆少牢，亦五鼎。《玉藻》诸侯朔月少牢，亦五鼎。其用大牢者，或七，或九，或十，或十二。其云七鼎九鼎者，《公食大夫》下大夫大牢鼎七，上大夫鼎九是也。鼎十与十二者，《聘礼》致飧於宾，饪一牢，鼎九，羞鼎三，是十二也。又云上介饪一牢，鼎七，羞鼎三，是其十。若然，案《郊特牲》云“鼎俎奇而笾豆偶”，以象阴阳，鼎有十与十二者，以其正鼎与陪鼎各别，数则为奇数也。<br/>　　其实：羊左胖，反吉祭也。言左胖者，体不殊骨也。<br/>　　[疏]“其实羊左胖”。○注“反吉”至“骨也”。○释曰：云“反吉祭也”者，以其《特牲》、《少牢》吉祭皆升右胖，此云“左胖”，故云反吉祭也。云“言左胖者，体不殊骨也”者，既言左胖，则左边共为一段，故云体不殊骨。虽然，下云“髀不升”，则除髀以下，&#17373;胳仍升之，则与上肩胁脊别升，则左胖仍为三段矣。而云体不殊骨，据脊胁以上，&#17373;胳已下，共为一，亦得为体不殊骨也。<br/>　　髀不升，周贵肩贱髀。古文髀作脾。<br/>　　[疏]“髀不升”。○注“周贵肩贱髀”。○释曰：云“髀不升”者，则&#17373;已上去之，取&#17373;胳已下。云“周贵肩贱髀”者，案《祭统》云：“殷人贵髀，周人贵肩。”故云髀不升。<br/>　　肠五，胃五，亦盛之也。<br/>　　[疏]“肠五胃五”。○注“亦盛之也”。○释曰：“亦盛之”者，以其不用《特牲》，而用《少牢》，是盛葬奠。案《少牢》用肠三，胃三，今加至五，亦是盛此奠也。<br/>　　离肺。离，扌奎。<br/>　　[疏]“离肺”。○注“离扌奎”。○释曰：此非直升肠胃，又升离肺者，案《少仪》云“牛羊之肺，离而不提心”，注云：“提犹绝也。奎刂离之，不绝中央少者，使易绝以祭耳。”此为食而举，亦名举肺也。<br/>　　豕亦如之，豚解，无肠胃。如之，如羊左胖，髀不升，离肺也。豚解，解之如解豚，亦前肩、后肫、脊、胁而已。无肠胃者，君子不食溷腴。<br/>　　[疏]“豕亦”至“肠胃”。○注“如之”至“溷腴”。○释曰：云“亦如之”，郑云“如之，如羊左胖，髀不升，离肺也”者，谓豕与羊同者左胖，虽同，仍与羊异，以其羊则体不殊骨，上下共为二段，此豕之左胖则为四段矣，故别云“豚解”。豚解总有七段，今取左胖仍为四段矣。云“亦前肩、后肫、脊、胁而已”者，郑欲为四段与羊异也。云“君子不食溷腴”者，《礼记·少仪》文。彼郑注云：“谓犬豕之属，食米穀者也。腴有似人秽。”引之者，证不取肠胃之义也。<br/>　　鱼、腊，鲜兽，皆如初。鲜，新杀者，士腊用兔。加鲜兽而无肤者，豕既豚解，略之。<br/>　　[疏]“鱼腊”至“如初”。○注“鲜新”至“略之”。○释曰：云“士腊用兔”者，谓此腊是其乾者。云“鲜，新杀”者，二者皆用兔。必知“士腊用兔”者，虽无正文，案《少牢礼》，大夫腊用麋，郑云：“大夫用麋，士用兔与？”以无正文，故云“与”以疑之。此亦云士腊用兔，虽不云与，亦同疑可知。但士腊宜小，故疑用兔也。云“加鲜兽而无肤”者，豕既豚解略之者，以葬奠用少牢，摄盛则当有肤，与少牢同以豕，既豚解四段，丧事略，则无肤者，亦略之而加鲜兽也。<br/>　　东方之馔：四豆，脾析、蜱醢、葵菹、蠃醢；脾，读为鸡脾&lt;月此&gt;之脾。脾析，百叶也。蜱，蜯也。今文蠃为蜗。<br/>　　[疏]“东方”至“蠃醢”。○注“脾读”至“为蜗”。○释曰：陈鼎既讫，又陈东方之馔于主人之南，前辂之东，其豆有四：脾析一，蜱醢二，葵菹三，蠃醢四。案《周礼》郑注《醢人》云：“细切为诽齑，全物若&lt;月枼&gt;为菹。”又云“齑菹之称，菜肉通。”又经不云菹者，类皆是齑，则此经云“脾析”者，即齑也。云“脾读为鸡脾肶之脾”者，郑读之，欲见此脾虽与脾肾之脾同，正谓百叶名为脾析，故读音从鸡脾肶之脾。时俗有此语，故读从之也。案《醢人》注云：“脾析，牛百叶也。”此不云牛者，彼天子礼，容有牛，此用少牢无牛，当是羊百叶，故不云牛也。云“蜱，蜯也”者，即蛤也，知蜱即蛤者，以《周礼·醢人》云“螷醢”，注云：“螷，蛤也。”此注云蜱，蜯也。以蜱、螷是一物，故知蜱蜯即螷蛤也。<br/>　　四笾：枣、糗、栗、脯；糗，以豆糗粉饵。<br/>　　[疏]“四笾枣糗栗脯”。○注“糗以豆糗粉饵”。○释曰：云“糗，以豆糗粉饵”者，案《笾人》云：“羞笾之实，糗饵粉餈。”郑云“此二物皆粉，稻米、黍米所为也。合蒸曰饵，饼之曰餈。糗者，捣粉熬大豆为饵，餈之粘著以粉之耳。饵言糗，餈言粉，互相足”者，此本一物，饵言糗，谓熬之亦粉之；餈言粉，捣之亦糗之。不言互文而云互相足者，凡言互文者，是二物各举一边而省文，故云互文。此糗与粉唯一物分为二，文皆语不足，故云互相足也。又案《笾人》羞有二边，糗饵及粉餈。此经直言糗，则举糗以见饵，而无餈，故郑云糗以豆糗粉饵也。<br/>　　醴、酒。此东方之馔，与祖奠同，在主人之南，当前辂，北上，巾之。<br/>　　[疏]“醴酒”。○注“此东”至“巾之”。○释曰：郑知义然者，案下记云：“祝馔祖奠于主人之南，当前辂，北上，巾之。”注云：“既祖祝乃馔。”以此言之，祝馔祖奠即是还柩乡外，乃馔之于主人之南，自还柩车，至此馔葬奠，柩车未动，则此葬奠，东方之馔亦馔于主人之南，当与前同处，故注云“与祖奠同，在主人之南”。但祖奠与大敛奠同二豆二笾，此葬奠四豆四笾，笾豆虽不同，而同处耳。云“北上”者，盖两甒在北，次南馔四豆，豆南馔四笾也。<br/>　　陈器。明器也。夜敛藏之。<br/>　　[疏]“陈器”。○注“明器”至“藏之”。○释曰：陈馔已讫，又陈明器也。本作夜敛，適似写误，云“適敛”者，以其上朝祖之日已陈明器，此复陈之者，由朝祖至夜敛藏之，至此厥明更陈之也。<br/>　　灭燎。执烛，侠辂，北面。炤彻与葬奠也。<br/>　　[疏]“灭燎至北面”。○注“炤彻与葬奠也”。○释曰：昨日朝祖，日至夕云“宵为燎于门内之右”，至此灭燎。既灭，二人执烛侠辂北面，一人在辂东，一人在辂西，辂西者炤祖奠，辂东者炤葬奠之馔，故注云“炤彻与葬奠也”。<br/>　　宾入者，拜之。明自启至此，主人无出礼。<br/>　　[疏]“宾入者拜之”。○注“明自”至“出礼”。○释曰：此时有吊葬之宾，主人皆不出迎，但在位拜之。所以不出迎者，既启之后，既睹尸柩，不可离位以迎宾，唯有君命乃出，故注云“明自启至此，主人无出礼”也。<br/>　　彻者入，丈夫踊。设于西北，妇人踊。犹阼阶升时也，亦既盥乃入。入由重东，而主人踊，犹其升也。自重北西面而彻，设於柩车西北，亦由序西南。<br/>　　[疏]“彻者”至“人踊”。○注“犹阼”至“西南”。○释曰：云“彻者入”者，谓将设葬奠，先彻祖奠，故云彻者入。入谓祝与执事彻祖奠者，亦既盥乃入，由重东而主人踊，至彻讫，设柩车西北，则妇人踊也。云“犹阼阶升”者，谓彻小敛奠者，门外盥讫，入，升自阼阶，丈夫踊。今彻者亦门外盥讫，入由重东，主人踊，故云“犹其升”也。云“自重北西面而彻，设於柩车西北，亦犹序西南”者，此彻祖奠设於柩车西北，亦犹小敛、大敛、朔月奠设于序西南也。<br/>　　彻者东。由柩车北，东適葬奠之馔。<br/>　　[疏]“彻者东”。○注“由柩”至“之馔”。○释曰：以其彻讫当设葬，奠故彻者由柩车北，东適葬奠之馔，取而设于柩车西也。知由柩车北而东者，以其彻者设于柩车西北而云彻者东，若柩车南不得云彻者东，故知在柩车北，东行也。<br/>　　鼎入。举入陈之也。陈之盖於重东北，西面北上如初。<br/>　　[疏]“鼎入”。○注“举入”至“如初”。○释曰：以其彻者既祖，当设葬奠，故五鼎皆入陈也。云“陈之也，盖於重东北西面北上如初”者，以其上篇小敛奠，举鼎入阼阶前，西面错。大敛奠云举鼎入西面，北上。又朔月奠云鼎入皆如初。其迁祖奠云陈鼎皆如殡，则皆在阼阶下西面，北上。今此但云“鼎入”，不言如初，无正文，故云“盖”以疑之。既疑而知在东北西面北上者，以其奠祭在室，掌设者皆陈鼎於阼阶下西面，如大、小敛，故知也。<br/>　　乃奠，豆西上，綪。笾，蠃醢南，北上，綪。笾蠃醢南，辟醴酒也。<br/>　　[疏]“乃奠”至“上綪”。○注“笾蠃”至“酒也”。○释曰：云“笾蠃醢南，辟醴酒也”者，如上所馔，则先馔脾析於西南，次北脾醢，次东葵菹，次南蠃醢，陈设要方，则四笾宜亦设於脾析，已南綪之为次。今不於脾析已南为次，而发蠃醢已南为次，故知辟醴酒。醴酒当设在脾析之南可知也。<br/>　　俎二以成，南上，不綪，特鲜兽。成犹并也。不綪者，鱼在羊东，腊在豕东。古文特为俎。<br/>　　[疏]“俎二”至“鲜兽”。○注“成犹”至“为俎”。○释曰：知俎二以并不綪者，若綪，则宜先设羊於西南，次北设豕，次东设鱼，次南设腊。今於西南设羊，次北豕，以鱼设于羊东，设腊于鱼北，还从南为始，是不綪也。其鲜兽在北，北无偶，故云“特”也，是以郑云“不綪者鱼在羊东，腊在豕东”也。<br/>　　醴酒在笾西，北上。统於豆也。<br/>　　[疏]“醴酒”至“北上”。○注“统於豆也”。○释曰：云“统於豆”者，豆即脾析也。以其云“北上”，上谓二甒，醴酒继豆言北上，故云统於豆也。<br/>　　奠者出，主人要节而踊。亦以往来为节。奠由重北西，既奠，由重南东。<br/>　　[疏]“奠者”至“而踊”。○注“亦以”至“南东”。○释曰：自上已来，堂下设奠、彻奠皆云“主人要节而踊”，注皆云“往来为节”，此主人要节而踊，亦以往来为节。奠来时由重北而西，既奠由重南而东，此奠馔在辂之东，言由重北者，亦是由车前明器之北，乡柩车西设之，设讫，由柩车南而来者，礼之常也。<br/>　　甸人抗重，出自道，道左倚之。还重不言甸人。抗重言之者，重既虞将埋之，言其官，使守视之。抗，举也。出自道，出从门中央也。不由闑东西者，重不反，变於恒出入。道左，主人位。今时有死者，凿木置食其中，树於道侧，由此。<br/>　　[疏]“甸人”至“倚之”。○注“还重”至“由此”。○释曰：自此尽“彻者出踊如初”，论将葬重及车马之等，以次出之事。云“道左倚之”者，当倚於门东北壁。云“还重不言甸人”者，上云二人还重，不言甸人，至此乃言甸人也。云“重既虞将埋之”者，《杂记》文。彼注云：“就所倚处埋之。”但天子九虞，诸侯七虞，大夫五虞，士三虞，未虞以前，以重主其神。虞所以安神，虽未作主，初虞其神即安於寝，不假重为神主。又士大夫无木主，明亦初虞即埋之也。云“不由闑东西者，重不反，变於恒出入”者，恒出入则闑东闑西也。云“道左，主人位”者，《檀弓》云“重主道”，注云：“始死，未作主，以重主其神也。”则重主死者，故於主人之位埋之也。郑云“今时”以下者，引汉法，证重倚道左之事也。<br/>　　荐马，马出自道，车各从其马，驾于门外，西面而俟，南上。南上，便其行也。行者乘车在前，道、槁序从。<br/>　　[疏]“荐马”至“南上”。○注“南上”至“序从”。○释曰：云“南上”者，谓於门外之时南上。云“便其行也”者，以其葬於国北，在路则南上，上者常在前，故云便其行也。云“行者乘车在前，道槁序从”者，案下记云：“乘车载旃，道车载朝服，槁车载蓑笠。”是序从也。<br/>　　彻者入，踊如初。彻巾，苞牲，取下体。苞者，象既飨而归宾俎者也。取下体者，胫骨象行，又俎实之终始也。士苞三个，前胫折取臂臑，后胫折取骼，亦得俎释三个。《杂记》曰：“父母而宾客之，所以为哀。”<br/>　　[疏]“彻者”至“下体”。○注“苞者”至“为哀”。○释曰：云“苞者，象既飨而归宾俎者”也，案《杂记》文而言之。云“取下体者，胫骨象行”者，以父母将行乡壙，故取前胫后胫，下体行者以送之，故云象行也。云“又俎实之终始也”者，此盛葬奠用少牢，其载牲体亦当与少牢同。案《少牢》载俎云：“肩臂臑&#17373;骼在两端。”又云“肩在上”，以此言之，则肩臂臑在俎上端，为俎实之始，&#17373;胳在俎下端，为俎实之终。今取此两端胫骨，包以归父母，直取胫骨为象行，又两端为俎实之终始也。云“土包三个”者，自上之差。案《檀弓》云：“国君七个，遣车七乘，大夫五个，遣车五乘。”注云：“人臣赐车马者，乃得有遣车。遣车之差，大夫五，诸侯七，则天子九。诸侯不以命数，丧数略也。个，谓所包遣奠牲体之数也。《杂记》曰：遣车视牢具。”彼注云：“言车多少，各如所包遣奠牲体之数也。然则遣车载所包，遣奠而藏之者与？遣奠，天子大牢包九个，诸侯亦大牢包七个，大夫亦大牢包五个，士少牢包三个，大夫以上乃有遣车。”以此而言，士无遣车，则所包者不载于车，直持之而已。士有一包，而云包三个，郑又云个谓所包遣奠，则士一包之中有三个牲体，故云“前胫折取臂、臑，后胫折取骼”者。若然，大夫云遣车五乘，包五个，则一包之中有五个，五五二十五，一大牢而为二十五体。则亦取下体，前胫取臂、臑，后胫取骼，三牲有九体，又就九体折分为二十五个，五包，包各五个。诸侯亦大牢而包七个，天子亦一大牢，又加以马牲，牲别有三体，则十二体。就十二体中，细分为八十一个，九包，包各九个。大夫以上，皆不得全体，谓若《少仪》云大牢则以“牛左肩臂臑折九个”之类，亦为不全体也。云“亦得俎释三个”者，羊俎，上注云“体不殊骨也”，其脾又不升，则骼别为一段在俎。今前胫折取臂、臑，其肩仍著胖为一段，后胫折取骼，仍有肫一节在俎，则羊俎仍有两段在俎，豕则左胖，豚解为四段在俎。今前胫折取臂、臑，后胫折取骼，仍有四段在俎。若然，羊俎有二段，豕俎有四段，相通则二俎，俎有三段在，故得为俎释三个。案《特牲》“俎释三个”，注云：“为改馔於西北隅遗之。”则此奠虽不改，为馔西北隅留之，亦为分祷五祀也。引《杂记》者，案彼云：曾子谓或人曰：“吾子不见大飨乎？夫大飨，既飨，卷三牲之俎，归于宾馆，父母而宾客之，所以为哀也。”注云：“既飨归宾俎，所以厚之也。言父母家之主，今宾客之，是孝子哀亲之去也。”取此者，以证此包牲归父母，亦是宾客父母之事也。<br/>　　不以鱼腊。非正牲也。<br/>　　[疏]“不以鱼腊”。○注“非正牲也”。○释曰：云“非正牲也”者，正牲谓上三牲鱼腊。非正牲，故不以鱼腊载之，故云非正牲。<br/>　　行器，目葬行明器在道之次。<br/>　　[疏]“行器”。○注“目葬”至“之次”。○释曰：包牲讫，明器当行乡壙，故云“行器”。云“目葬行明器”者，即下云“茵包”已下是也，故云目葬行也。<br/>　　茵、苞、器序从，如其陈之先后。<br/>　　[疏]“茵包器序从”。○注“如其陈之先后”。○释曰：此直云“序从”者，序从即上文“器西南上茵包”已下是也。故此亦言茵包，以其为首故也。<br/>　　车从。次器。<br/>　　[疏]“车从”。○注“次器”。○释曰：上陈明器讫，次列车以从明器，故云“次器”也。<br/>　　彻者出，踊如初。於是庙中当行者唯柩车。<br/>　　[疏]“彻者出踊如初”。○注“於是”至“柩车”。○释曰：彻者，谓包牲讫，当彻去，所释者出庙门，分祷五祀者，彻者出时，主人踊。云“於是庙中当行者唯柩车”者，以其上文明器及车马乡壙者皆出，唯有柩车在庙未出，故云於是庙中当行者唯柩车也。<br/>　　主人之史请读赗，执筭从。柩东，当前束，西面。命毋哭。哭者相止也。唯主人、主妇哭。烛在右，南面。史北面请，既而与执筭西面於主人之前读书释筭。烛在右，南面，炤书便也。古文筭皆为筴。<br/>　　[疏]“主人”至“南面”。○注“史北”至“为筴”。○释曰：自此尽“灭烛出”，论读赗、读遣之事。经直云“史请读赗”，郑知“史北面请”者，以其主人於车东，北面，所请者，请於主人，明史北面问之，故知史北面也。又知在“主人之前读之”，对面当柩，故知在主人之前西乡柩也。请讫，乃西面，请时及入时，书在前，筭在后，则史西面之时，筭在史南西面。今烛在史北，近史，炤书为便。若在左，则隔筭，不便也。<br/>　　读书，释筭则坐。必释筭者，荣其多。<br/>　　[疏]“读书释筭则坐”。○注“必释”至“其多”。○释曰：读书者，立读之，敬也。释筭者，坐为释之，便也。云“必释筭者，荣其多”者，以其所赗之物言之，亦得今必释筭，显其数者，荣其多故也。<br/>　　卒，命哭，灭烛，书与筭执之以逆出。卒，已。<br/>　　[疏]“卒命”至“逆出”。○释曰：言“逆出”，则入时长在前，出时长在后。烛言灭不言出者，以其烛已灭，不得言烛出，其人亦出可知。<br/>　　公史自西方东面，命毋哭，主人、主妇皆不哭。读遣，卒，命哭。灭烛，出。公史，君之典礼书者。遣者，入壙之物。君使史来读之，成其得礼之正以终也。烛侠辂。<br/>　　[疏]“公史”至“烛出”。○注“公史”至“侠辂”。○释曰：知公史是君之典礼书者，以其言公史，故知君史。案《周礼》大史、小史皆掌礼，则诸侯史亦掌典礼可知。云“成其得礼之正以终”者，以其死葬之以礼，是死者得礼之终事，故以君史读而成之也。知“烛侠辂”者，上陈设葬奠，云执烛夹辂，北面，故知也。<br/>　　商祝执功布以御柩，执披。居柩车之前，若道有低仰倾亏，则以布为抑扬左右之节，使引者执披者知之。士执披八人。今文无以。<br/>　　[疏]“商祝”至“执披”。○注“居柩”至“无以”。○释曰：自此尽“杖乃行”，论柩车在道发行之事。云“执功布”者，谓执大功之布粗者也。云“以御柩执披”者，葬时乘人，故有柩车前引柩者，及在傍执披者，皆御治之，故云御柩执披也。云“柩车之前，若道有低仰倾亏，则以布为抑扬左右之节”者，道有低，谓下阪时，道有仰，谓上阪时，倾亏谓道之两边，在车左右辙有高下。云以布为抑扬左右之节者，道有低则抑下其布，使知下阪，道有仰则扬举其布，使知上阪。云左右者，谓道倾亏高下，则左右其布，使知道之有倾亏也。若东辙下，则下其布向东，西边执披者持之；西辙下，则下其布向西，东边执披者持之。若然，郑云“使引者执披者知之”者，执披者知其左右，引者知其上下也。知士执披八人者，案下记云：“执披者旁四人。”注云：“前后左右各二人。”是士执披者八人也。<br/>　　主人袒，乃行，踊无筭。袒，为行变也。乃行，谓柩车行也。凡从柩者，先后左右如迁于祖之序。<br/>　　[疏]“主人”至“无筭”。○注“袒为”至“之序”。○释曰：云“乃行谓柩车行”者，经云“乃行”，文承“主人袒”下，嫌主人行，故云乃行谓柩车行。以行处据柩为主，柩车行主人行可知，故举柩车行也。云“凡从柩者，先后左右如迁于祖之序”者，上迁于祖时，注云：“主人从者，丈夫由右，妇人由左。”以服之亲疏为先后，各从其昭穆，男宾在前，女宾在后。此从柩向壙之序，一如迁于祖之序，故如之也。<br/>　　出宫，踊，袭。哀次。<br/>　　[疏]“出宫踊袭”。○注“哀次”。○释曰：云“哀次”者，以经云“出宫踊袭”，以出宫有此踊袭。以出宫有此踊者，止为出宫大门外，有宾客次舍之处，父母生时接宾之所，故主人至此感而哀，此次是以有踊，踊讫，即袭，袭讫而行也。故《檀弓》云：“哀次亦如之。”注云“次，他日宾客所受大门外舍也。孝子至此而哀”是也。<br/>　　至于邦门，公使宰夫赠玄纁束。邦门，城门也。赠，送也。<br/>　　[疏]“至于”至“纁束”。○注“邦门”至“送也”。○释曰：云“邦门”者，案《檀弓》云：“葬于北方北首，三代之达礼也。”此邦门者，国城北门也。赠用玄纁束帛者，即是至壙窆讫，主人赠死者用玄纁束帛也。以其君物所重，故用之送终也。<br/>　　主人去杖，不哭，由左听命。宾由右致命。柩车前辂之左右也。当时止柩车。<br/>　　[疏]“主人”至“致命”。○注“柩车”至“柩车”。○释曰：此谓宰夫将致命，主人乃去杖，不哭，由柩车前辂之左右。若然，在庙，柩车南乡，左则在东，此出国北门，柩车乡北，左则在前辂之西也。宾由右致命，则在柩车之东矣。经直云左右，郑必知据“前辂左右”者，次柩车在庙门时，宾在柩车右，主人在柩车左，故知此亦当前辂左右也。云“当时止柩车”者，下记云：“唯君命，止柩于堩，其馀则否。”注云：“不敢留神。”明此宰夫致命时，柩车止也。<br/>　　主人哭，拜稽颡。宾升，实币于盖，降。主人拜送，复位，杖，乃行。升柩车之前，实其币於棺盖之柳中，若亲受之然。复位，反柩车后。<br/>　　[疏]“主人”至“乃行”。○注“升柩”至“车后”。○释曰：宾既致公赠命讫，主人乃哭拜稽颡，宾乃升车，实币于棺之盖中，载以之壙。上文在庙所赠之币，皆奠於左服。此实于盖中者，彼赠币生死两施，故奠左服。此赠专为死者，故实于盖中，若亲授之然。云“复位反柩车后”者，上在庙位，在柩车东，此行道，故在柩车后也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4545.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4547.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

