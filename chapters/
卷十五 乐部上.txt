<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十五 乐部上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十五 乐部上全文,徐坚作品" />
<meta name="description" content="初学记原文阅读,卷十五 乐部上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9587.html";
var nextpage="novel-read-998-9589.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十五 乐部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9587.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十五 乐部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:56:32<span class="divide">|</span></p>
<div class="page-body">
<div class="page-content">
<p>○雅乐第一<br/><br/>　　§叙事<br/><br/>　　《左传》曰：天子省风以作乐。(《世本》曰：夔作乐。又，《礼记》曰：夔始制乐，以赏诸侯。)《礼记》曰：夫乐，青明象天，广大象地，终始象四时，周旋象风雨。《白虎通》曰：乐者，乐也。君子乐得其道，小人乐得其欲。声者，鸣也。音者，饮也，刚柔清浊，和而相饮。《汉书》曰：五声者，宫商角徵羽。商，章也，物成熟可章度也。角，触也，物触地而出，戴芒角也。宫，中也，居中央，畅四方，唱始施生，为四声纲也。徵，祉也，物盛大而繁祉也。羽，宇也，物聚藏宇覆之也。五行则角为木，五常为仁，五事为貌。商为金，为义，为言；徵为火，为礼，为视；羽为水，为智，为听；宫为土，为信，为思。以君臣民事物言之，则宫为君，商为臣，角为民，徵为事，羽为物。《尔雅·释乐》曰：宫谓之重，商谓之敏，角谓之经，徵谓之迭，羽谓之柳。(郭璞注：皆五音之别名，其义未详。)《五经通义》曰：八音者，金石丝竹匏土革木也。金为钟，石为磬，丝为弦，竹为管，匏为笙，土为埙，皮为鼓，木为柷敔。(《释智匠乐录》曰：金为钟镈镯铙，石为磬，丝为琴瑟箜篌筝筑琵琶，竹为篪笛龠箫管，匏为笙簧竽，土为埙缶，革为鼓，木为柷敔也。)《国语》曰：金尚羽，石尚角，竹尚商，丝尚宫，匏土尚徵。吕以和乐，律以平声，金石以动之，丝竹以行之，歌以咏之，匏以宣之，瓦以赞之，革木以节之。物得其常曰乐，乐之所集曰声，相保曰和，细大不逾曰平。《乐纬》曰：六律，黄钟、(十一月。)大簇、(正月。)姑洗、(三月。)蕤宾、(五月。)夷则、(七月。)无射、(九月。)六吕大吕、(十二月。)夹钟、(二月。)仲吕、(四月。)林钟、(六月。)南吕、(八月。)应钟，(十一月。)阳为律，阴为吕，总谓之十二月律。黄帝之乐曰咸池，(池音施。道施于民，故曰咸池。)颛顼曰五茎，(道有根茎，故曰五茎。)帝喾曰六英，(道有英华，故曰六英。)尧曰大章，(尧时仁义大行，法度章明，故曰大章。)舜曰箫韶，(韶，继也。舜继尧之后，循行其道，故曰箫韶。)禹曰大夏，(禹承二帝之后，道重太平，故曰大夏。)殷曰大濩，(汤承衰而起，濩先王之道，故曰大濩。)周曰勺，又曰大武。(周承衰而起，斟酌文武之道，故曰勺。)《周礼》：奏大乐皆以钟鼓。奏九夏，(夏乐章名，若今之奏鼓吹。)一曰王夏，(天子出入奏之。)二曰肆夏，(祭祀尸出入奏之，亦王宾入门奏之，享四方奏之。)三曰昭夏，(牲出入奏之。)四曰纳夏，(享四方奏之。)五曰章夏，(纳有功奏之。)六曰齐夏，(大夫祭奏之。)七曰族夏，(族人侍奏之。)八曰祴夏，(宾醉出奏之。)九曰骜夏。(公出入奏之。)天子祭祀用六代之乐。(一曰云门，二曰咸池，三曰箫韶，四曰大夏，五曰大濩，六曰大武。)沈约《宋书》曰：秦乐曰五行，(始皇所改。)汉乐曰文始、(高祖改韶舞为之。)武德、(高祖造，舞人执干戚，以象天下乐已行武以除乱。)安世、(旧曰房中。秦改为寿人，孝惠改为安世。)昭容、(高祖造，生于武德。)礼容、(高祖造，生于文始五行。)嘉至、(叔孙通造，以迎神。)四时、(文帝所造。)昭德、(孝武帝造，荐之太宗庙。)盛德、(孝宣造，荐之太宗庙。)云翘、育命、(并汉乐，以祀天地。)巴渝，(汉初巴渝助汉有功，作此舞。)魏乐曰昭武、(改汉巴渝。)正世、(改汉安世，又为享神歌。)迎灵、(改汉嘉至。)武颂、(改汉武德。)昭业、(改秦昭容。)凤翔、(改汉云翔。)灵应、(改汉育命。)大韶、(改汉文始。)大武。(改秦五行。)《周礼》曰：天子宫悬，(四面如宫。)诸侯轩悬，(去南面，余三面，其形如轩。亦曰曲悬。)大夫判悬，(又去其北面。)士特悬。凡乐作谓之奏，九奏乃终，谓之九成。乐终谓之阕。凡悬钟磬之半为堵，全为肆。(半谓钟磬各八，共十六枚而在一虡。)<br/><br/>　　§事对<br/><br/>　　【省风 考俗】《左传》曰：伶州鸠曰：夫鼓音之舆也，钟音之器也。天子省风以作乐。《乐叶图徵》曰：乐听其声，和以音，考以俗，验以物类。<br/><br/>　　【涤邪 荡秽】《五经通义》曰：功成作乐，治定制礼，所以禁奢侈，涤邪志，通中和也。《史记》曰：凡作乐者，使万民咸荡涤邪秽，斟酌饱满，以饰厥性。<br/><br/>　　【合爱 定和】《礼记》曰：乐者，异文合爱者也。《孙卿子》曰：夫乐者，审一以定和，率一以定理。<br/><br/>　　【昭德 表功】沈约《宋书》曰：魏公卿奏曰：烈祖未制乐舞，非所以昭德著功。夫歌以咏德，舞以象事，于文。文武为斌，兼秉文武，圣德所以彰明也。臣等谨制乐，名曰章斌文武之舞。《五经通义》曰：乐者，所以象德表功，因事之宜。<br/><br/>　　【同和 交泰】《礼记》曰：大乐与天地同和，大礼与天地同节。《阮籍论》曰：乐者使人精神平和，衰气不入，天地交泰，百物来集。<br/><br/>　　【五节 四会】许慎《五经异义》曰：乐所以节百事也，故有五节。《汉书·礼乐志》曰：有郑四会、楚四会。宋玉《高唐赋》亦云：声似竽籁，五变四会。<br/><br/>　　【升歌 列舞】《仪礼》曰：主人升受爵，乐阕，升歌鹿鸣。张衡《东京赋》曰：雷鼓奱々，六变既毕；冠华秉翟，列舞八佾。<br/><br/>　　【崇德 导志】《周易》曰：雷出地奋豫，先王以作乐崇德，殷荐上帝，以配祖考。《五经析疑》曰：先王之制礼乐也。制礼以节事，修乐以导志，故观其礼乐，理乱自知也。<br/><br/>　　【通神 全性】《史记·太史公》曰：音乐者，所以动荡血脉，通液精神，而和正心也。《汉书》曰：声乐荡涤人之邪意，全其正性，移风易俗。<br/><br/>　　【饰节 成文】《公孙尼子论》曰：乐者，审一以定和，比物以饰节。《礼记》曰：情动于中故形于声，声成文谓之音。<br/><br/>　　【郑舞 齐讴】张衡《南都赋》曰：齐童唱兮列赵女，坐南歌兮起郑舞。崔琦《七蠲》曰：暂唱却转，时吟齐讴；穷乐极欢，濡首相煦。<br/><br/>　　【六成 五降】《史记》曰：六成复缀，以崇天子。郑玄注曰：六奏象兵还振旅也；复缀，反位止也。王肃注曰：以象尊崇天地也。许慎《五经异义》曰：先王之乐，所以节百事，故有五节。迟速本末，中声以降，五降之后，不容弹矣。<br/><br/>　　【燕竽 赵瑟】袁安《夜酣赋》曰：拊燕竽，调齐笙；引宫徵，唱清平。《史记》曰：秦王饮酣曰：“寡人切闻赵王好音，请王鼓瑟。”秦御史前书曰：某年某月秦王与赵王会于渑池，秦王令赵王鼓瑟。鲍昭《白纻词》曰：秦筝赵瑟挟笙竽。<br/><br/>　　【羌笛 胡笳】许慎《说文》曰：笛七孔龠也。羌笛三孔。沈约《宋书》曰：应劭《汉卤簿》云：骑执菰。晋《先蚕仪注》曰：车驾住吹小菰，发改大菰。菰即葭也。又，胡笳，汉录有其曲，不记所出本末。<br/><br/>　　【五茎 六莹】《乐叶图徵》曰：帝颛顼乐曰五茎。宋均注曰：能为五行之道立根茎也。《列子》曰：周穆王时有化人来，穆王敬之若神，奏承云、六莹、九招、晨露，以乐之。张湛注曰：承云，黄帝乐；六莹，帝喾乐；九招，舜乐；晨露，汤乐。<br/><br/>　　【钧天 调露】《史记》曰：赵简子疾，五日不知人。扁鹊曰：“昔缪公尝如此，五日不知人，七日乃寤。”居二日半，简子寤，语大夫曰：“我之帝所甚乐，与百神游于钧天，广乐九奏万舞。不类三代之乐，其声动人心。”《乐叶图征》曰：时元日，受气于天，布之于地，以时出万物者也。四时之节，动及各有分次，不得相逾，常以度行也。谓调露之乐。宋均注曰：以时出入，月令十二月政是也，从其入则无灾祅也。调露，调和致于甘露也。<br/><br/>　　【大夏 成周】《乐叶图徵》曰：禹乐曰大夏。宋均注曰：其德能大诸夏也。《晏子春秋》曰：齐太师曰：“成周之乐，天子乐，臣不敢为之。”<br/><br/>　　【歌钟 舞龠】《左传》曰：郑赂鲁侯歌钟二肆。社预注：肆，列也。《周礼》：龠师掌教，国子舞羽吹龠。郑玄注：文舞有持羽吹龠者，所谓龠舞也。《左传》曰：吴季札见舞南龠者。<br/><br/>　　【感天地 通鬼神】《汉书》曰：夫乐者，圣人所以感天地，通鬼神，安万民；故听者无不虚己竦神，悦而承流。于是海内被服其风，光辉日新；而不知所以然。《礼记》曰：夫礼乐之行乎阴阳，通乎鬼神。<br/><br/>　　【烛日月 风山川】《庄子》曰：黄帝张咸池之乐于洞庭之野，奏以阴阳之和，烛以日月之明。《国语》曰：晋平公既作新声，师旷曰：“夫乐，风德以广之，山川以达之。”贾逵注曰：乐所以通山川之风类，以达其德。<br/><br/>　　【节八风 成万物】《国语》曰：金摩之，石击之，丝木越之，匏竹节之，鼓而行之，以节八风。贾逵注曰：八风，八卦之风也。阮籍《乐论》曰：圣人之作乐，将以顺天地之体，成万物之性。<br/><br/>　　【天地顺 阴阳和】《汉书》曰：至于万物不夭，天地顺而嘉应举，故《诗》曰：“钟鼓锽锽，磬管锵锵，降福禳禳。”《礼记》曰：乐由阳来者也，礼由阴作者也。阴阳和而万物得也。<br/><br/>　　【和邦国 化黎庶】《周礼》曰：大合乐以和邦国。《史记》曰：乐所以上事宗庙，下以变化黎民。<br/><br/>　　【畅于中 动于外】《汉书》曰：乐者，四畅交于中而发作于外，此先王立乐之方也。《春秋元命苞》曰：乐者，和盈于内，动发于外。应其发时，制礼作乐以成之。宋均注曰：和盈于内，乡人邦国咸歌之；动发于外，形四方之风也。<br/><br/>　　【本在心 象其性】《礼记》曰：乐者，音之所由生，其本在人心，感于物也。《五经通义》曰：受命而王者有六乐焉。必象其性而为之制，以乐其见祖也。<br/><br/>　　【闻韶乐 奏新声】《论语》曰：子在齐闻韶，曰：“不图为乐之至于斯也。”《韩子》曰：卫灵公于濮水上闻新声，召师涓抚瑟写之。<br/><br/>　　【角恻隐 宫宽大】邯郸绰《五经析疑》曰：闻角声无不恻隐而慈者。《韩诗外传》曰：汤作大濩，闻其宫声，使人温良而宽大也。<br/><br/>　　【通八风 定万物】《淮南子》曰：夔作乐，合六律，调五音，所以通八风。《阮籍论》曰：先王之为乐，将以定万物之情也。<br/><br/>　　【道施民 德润物】《五经通义》曰：黄帝乐所以为咸池者何？咸，皆也，施也。黄帝时道皆施于民。《乐叶图徵》曰：黄帝乐曰咸池。宋均注曰：咸，皆也；池，取无所不浸，德润万物，故定以为乐名也。<br/><br/>　　【天地和 阴阳顺】《吕氏春秋》曰：凡乐天地之和，阴阳之调，君臣父子长少之所欢欣而悦之。《诗记历枢》曰：乐者，非谓金石之声，管弦之鸣，谓阴阳和顺也。<br/><br/>　　【荐上帝 下太一】《周易》曰：雷出地奋豫，先王以作乐崇德，殷荐上帝，以配祖考。《乐叶图徵》曰：鼓和乐于东郊，致魂灵，下太一之神。<br/><br/>　　【致神祗 荐郊庙】《周礼》曰：大合乐以致鬼神祗，以和邦国，以谐万民，以安宾客，以悦远人，以作动物。《汉书》曰：乐者歌九德，诵六诗，是以荐之郊庙则鬼神享之。<br/><br/>　　【商断割 宫温雅】邯郸绰《五经析疑》曰：闻商声无不断割而亡事也。《五经通义》曰：闻宫声无不温雅而和之。<br/><br/>　　【致鳞羽 动风云】《周礼》曰：凡六乐者，一变而致羽物，三变而致鳞物。郑玄注：变，更也。乐成则更奏也。《夏仲御别传》曰：激南楚，吹胡笳。风云为之摇动，星辰为之变度。<br/><br/>　　【徵善良 商好义】《五经通义》曰：闻徵声无不善养而好施者也。《韩诗外传》曰：闻商声使人方廉而好义。<br/><br/>　　【教胄子 掌成均】《尚书》曰：帝曰夔，命汝典乐，教胄子。王肃注曰：胄子，国子也。《周礼》曰：大司乐掌成均之法，以治建国之学政，而合国之子弟焉。郑玄注曰：均，调也。乐师主调其音，大司乐主受此成事已谓之乐。<br/><br/>　　【事宗庙 安宾客】上见《史记》云云。下见《周礼》云云。<br/><br/>　　【通神明 和人理】《汉书》曰：夫乐者，圣人所以感天地，通神明。《魏志》曰：文帝行猎，中道顿息，问侍臣曰：“猎之为乐何如八音也？”侍中刘晔对曰：“猎胜于乐。”兼侍中鲍勋抗辞曰：“夫乐，上通神明，下和人理，崇政致化，万邦咸乂。”<br/><br/>　　【虚己竦神 洞心骇耳】《汉书》曰：夫乐通神明，安民庶，故听者无不虚己竦神。司马相如《上林赋》曰：族君递奏，金鼓迭起，铿锵间〈革岂〉，洞心骇耳。<br/><br/>　　【英英鼓腹 洋洋盈耳】《吕氏春秋》曰：帝颛顼俞鱓先为乐倡。鱓乃偃寝，以其尾鼓其腹，其音英英。《论语》曰：师挚之始，关雎之乱，洋洋乎盈耳哉。注曰：鲁大师挚识关雎之声，而首理其乱者，洋洋乎盈耳，听而美之。<br/><br/>　　【功成乃作 教尊后赏】《礼记》曰：王者功成作乐，治定制礼，其功大者其乐备也。《白虎通》曰：太平乃作乐，所以防淫佚。《礼记》曰：故天子之为乐也，以赏诸侯之有德者也。德盛而教尊，五谷时熟，然后赏之以乐也。<br/><br/>　　【郑声乱雅 齐音害德】《论语》曰：恶紫之夺朱，恶郑声之乱雅乐。包曰：“郑声，淫声之哀者。”《礼记》曰：郑音好滥淫志，宋音燕女溺志，卫音趋数烦志，齐音傲僻骄志。此四者，淫于色而害于德。<br/><br/>　　【钟鼓俱震 埙篪和鸣】曹植《七启》曰：钟鼓俱震，箫管齐鸣。陆机《七徵》曰：金石谐而齐响，埙篪合而和鸣。<br/><br/>　　【八音克谐 五色不乱】《尚书》曰：八音克谐，无相夺伦。《礼记》曰：五色成文而不乱，八风从律而不奸。<br/><br/>　　【移风易俗 播德通灵】《孝经》曰：移风易俗，莫善于乐。《魏名臣奏事》曰：夫乐所以播德通灵。<br/><br/>　　【号钟之琴 空桑之瑟】《楚辞》曰：破伯牙之号钟。王逸注曰：号钟，琴名。又《傅玄琴赋》曰：齐桓公有鸣琴，曰号钟。《周礼》曰：空桑之琴瑟。<br/><br/>　　【凤歌鸾舞 玉管朱弦】庾阐诗曰：萧史吹鸣管，王子吐凤歌。《抱朴子》曰：鸾鸟闻乐而舞，则主国安。应劭《风俗通》曰：章帝时，零陵太守舜祠下得笙、白玉管。《尚书大传》曰：大琴朱弦而达越。<br/><br/>　　【宝瑟绮琴 赤箫紫笛】《汉书》曰：莽何罗行触宝瑟。张衡《拟四愁诗》曰：佳人遗我绿绮琴。又傅玄《琴赋》曰：蔡邕有琴曰绿绮。萧方等《三十国春秋》曰：凉州人发凉王张骏墓，得赤玉箫、紫玉笛。<br/><br/>　　【天籁地籁 南音北音】《庄子》曰：汝闻人籁而未闻地籁，既闻地籁而未闻天籁。郭象注曰：箫管参差，虽万殊而不异也。《吕氏春秋》曰：涂山女令其女往侯禹。女作歌，始作南音。有娀氏二女候帝，令鸾遗二卵，北飞不还。二女作歌，始作北音。<br/><br/>　　【云和之琴 霜条之篪】《周礼》曰：孤竹之管，云和之琴瑟，冬曰至，于地上圜丘奏之。郑玄注：云和，空桑、龙门，皆山也。郭子横《洞冥记》曰：建元二年，帝起腾光台以望四远。于台上横碧玉之钟，挂悬黎之磬，吹霜条之篪唱来云往日之曲。<br/><br/>　　§诗<br/><br/>　　【唐太宗皇帝《三层阁上置音声诗》】绮筵移暮景，紫商引宵前；南陈歌尘合，分阶舞影连。声流三处管，响匝一重弦；不似秦楼上，吹箫空学仙。<br/><br/>　　【梁王�东《观乐应诏诗》】赵瑟含清音，秦筝凝逸响，参差陈九夏，依迟纷四上。从风绕金梁，含云映珠网；递奏岂二八，繁弦非一两。幸叨东郭吹，厕陪南风赏；忘味信铿锵，餐和终俯仰。轻尘已飞散，游鱼亦翻荡；恩光实难遇，咏言宁易放。<br/><br/>　　【隋何妥《奉敕于太常寺修正古乐诗》】大乐遗钟鼓，至乐贵忘情；俗久淳和变，年深礼教生。嶰谷调孤管，仑山学凤鸣；浮云成舞曲，白雪作歌名。闻诗六义办，观乐八风平；肃穆皇威畅，沦连河水清。钧天动丝竹，括地响錞钲；尽美兼韶濩，威德总咸英。寥亮凫钟彻。飘扬翟羽轻；小臣属千载，时幸预簪缨。行欣负苍璧，衢坛听九成。<br/><br/>　　【又乐部曹《观乐诗》】东海余大风，陶唐遗思深；何如观遍舞，奏鼓间摐金。清管调丝竹，朱弦韵雅琴；八行陈树羽，六德审知音。至道兼韶濩，充庭总韎任；高天度流火，落日广城阴。百神谐景福，万国仰君临；天乐非城鼓，且用戒民心。<br/><br/>　　【薛道衡《奉和月夜听军乐应诏诗》】旋门临古堞，徼道度深隍；月冷疑秋夜，山寒落夏霜。遥空澄暮色，清景散余光；笳声喧陇水，鼓曲噪渔阳。沉郁兴神思，眺听发天章；嵩岱终难学，邱陵徒自强。<br/><br/>　　【隋孔德绍《观太常奏新乐诗》】大君膺宝历，出豫表成功；钧天金石响，洞庭弦管清。八音动繁会，九变叶希声；和云留睿赏，薰风悦圣情。盛烈光韶濩，易俗迈咸英；切吹良无取，率舞抃轻生。<br/><br/>　　【隋卞斌《观太常奏》】昔人梦黄帝，尚喜颂钧天；况兹开景业，作乐武功宣。大雅发还理，乘风毁更悬；中和诚易拟，韶夏讵相沿。犍为磬响彻，嶰谷管声传；小臣滥清耳，长奉南风弦。<br/><br/>　　【隋许善心《于太常寺听陈国蔡子元所校正声乐诗》】维阳成礼乐，治定昔君临；虞庭观树羽，汉帝仰摐金。既因钟石变，将随河海沉；湛露废还序，承风绝复寻。衮章无旧迹，韶夏有余音；泽竭英茎散，人遗忧思深。悲来未减瑟，泪下正闻琴；讵似文侯睡，聊同微子吟。钟奏殊南北，商声异古今；独有延州听，应知亡国音。<br/><br/>　　§诏<br/><br/>　　【梁武帝《问群臣音乐诏》】夫声音之道，与政通矣。所以移风易俗，明贵下贱，而韶濩之称空传，咸英之实靡记。汉魏已来，陵替滋甚，遂使雅郑混淆，钟石斯谬。天人缺九变之节，朝宴失四悬之仪。历年永久，将堕于地；朕昧爽坐朝，思求厥旨。而旧章匪存，未获厘正，寤寐有怀，所为叹息。卿学术通明，可陈所见。<br/><br/>　　○杂乐第二<br/><br/>　　§叙事<br/><br/>　　《左传》曰：烦手淫声，慆堙心耳，乃忘和平，谓之郑声。(许慎《五经通义》曰：郑国有溱洧之水，男女聚会，讴歌相感。今郑诗二十一篇，说妇人者十九，故郑声淫也。又云：郑卫之音，使人淫逸也。)梁元帝《纂要》曰：古艳曲有北里，靡靡，激楚结风，阳阿之曲。又有百戏，起于秦汉，有鱼龙蔓延，(假作兽以戏。)高縆凤皇，安息五案，(并石季龙所作。见《邺中记》。)都卢寻橦，(今之缘竿。见《西京记》。)丸剑，(丸一名铃。见《西京记》。)戏车，山车，兴云，动雷，(见李尤《长乐观赋》。)跟挂，腹旋，(并缘竿所作。见傅玄《西都赋》。)吞刀，履索，吐火，(见《西京赋》。)激水，转石，嗽雾，扛鼎，(并见李尤《长乐观》及傅玄《西都赋》。)象人，(见《汉书》。韦昭曰：今之假面。)怪兽，含利之戏。(并见《西京赋》。)<br/><br/>　　§事对<br/><br/>　　【流郑 激楚】《桓谭新论》曰：夫不剪之屋，不如阿房之宫；不琢之椽，不如磨砻之桷。玄酒不如苍吾之醇，控揭不如流郑之乐。《淮南子》曰：扬郑卫之淫乐，结激楚之遗风，此齐人之所以淫泆流湎也。<br/><br/>　　【楚巫 宋溺】《吕氏春秋》曰：楚之衰也，作为巫音。高诱注曰：男曰觋，女曰巫。《礼记》曰：宋音燕女溺志。<br/><br/>　　【好俗 听新】《孟子》曰：庄暴见齐王曰：“寡人非能好先王之乐，直好世俗之乐耳。”《礼记》曰：魏文侯问于子夏曰：“吾端冕以听古乐，则唯恐卧；听郑卫之音，则不知倦。敢问古乐之如彼何也？新乐之如此何也？”<br/><br/>　　【东舞 南歌】魏文帝诗曰：齐倡发东舞，秦筝奏西音。张衡《南都赋》曰：坐南歌兮起郑舞，白鹤飞兮茧曳绪。<br/><br/>　　【丽妙 奇伟】刘慎《鲁都赋》曰：龙烛九枝，逸稻寿阳；赋湛露以留客，召丽妙之新倡。刘向《列女传》曰：夏桀求四方美人，积之后宫，状俳优侏儒狎徒，而为奇伟之戏。<br/><br/>　　【鲁幕 秦帷】《穀梁传》曰：定公十一年，夹谷会，齐人使优施舞于鲁君之幕下。孔子曰：“笑君者罪当死，使司马行法焉。”刘向《说苑》曰：秦始皇既兼天下，兴骊山之役，锢三泉之底，关中建离宫四百所，皆有钟磬帷帐，妇人倡优。<br/><br/>　　【歌容 舞态】《汉书》曰：哀有哭踊之节，乐有歌舞之容，正人足以副其诚，邪人足以防其失。边让《章华赋》曰：舞无常态，鼓无定节；寻声响应，修短靡跌。<br/><br/>　　【赵舞 燕歌】张华《上巳篇》曰：妙舞起齐赵，悲歌出三秦。魏文帝《燕歌行》曰：别日何易会日难，山川悠远浮漫漫；郁陶思君未敢言，寄声浮云往不还。<br/><br/>　　【清歌 妙舞】《夏仲御别传》曰：仲御从父家女巫章舟、陈殊二人，妍姿洽媚，清歌妙舞，状若飞仙。<br/><br/>　　【东山妓 西巴唱】《郭子》曰：谢公在东山畜妓。简文曰：“安石必出，与人同乐，亦不得不与人同忧。”张华《轻薄篇》曰：美女兴齐赵，妍唱出西巴；一顾城国倾，千金宁足多。<br/><br/>　　【侏儒戏 烂熳乐】《家语》曰：鲁定公与齐侯会于夹谷，孔子摄行相事，齐宫中之乐俳优、侏儒戏于前。《列女传》曰：夏桀既弃礼仪，淫于妇人，求四方美人，积之后宫，造烂熳之乐。<br/><br/>　　§诗<br/><br/>　　【梁孝元帝《夕出通波阁下观妓诗》】娥眉渐成光，燕姬戏小堂；胡舞开齐阁，铃盘出步廊。起龙调节鼓，却凤点笙簧；树交临舞席，何生夹妓航。竹密无分影，花疏生异香；捉杯时笑语，欢兹乐未央。<br/><br/>　　【又《和林下作妓应令诗》】日斜下北阁，高宴出南荣；歌清随涧响，舞影向池生。轻花乱粉色，风筿杂弦声；独念阳台下，愿待洛川生。<br/><br/>　　【梁昭明太子《林下作妓诗》】炎光向夕敛，徙宴临前池；泉将影相得，花与面相宜。篪声如鸟哢，舞袖写风枝；欢乐不知醉，千秋长若斯。<br/><br/>　　【梁沈约《乐将殚恩未已应诏诗》】凄锵笙管遒，参差舞行乱；轻肩既屡举，长巾亦徐换。云鬓垂宝花，轻妆染微汗；群臣醉又饱，圣恩犹未半。<br/><br/>　　【梁刘孝绰《同武陵王看妓诗》】燕姬奏妙舞，郑女发清歌；回羞出慢脸，送态表频蛾。宁殊遏行雨，讵减见凌波；想君愁日落，应羡鲁阳戈。<br/><br/>　　【北齐萧放《冬夜对妓诗》】佳丽尽时年，合暝不能眠；银龙衔烛烬，金凤起炉烟。吹篪先弄曲，调筝更撮弦；歌还团扇后，舞出妓行前。绝代终难及，谁复数神仙。<br/><br/>　　【后梁沈君攸《待夜出妓诗》】帘间月色度，烛定妓成行；回身钏玉动，顿履珮珠鸣。低衫拂鬟影，举扇起歌声；匣中曲犹奏，掌上体应轻。<br/><br/>　　【陈阴铿《侯司空宅咏妓诗》】隹人遍绮席，妙曲动鹍弦；楼似阳台上，池如洛浦边。莺啼歌扇后，花落舞衫前；翠柳将斜日，偏是晚妆鲜。<br/><br/>　　【陈刘删《侯司空宅咏妓诗》】石家金谷妓，妆罢出兰闺；看花争欲笑，闻瑟不胜啼。山边歌落日，池上舞前溪；将人当桃李，何处不成蹊。<br/><br/>　　【周庾信《和赵王看妓诗》】绿珠歌扇薄，飞燕舞衫长；琴曲随流水，箫声逐凤皇。细缕缠钟格，圆花钉鼓床；悬知曲不误，无事顾周郎。<br/><br/>　　【又《看妓诗》】长思浣沙石，空忆捣衣砧；临邛若有便，为说解琴心。<br/><br/>　　【隋江总《和衡阳殿下高楼看妓诗》】起楼侵碧汉，初日照红妆；弦心艳卓女，曲误动周郎。并歌时转黛，息舞暂分香；挂缨银烛下，莫笑玉钗长。<br/><br/>　　【隋卢思道《夜闻邻妓诗》】倡楼对三道，吹台临九重；笙随山上鹤，笛奏水中龙。怨歌声易断，妙舞态难逢；谁能暂留客，解珮一相从。<br/><br/>　　【隋虞茂《衡阳王斋阁奏妓诗》】金沟低御道，玉管正吟风；拾翠天津上，回鸾鸟路中。镜前看月近，歌处觉尘空；今宵织女见，言是望仙宫。<br/><br/>　　【隋薛道衡《和许给事善心戏场转韵诗》】京洛重新年，复属月轮圆；云间璧独转，空里镜孤悬。万方皆集会，百戏尽来前；临衢车不绝，夹道阁相连。惊鸿出洛水，翔鹤下伊川；艳质回风雪，笙歌韵管弦。隹丽俨成行，相携入戏场；衣类何平叔，人同张子房。高高城里髻，峨峨楼上妆；罗裙飞孔雀，绮席垂鸳鸯。日映班姬扇，风飘韩寿香。竟夕鱼负灯，彻夜龙衔烛；戏笑无穷已，歌咏还相续。羌笛陇头吟，胡舞龟兹曲；假面饰金银，盛服摇珠玉。霄深戏未阑，竟为人所难；卧驱飞玉勒，立骑转银鞍。纵横既跃剑，挥霍复跳丸。抑扬百兽舞，盘跚五禽戏；狻猊弄班足，巨象垂长鼻。青羊跪复跳，白马回旋骑；忽睹罗浮起，俄看郁昌至。峰岭既崔嵬，林丛亦青翠；麋鹿下腾倚，猴猿或蹲跋。金徒列旧刻，玉律动新灰；甲荑垂陌柳，残花散苑梅。繁星渐寥落，斜月尚徘徊。王孙犹劳戏，公子未归来；共酌琼酥酒，同倾鹦鹉杯。普天逢圣日，兆庶喜康哉。<br/><br/>　　【陈李元操《酬萧侍中春园听妓诗》】微雨散芳菲，中圜照落晖。红树摇歌扇，绿珠飘舞衣；繁弦调对酒，杂引动思归。愁人当此夕，羞见落花飞。<br/><br/>　　【陈子良《赋得妓诗》】金谷多欢宴，嘉丽尽芳菲；流云席上转，回雪掌中飞。明月临歌扇，行去接舞衣；何必桃将李，别有代春晖。<br/><br/>　　【弘执恭《和平凉公观赵郡王妓诗》】小堂罗荐陈，妙妓命燕秦；翠质疑假黛，红脸自含春。合舞俱回雪，分歌共落尘；齐竽不可厕，空愿上龙津。<br/><br/>　　【释法宣《和赵郡王观妓应教诗》】桂山留上客，兰室命媱妖；城中画眉黛，宫内束纤腰。舞袖风前举，歌声扇后骄；周郎不相顾，今日管弦调。<br/><br/>　　【王勣《咏妓诗》】妖姬饰净妆，窈窕出兰房；日照当轩影，风吹满路香。早时歌扇薄，今日舞衫长；不应令曲误，持此试周郎。<br/><br/>　　○四夷乐第三<br/><br/>　　§叙事<br/><br/>　　《周礼·春官》：鞮鞻氏掌四夷之乐。(郑玄注曰：东方曰昧，南方曰任，西方曰朱离，北方曰禁。)《礼记》曰：昧，东夷之乐；任，南蛮之乐。<br/><br/>　　§事对<br/><br/>　　【德及 泽被】班固《东都赋》曰：四夷间奏，德广所及；禁侏兜离，罔不具集。《五经通义》曰：舞四夷之乐，明德泽广被四表也。<br/><br/>　　【纳鲁庙 献汉庭】《礼记》曰：纳夷蛮之乐于太庙，广鲁于天下也。《后汉书》曰：永宁元年，西南夷掸国王献月乐及伶人。明年元会，作之于庭，安帝与群臣共观，大奇之。<br/><br/>　　【狄鞮倡 扶娄伎】司马相如《上林赋》曰：俳优侏儒狄鞮之倡。郭璞注曰：狄鞮，西方之乐名也。王子年《拾遗记》曰：成王之时，南垂之南有扶娄国。或于掌中备百兽之乐，婉转屈曲于指间，人形或长数分，神怪歙忽。乐府传此伎，末代犹学焉。<br/><br/>　　【被四表 穆八荒】上见《五经通义》。左思《魏都赋》曰：鞮鞻所掌之音，韎任昧禁之曲，以娱四夷之君，以穆八荒之俗。<br/><br/>　　§诗<br/><br/>　　【后汉《远夷慕德歌诗》】蛮夷所处，日入之部；慕义向化，归自明主。圣德恩深，与人富厚。冬多霜雪，夏多和雨；寒温时适，部人多有。涉危历险，不远万里；夷俗归德，心归慈母。<br/><br/>　　【又《远夷怀德歌诗》】荒服之外，土地墝埆；食肉衣皮，不见盐谷。吏译传风，大汉安乐；携负归仁，长愿臣仆。<br/><br/>　　○歌第四<br/><br/>　　§叙事<br/><br/>　　《尚书》曰：诗言志，歌永言。(永，长也，长言之。)蔡邕《月令章句》曰：歌者，乐之声也。《毛诗序》曰：情动于中而形于言。言之不足，故嗟叹之；嗟叹之不足，故咏歌之；咏歌之不足，不知手之舞之，足之蹈之。《山海经》曰：帝俊八子，是始为歌。《尔雅》曰：声比于琴瑟曰歌，徒歌曰谣，亦谓之咢。(谓无丝竹之类，独歌之。)《韩诗章句》曰：有章曲曰歌，无章曲曰谣。梁元帝《纂要》曰：齐歌曰讴，吴歌曰歈，楚歌曰艳，淫歌曰哇。又有清歌、高歌、安歌、缓歌、长歌、浩歌、雅歌、酣歌、怨歌、劳歌。(《韩诗》曰：饥者歌食，劳者歌事。)振旅而歌曰凯歌，堂上奏乐而歌曰登歌，亦曰升歌。古之善歌者有咸黑、(帝喾歌者。见《吕氏春秋》。)秦青、薛谈、(秦青弟子。)韩娥、齐人。(三人见《列子》。)王豹、(处于淇而河西善讴。)绵驹、(处高唐而齐右善歌。)瓠梁，(见《淮南子》。)鲁人虞公、(见《刘向别录》。)李延年。(见《汉书》。)古歌曲有阳陵、白露、朝日、鱼丽、白水、白云、江南、阳春、淮南、驾辨、渌水、阳阿、采菱、下里巴人、(并见《襄阳耆旧传》及梁元帝《纂要》。)八阕、(葛天氏之歌。见《吕氏春秋》。)唐歌、(帝喾之歌。)南风、卿云、(并虞舜歌。)晨露。(汤歌。并见《吕氏春秋》。)汉歌曲有大风、(高祖所作。)芝房、白麟、朱雁、交门、天马、房中、(已上并郊居歌。)盛唐、枞阳、(武帝歌。)瓠子、(武帝观决河所作。并见《汉书》。)玄云、步云。(西王母歌。见《武帝内传》。)古乐府有燕歌行、艳歌行、长歌行、(魏武帝作。)朝歌行、怨歌行、前缓声歌行、棹歌行、鞠歌行、放歌行、短歌行、蔡歌行、陈歌行，又古今乐录。晋末已后，歌曲有淫豫歌、杨叛儿歌、(南齐有杨旻母为师入宫，童妇呼为杨婆儿。婆转为叛。)扶风歌、(晋刘琨作。)百年歌、(晋王道中、陆机并作。)白日歌、(宋沈攸之所作。亦曰落日歌。其歌曰：白日落西山。)九曲歌、(宋何承天作。)采葛妇歌、(古越人作。)桃叶歌、(晋王献之作。)同声歌、(汉张衡作。)碧玉歌、(晋孙绰作。)四时歌、(出于子夜。)子夜歌、(古有女名子夜，造此歌。)上声歌、(亦名促柱。哀悲之古曲；)白纻歌、(起于吴，孙皓时作。)襄阳白铜鞮歌、前溪歌、(晋车骑将军沈玩所作。)欢闻歌、(晋穆帝初，歌毕辄呼欢闻，因以为名。)丁督护歌、(宋高祖女夫徐逵之为鲁执所杀，高祖使督护丁玗收殡之。逵之妻呼涕至閤下，自问敛送之事。每问，辄叹息曰丁督护，其声哀切。后人因其声广为曲焉。)团扇歌、(晋中书令王珉好捉白团扇，其侍人谢芳歌之，因以为名。)懊恼歌。(晋石崇为绿珠作。)<br/><br/>　　§事对<br/><br/>　　【发德 咏功】《礼记》曰：奠酬而工升歌，发德也。歌者在上，匏竹在下，贵人声也。张载《鞞舞赋》曰：盖以歌以咏，所以象德；足之蹈之，所以尽情。<br/><br/>　　【白麟 赤凤】《汉书》曰：武帝幸雍祠五畤，获白鳞作歌。《西京杂记》曰：贾佩兰说在宫时，常以管弦歌舞相娱，竞为妖服，以趣良时。十月五日，共入灵女庙，吹笛击筑，歌上云之曲。既而相连臂蹋地为节，歌赤凤皇来。<br/><br/>　　【八阕 九序】《吕氏春秋》曰：昔葛天氏之乐，二人操牛尾，捉足以歌八阕。一曰载人，二曰玄鸟，三曰遂草木，四曰集五谷，五曰敬天常，六曰达帝功，七曰作地德，八曰总禽兽之极。高诱注曰：乐之八篇名也。《尚书》曰：禹曰：于帝念哉，德惟善政。政在养民，水火金木土谷惟脩。正德利用厚生惟和，九功惟序，九序惟歌。<br/><br/>　　【永言 厚志】《尚书》曰：诗言志，歌永言，律和声。《五经通义》曰：歌之言欢也，以厚志意，故发声而歌长言。<br/><br/>　　【含徵 吐角】魏文帝诗曰：比坐高閤下，延宾作名倡；弦歌随风厉，吐羽含徵商。习凿齿《襄阳耆旧传》曰：昔有善歌者，歌阳陵白露，朝日鱼丽。含商吐角，绝节赴曲。<br/><br/>　　【灵芝 宝鼎】班固《汉颂论功歌》曰：因露寝兮产灵芝，象三德兮瑞应图；延寿命兮光北都，配上帝兮象太微，参日月兮扬光辉。《汉书》曰：武帝得宝鼎于后土祠旁，又马生渥洼水中，作宝鼎天马之歌。<br/><br/>　　【齐右 郢中】上见《孟子》。宋玉《对问》曰：楚襄王问于宋玉曰：“先生有遗行欤？何士庶不誉之甚也。”玉对曰：“客有歌于郢中者，曰下里巴人，属而和者数十人；为阳春白雪，国中和者不过数人。其曲弥高，其和弥寡。”<br/><br/>　　【遗声 游响】《列子》曰：昔韩娥东之齐，匮粮，过雍门，鬻歌假食。故雍门之人至今善歌，放娥之遗声。魏文帝诗曰：弦歌奏新诗，游响拂丹梁；繁音赴促节，慷慨时激扬。<br/><br/>　　【振木 涌泉】《列子》曰：秦青折节悲歌，声振林木，响遏行云。纪义《宣城记》曰：临城县南二十里有盖山，登百许步有舒姑泉。俗传云，有舒氏女，未适人，与其父析薪于此。女坐泉处，纟牵挽不动，遽告家。比还，唯见清泉湛然。母云：“女好音乐，乃作弦歌，泉涌迺流。”<br/><br/>　　【浩唱 曼声】《楚词》曰：阳桴兮拊鼓，疏缓节兮安歌，陈竽瑟兮浩唱；灵偃蹇兮姣服，芳菲菲兮满堂。《列子》曰：昔韩娥曼声，长歌一曲，老幼喜抃。<br/><br/>　　【出塞 升陇】《西京杂记》曰：高帝令戚夫人歌出塞望归之曲，侍婢数百皆为之。后宫齐唱，声入云霄。《秦州记》曰：陇西郡陇山，其上悬岩吐溜于中岭泉渟，因名万石泉。泉溢，漫散而下，沟澮皆注。故北人升此而歌曰：“陇头流水，流离四下。念我行役，飘然旷野。登高远望，涕零双落。”<br/><br/>　　【传谷 遏云】盛弘之《荆州记》曰：临贺马乘县有老姥，善歌，余音传谷数日。张华《博物志》曰：薛谈学讴于秦青，未穷青之技而辞归。青饯于郊，乃抚节悲歌，声振林木，响遏行云，乃谢求反。<br/><br/>　　【落日 流风】释智匠《古今乐录》曰：白日落西山歌者，沈攸之发荆州下，未败之前，思归京师所作歌。张协《霖雨诗》：啾啾丝竹作，伶人奏奇秘；悲歌浩流风，实响回秋气。<br/><br/>　　【石城 金阙】释智匠《古今乐录》曰：莫愁乐者，亦因石城乐而有此歌。石城西有女子名莫愁，善歌谣，且石城乐和中有忘愁声，因有此歌。韦昭《洞历记》曰：纣无道，比干知极谏必死，作秣马金阙歌。<br/><br/>　　【送易水 望秦川】《燕丹子》曰：荆轲起为寿，歌曰：“风萧萧兮易水寒，壮士一去兮不复还。”《辛氏三秦记》曰：陇渭西关，其阪九回，上有水四注下。俗歌云：“陇头流水，鸣声幽咽，遥望秦川，肝肠断绝。”<br/><br/>　　【发皓齿 动朱唇】傅毅《舞赋》曰：盻般鼓则腾清眸，吐哇声则发皓齿。曹植《七启》曰：动朱唇，发清音。<br/><br/>　　【枣下纂纂 花上盈盈】潘岳《笙赋》曰：辍张文之哀弹，临广陵之名散；咏桃园之夭夭，歌枣下之纂纂。刘敬叔《异苑》曰：临川聂包，死数年，忽诣南丰相沈道袭作歌，其歌笑甚有伦次。每歌辄作：“花上盈盈正闲行，当归不闻死复生。”<br/><br/>　　§赋<br/><br/>　　【杨师道《听歌管赋》】尔乃辟飞阁之临空，望雕梁之架虹；奏东城之妙曲，命南荆之结风。庄华艳于朝日，长袖曳于芳丛；度参差以仪凤，响飉々之惊鸿。伊小臣之庸琐，预恩私之嘉宴；闻仙管于帝台，听钧天于兰殿。怅崦嵫之易晚，惜宫羽之难遍；抚长笛而多惭，览洞箫而兴怨。徒隶齿于群龙，信庸音其已荐。<br/><br/>　　【谢偃《听歌赋》】于时日下梧宫，阴清竹殿；群云始落，光风初扇。余霞未敛，残虹犹见；玉辇既陈，兰肴乃荐。登飞阁以骋目，临曲池而游盻，于是征赵女，命齐倡，动琼珮，出兰房。横宝钗而曜首，睹铅花而饰妆；低翠蛾而敛色，睇横波而流光。声欲抽而含态，气未理而腾芳；作绵连以烂熳，时顿挫而抑扬。始折宫而合徵，终分角而和商；掩余姿于雕扇，散轻尘于画梁。若夫振幽兰，飞激楚，俯仰艳逸，顾盻容与，故其繁会也。类春禽振响而流变，其微引也。若秋蝉轻吟而曳绪，似将绝而更连。疑欲止而复举，短不可续，长不可去。延促合度，舒纵有所，听之者虑荡而忧忘，闻之者意悦而情抒。歌未终，君王乃喟然叹曰：夫乐者，所以通神明，节情欲，和天地，调风俗。观往哲之遗风，鉴前贤之轻躅，莫不治乱斯在，兴亡攸属。是故圣人以为深诫，君子以之自勖。<br/><br/>　　§诗<br/><br/>　　【梁孝元帝《咏歌诗》】汗轻红粉湿，坐久翠眉愁；传声入钟磬，余转杂箜篌。<br/><br/>　　【梁刘孝绰《和咏歌人偏得日照诗》】独明花里翠，偏光粉上津；屡将歌罢扇，回拂影中尘。<br/><br/>　　【北齐刘逖《清歌发诗》】扇中通慢脸，曲里奏阳春；久应迷座客，何啻起梁尘。<br/><br/>　　【陈周弘正《咏歌人偏得日照诗》】斜光入丹扇，的的最分明；欲持照凋拱，仍作绕梁声。<br/><br/>　　【隋庾信《听歌诗》】协律新教罢，河阳始学归；但令闻一曲，余声三曰飞。<br/><br/>　　○舞第五<br/><br/>　　§叙事<br/><br/>　　蔡邕《月令章句》曰：舞者，乐之容也。有俯仰张翕，行缀长短之制。《吕氏春秋》曰：陶唐氏之始，阴多滞伏，人气壅阏，故为作舞以宣导之。《礼记》曰：理人劳者其舞行缀远，理人逸者其缀短，故观其舞，知其德。(人劳德薄舞人少。)《左传》曰：天子八佾，(六十四人。)诸侯六，(四十八人。)大夫四，(三十二人。)士二。(十六人。)夫舞所以节八音而行八风，故用八。《周礼·乐师》曰：凡舞，有〈巾龙〉舞，有羽舞，有皇舞，有旄舞，有干舞，有人舞。(析玉色绘也。羽，析羽也。皇，杂五采羽如凤皇毛，持以舞也。旌舞者，牦牛之尾也。干舞者，兵舞也。人舞者，手舞也。社稷以〈巾龙〉，宗庙以羽，四方以皇，辟雍以旄，兵事以干，星辰以人也。)《韩诗》曰：万，大舞也。《尔雅》曰：婆娑，舞也。又《历代舞名》：有象箾南龠之舞，(周文王乐。)武德、文始、五行之舞，(汉高庙舞。)昭德舞，(孝文庙舞。)盛德舞，(孝武所作。)四时舞，(孝文所作。)云翘、育命之舞，(并光武所作。)大武舞，(光武庙舞。)昭武、凤翔、灵应、武颂、武始、咸熙、章斌之舞。(并魏宋庙舞。)以土地名之，有周舞、郑舞、赵舞、巴渝舞、淮南舞、燕余舞。古之舞曲，有回鸾舞、七盘舞、(张衡有《七盘舞赋》。)萦尘舞、集羽舞、(见王子年《拾遗记》。)翘袖舞、折腰舞、(并戚夫人所作。见《西京杂记》。)白符舞、(吴孙皓时所作。)羡水舞、(见何承天《纂文》。)杯柈舞、公莫舞、洒舞、拂舞。(并晋初时俗所作。见沈约《宋书》。)<br/><br/>　　§事对<br/><br/>　　【象功 明德】《后汉书》：诏曰：歌所以象德，舞所以象功。光武庙乐舞２，名曰大武舞。《史记》曰：孝景皇帝元年，制诏御史，盖闻歌者所以发德，舞者所以明德。高庙始奏文始五行之舞。<br/><br/>　　【执盾 持矛】《尚书》曰：苗民逆命，帝诞敷文德，舞干羽于两阶。孔安国注：干盾，羽翳也，皆舞者之所执也。《五经通义》曰：东夷之乐，持矛舞，助时之生；南夷之乐，持羽舞，助时之养。<br/><br/>　　【蹑节 应度】傅毅《舞赋》曰：蹑节鼓陈，舒意日广；游心无瑕，远思长想。郝默《舞赋》曰：哀则哭踊有节，乐则赓歌有章。男则踊跃逸豫，凌厉矜庄；女则委迤诘屈，窈窕幽房。俯仰应规度，进退合宫商。<br/><br/>　　【俯仰 抑扬】蔡邕《月令章句》曰：乐容曰舞，有俯仰张翕，方缀长短之制。崔骃《七依》曰：表飞谷之长袖，舞细腰以抑扬；纷屑屑以暧暧，昭灼烁而复明。<br/><br/>　　【千童 八佾】《汉书·郊祀礼歌》曰：千童罗舞成八佾，合好交欢虞太一。<br/><br/>　　【鸾逝 龙婉】边让《章华赋》曰：振弱支而纡绕，若绿蘩之垂干；忽飘飘以轻游，似鸾飞于天汉。傅玄《却东西门行》曰：和乐唯有舞，运体不失机。退似潜龙婉，进如翔鸾飞。<br/><br/>　　【超绝 殊妙】张载《〈韦卑〉舞赋》曰：鞞舞焕而特奏兮，冠众妓而超绝。采干戚之遗武兮，同数度于二八。夏侯湛《〈韦卑〉舞赋》曰：专奇巧于乐府兮，苞殊妙乎伶人。匪繁手之末流兮，乃皇世之所珍。<br/><br/>　　【应声 合节】傅毅《舞赋》曰：其少进也，若翔若行，若竦若倾，兀动赴度，指顾应声。《楚辞》曰：翾飞兮翠曾，展诗兮会舞。应律兮合节，灵之来兮蔽日。王逸注：乃复舒展诗曲，作为雅乐，合会六律，以应舞节。<br/><br/>　　【凤翔 鸿翥】成公绥《七唱》曰：奋长袖以飚回，擢纤腰以烟起，镇抗首而委蛇，飒顿足而立跱。纷龙转而凤翔，忽若倒而中止。曹植《七启》曰：凌跃超腾，蜿蝉挥霍；翻尔鸿翥，忄戢尔凫没。纵轻躯以迅赴，景追形而不逮。<br/><br/>　　【波回 风转】成公绥《琵琶赋》曰：飞龙列舞，赵女骈罗；进如惊鹤，转似回波。傅玄《西都赋》曰：奏新声，理秘舞。飚回风转，流采成文；修袖连娟，长裾缤纷；赴若翔龙，降若颓云。<br/><br/>　　【余姿 逸态】傅玄《却东西门行》曰：回目流神光，倾亚有余姿。刘劭《赵都赋》曰：乃进夫中山名倡，襄国妓女。狄鞮妙音，邯郸才舞；姿绝伦之逸态，实倬然而寡偶。<br/><br/>　　【北里 西城】张华《轻薄篇》曰：北里献奇舞，大陵奏名歌；新声殊激楚，妙妓绝阳阿。陆云诗曰：西城多雅舞，总章饶清弹；鸣簧发丹唇，朱弦绕素腕。<br/><br/>　　【飞轻裾 纡长袖】张载《〈韦卑〉舞赋》曰：手运无方，足不及带；轻裾鸾飞，漂微逾曳。左思《蜀都赋》曰：纡长袖而屡舞，翩仙仙而泄泄。<br/><br/>　　【乐宾主 谐君臣】张衡《舞赋》曰：且夫九德之歌，九韶之舞，化如凯风，泽譬时雨，移风易俗，混一齐楚。以祀则神祗来假，以飨则宾主乐胥。方之于此，孰者为优。夏侯《〈韦卑〉舞赋》曰：在庙则格祖考分，在郊则降天神。纳和气于两仪兮，克谐乎君臣。协至美于九成兮，等太上乎睿文。<br/><br/>　　【或迟或速 若竦若倾】卞兰《许昌宫赋》曰：兴七盘其递奏，观轻捷之翩翾；或迟或速，乍在乍旋。傅毅《舞赋》曰：其少进也，若竦若倾。<br/><br/>　　§赋<br/><br/>　　【后汉傅毅《舞赋》】楚襄王既游云梦，将置酒宴饮，谓宋玉曰：“寡人欲觞群臣，何以娱之？”玉曰：“臣闻，激楚结风，阳阿之舞。材人之穷观，天下之至妙，噫，可进乎。”王曰：“试为寡人赋之。”玉曰：唯唯。尔乃郑女并进，二八徐侍，姣服极丽，姁媮致态。貌嫽妙以妖治，红颜晔其扬华；眉连娟以增绕，目流涕而回波。珠翠的皪而照曜兮，华袿飞髻而杂纤罗。顾形影，自整装；顺微风，挥若芳。动朱唇，纡清扬，抗音高歌，为乐之方。其始兴也，若俯若仰，若来若往，雍容惆怅，不可为象。罗衣从风，长袖交横；骆驿飞散，竦沓合并；绰约闲靡，机迅体轻。于是合场递进，按次而俟；埒材角妙，夸容乃理；轶态横出，瑰姿谲起。回身还入，迫于急节；纡形赴远，漼似摧折。纤縠蛾飞，缤飙若绝；迁延微笑，退复次列。观者称丽，莫不怡悦。云云。<br/><br/>　　【张衡《舞赋》】昔客有观舞于淮南者，美而赋之，曰：音乐陈兮旨酒施，击灵鼓兮吹参技，叛淫衍兮漫陆离。于是饮者皆醉。日亦既昃，美人兴而将舞，乃脩容而改服，袭罗縠而杂错，申绸缪而自饰。拊者啾其齐列，盘鼓焕以骈罗；抗脩袖以翳面，展清声而长歌。歌曰：惊雄逝兮孤雌翔，临归风兮思故乡；搦纤腰以互折，嬛倾倚兮低昂。增芙蓉之红华兮，光的皪以发扬；腾娉目以顾眄，眸烂烂以流光。连翩络绎，乍续乍绝，裾似飞燕，神如回雪。于是粉黛施兮玉瑱粲，珠簪挺兮缁发乱。然后饰笄整发，被纤垂萦，同服骈奏，合体齐声。进退无差，若影追形。<br/><br/>　　【梁简文帝《舞赋》】酌蒲萄，坐柘观，命妙舞，徵清弹，丱发初笄，参差俱集。信身轻而钗重，亦腰羸而带急；响玉砌而迟前，度金扉而斜入。似断霞之照彩，若飞燕之相及；既相看而县视，亦含姿而俱立。于是徐鸣娇节，薄动轻金；奏巴渝之丽曲，唱碣石之清音。扇才移而动步，鞞轻宣而遂吟。尔乃优游容与，顾眄徘徊；强纡颜而未笑，乍杂怨而成猜。或低昂而失侣，乃归飞而相附；或前异而始同，乍初离而后赴。不迟不疾，若轻若重；眄鼓微吟，回巾自拥。发乱难持，簪轻易捧；牵福恃恩，怀娇妒宠。<br/><br/>　　【陈顾野王《舞影赋》】耀金波兮绣户，列银烛兮兰房；出妙舞于仙殿，唱雅韵于清商。顿珠履于琼簟，影娇态于雕梁；图长袖于粉壁，写纤腰于华堂。萦纡双转，芬馥一房；类只鸾于合镜，似双鸳之共翔。愁冬宵之尚短，欣此乐之方长。<br/><br/>　　【谢偃《观舞赋》】罗荐周设，黼帐高舒；露凝珠网，风清玉除；烟浮晖于缇幕，烛笼光于绮疏。尔乃咀清哇，扬激徵，金石奏，竹桐理。奇调间发，新声互起；促宴冶而忘疲，欢情畅而未已。于是燕余齐列，绛树分行；曳绡裾兮拖瑶珮，簪羽钗兮珥鸣珰；擢纤腰之孤立，若卷旌之未扬；纡移袂而将举，似惊鸿之欲翔。退不失伦，进不逾曲，流而不滞，急而不促。弦无差神，声必应足；香散飞巾，光流转玉。若乃巴姬并进，郑女俱前；对席齐举，分庭共旋。乍差池以燕接，又飒沓而凫连；止有余态，动无遗妍；似两艳之同发，类双花之偶然。进止合度，俯仰如一；节缓则顾迟，唱远则回疾；殊姿异制，不可殚悉。若夫金翠的皪，缃绮参差。方趋应矩，圆步中规；飞铅雪落，颓鬓云垂。舒类飞霞曳清汉，屈若垂柳萦华池。既而曲变终，雅奏阕，清角止，流商绝。顿华履以自持，整文袿而贮节；始绰约而回步，乃迁延而就列。<br/><br/>　　§诗<br/><br/>　　【梁简文帝《咏舞诗》】戚里多妖丽，重娉篾燕余；逐节工新舞，娇态似凌虚。扇开衫影乱，巾度履行疏；徙劳交甫忆，自愧专城居。<br/><br/>　　【又】娇情因曲动，弱步逐风吹；悬钗随舞落，飞袖拂鬟垂。<br/><br/>　　【又】可怜二八初，逐节似飞鸿；悬胜河阳妓，暗与淮南同。入行看履进，转面望鬟空；腕动苕华玉，衫随如意风。上客何须起，啼乌曲未终。<br/><br/>　　【又《咏独舞诗》】因羞强正钗，顾影时回袂；非关善留客，更是娇夫婿。<br/><br/>　　【梁刘遵《应令咏舞诗》】倡女多艳色，入选尽华年；举腕嫌衫重，回腰觉态妍。情绕阳春吹，影逐相思弦；履度开裾襵，鬟转匝花钿。所愁余曲罢，为欲在君前。<br/><br/>　　【梁王训《应令咏舞诗》】新妆本绝世，妙舞亦如仙；倾腰逐韵管，敛色听张弦。袖轻风易入，钗重步难前；笑态千金动，衣香十里传。特比双飞燕，定当谁可怜。<br/><br/>　　【梁杨皦《咏舞诗》】红颜自燕赵，妙妓迈阳阿；就行齐逐唱，赴节闻相和。折腰送余曲，敛袖待新歌；嚬容生翠羽，慢睇出横波。虽称赵飞燕，比此讵成多。<br/><br/>　　【梁何逊《咏舞诗》】逐唱回纤手，听曲动蛾眉；日暮能留客，相看讵此时。<br/><br/>　　【梁王暕《咏舞诗》】从风回绮袖，映日转花钿；同情依促柱，共影赴危弦。<br/><br/>　　【梁刘孝仪《和咏舞诗》】回履裾香散，飘衫钿响传；低钗依促管，慢睇入繁弦。<br/><br/>　　【又《舞就行诗》】依歌移弱步，傍烛艳新妆；徐来翻应节，去去反成行。<br/><br/>　　【梁庾肩吾《咏舞诗》】飞凫袖始拂，啼乌曲未终；聊因断续唱，试托往还风。<br/><br/>　　【又《咏舞曲诗》】歌声临画阁，舞袖出芳林；石城听若远，前溪应几深。<br/><br/>　　【梁殷芸《咏舞诗》】斜身含远意，顿足有余情；方知难再得，所以遂倾城。<br/><br/>　　【梁何敬容《咏舞诗》】因风且一顾，扬袂隐双蛾；曲终情未已，含睇目增波。<br/><br/>　　【陈徐陵《咏舞诗》】十五属平阳，因来入建章；王家能教舞，城中巧画妆。低鬟向绮席，举袖拂花黄；烛送空边影，衫传合里香。当由好留客，故作舞衣长。<br/><br/>　　【隋庾信《咏舞诗》】洞房花烛明，燕余双舞轻；顿履随疏节，低鬟逐上声。步转行初进，衫飘曲未成；鸾回镜欲满，鹤顾市应倾。已曾天上学，讵是世中生。<br/><br/>　　【虞世南《咏舞诗》】繁弦奏渌水，长袖转回鸾；一双俱应节，还似镜中看。<br/><br/>　　【杨希道《咏舞诗》】二八如回雪，三春类早花；分行向烛转，一种逐风斜。<br/><br/>　　【萧德言《咏舞诗》】低身锵玉珮，举袖拂罗衣；对筵疑燕起，映雪似花飞。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9587.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9589.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

