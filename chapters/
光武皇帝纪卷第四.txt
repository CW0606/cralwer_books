<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_光武皇帝纪卷第四_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,光武皇帝纪卷第四全文,袁宏作品" />
<meta name="description" content="后汉纪原文阅读,光武皇帝纪卷第四全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7660.html";
var nextpage="novel-read-556-7662.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>光武皇帝纪卷第四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7660.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>光武皇帝纪卷第四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:25:14<span class="divide">|</span></p>
<div class="page-body">
<div class="page-content">
<p>　二年（丙戌、二六）<br/>　　春正月甲子朔，日有蚀之。本志曰〔一〕：“日者阳精，人君之象也。君道亏，故日为之蚀。诸侯顺从，则为王者。诸侯专权，则疑在日〔二〕。于是在危十度〔三〕，齐之分野，张步未宾之应也。”<br/>　　〔一〕　天游按：诸家后汉书中堪称 “本志”者，唯东观记可当之。范书蔡邕传载，邕作“ 灵纪及十意，又补诸列传四十二篇，因李傕之乱，湮没多不存”。意即志也，因避桓帝讳，故作意。李贤注引邕别传曰：“有律历意第一、礼意第二、乐意第三、郊祀意第四、天文意第五、车服意第六。”其余四意缺书焉。全后汉文卷七０蔡邕戍边上章严可均注曰：“刘知几史通称邕作朝会、车服二志。又后汉本传云，事在五行、天文志。则十意中有朝会及五行。其余二意，盖地理、艺文也。”其言当不虚。袁纪此引，必出五行意。此外袁纪尚引五行意之文十二条，又有“蔡邕以为”二条，疑亦出自五行意，详见后注。四库馆臣辑东观记，均失之。<br/>　　〔二〕　钮永建曰：“按‘则疑在日 ’，语不可解。续汉五行志六作‘诸侯专权，则其应多在日所宿之国’。纪文有脱误。”陈璞以为“<br/>　　疑”系“应”之误，是。<br/>　　〔三〕　续汉五行志作“在危八度” 。<br/>　　封诸有功者二十人。更封邓禹为梁侯，吴汉为广平侯，各食四县。诸将各言所欲封，唯景丹辞栎阳，丁綝请乡亭。上谓丹曰：“关东数县，不当栎阳万户。富贵不归故乡，如衣锦夜行。”丹谢而受之。或谓丁綝曰：“人皆求县，子何取乡邪？”綝曰：“昔孙叔敖受封，必求硗埆之地。今綝能薄功浅，岂可遇厚哉！”<br/>　　壬辰，立宗庙社稷于洛阳〔一〕。<br/>　　〔一〕　范书光武纪作“壬子”。通鉴考异曰：“按正月甲子朔，不应有壬子，误。”袁纪是。<br/>　　渔阳太守彭宠、涿郡太守张丰反。<br/>　　铜马余人〔一〕，上率诸将追之。师及于蓟。彭宠郊迎，谒见，意颇不满。上知宠不说，以问幽州牧朱浮，浮曰：“前吴汉北发兵时，上遗以所服剑，又手书慰纳，用为北面主人。宠望上至，当迎问握手，特异于众也。今诚失望。”上曰：“何等子而望独异乎？”浮因曰：“王莽为宰衡时，甄丰旦夕议论于前，常言：‘ 夜半客，甄长伯。’及莽即位后，丰见疏，不说，父子诛死。”上大笑曰：“不及于此！”<br/>　　〔一〕　陈璞曰：“句上疑脱‘初’ 字”<br/>　　是时朱浮为牧，年少，昭厉治迹，辟州郡名士，招王莽时故吏二千石，皆置幕府〔一〕，欲收礼贤之名。多发渔阳仓谷，给其贫民。宠以为天下未平，军旅并发，不宜多置官属，费耗仓谷，颇不从其令。浮性隘急，发于睚眦，因峻文法，以司察宠。宠亦自伐其功，以为群臣莫能及。吴汉、王梁为三公，宠所遣也。宠曰： “如此，我当为王；今但若是，陛下忘我邪？”<br/>　　〔一〕　幕府一词最早见于史记李牧传，其文曰：“以便宜置吏，市租皆输入莫府。”史记集解引如淳曰：“将军出征，行无常处，所在为治，故言‘莫府’。”索隐又引崔浩曰：“古者出征为将帅，军还则罢，理无常处，以幕帘为府署，故曰‘莫府’。 ”按此则幕府初乃出征将帅之中军帐也，非常设机构。至汉代，外戚多以大将军、车骑将军职辅政，均设幕府，召署名人学士，与参政事。如昭宣时，大将军霍光辟杨敞为军司马，以明经辟蔡义，以材略辟田延年，置之幕府。又元帝时，乐陵侯史高以外属为大司马车骑将军，辟匡衡为议曹史，列身幕府。又成帝时，大将军王凤秉政，陈咸荐萧育、朱博除莫府属。中兴后，此风更盛，邓、窦、梁、马辅政，均开幕府，以树私党，以邀名誉。幕属虽多居武职，然军政之事，无所不预议，实开后世幕僚之绪。<br/>　　是时北州残破，渔阳独完，有盐铁之积，宠多买金宝。浮数奏之，上辄漏泄，令宠闻，以胁恐之。<br/>　　是春，遣使征宠，宠上书愿与朱浮俱征。又与吴汉、王梁、盖延书，自陈无罪，为朱浮所侵。上不许，而汉等亦不敢报书。宠既自疑，其妻劝宠曰：“天下未定，四方各自为雄。渔阳大郡，兵马最精，何故为人所奏而弃此去！”宠与所亲人议，皆劝宠反。上遣宠从弟子后、兰卿喻宠，宠因留之，遂发兵反，攻朱浮，分兵击旁郡。上谷太守耿况遣子舒将突骑救浮，宠兵乃退。<br/>　　上遣游击将军邓隆，军于潞，浮军雍奴，相去百余里，遣吏奏状曰：“旦暮破宠矣。”上大恐曰〔一〕：“处营非也，军必败，比汝归，可知也。”宠遣万余人〔出〕（长）潞西与〔隆〕（险）相距，〔二〕而使精骑二千从潞南济河，袭隆营，大败之。浮远，不能救，引兵而却。吏还说上语，皆以为神也。<br/>　　〔一〕　范书彭宠传作“帝读檄，怒谓使吏”。疑袁纪“恐”是“怒”之误。<br/>　　〔二〕　据果亲王及陈璞校改。<br/>　　真定王刘杨谋反〔一〕，使耿纯持节收杨。纯既受命，若使州郡者，至真定，止传舍。杨称疾不肯来，与纯书，欲令纯往。纯报曰：“奉使见王侯牧，不得先往，宜自彊来。”时杨弟林邑侯让、从兄绀皆拥兵万余人〔二〕，杨自见兵彊而纯意安静，即从官属诣传舍，兄弟将轻兵在门外。杨入见纯，接以礼敬，因延请其兄弟皆至，纯闭门悉诛之，勒兵而出。真定振怖，无敢动者。<br/>　　〔一〕　范书刘植传、耿纯传“杨” 作“扬”，而光武帝纪与通鉴同袁纪，当以作“杨”为是。<br/>　　〔二〕　林邑侯，范书光武帝纪作“ 临邑侯”，而耿纯传与袁纪同。王先谦曰：“‘林’当从帝纪作‘临’。”王说是。又范书耿纯传“<br/>　　从兄绀”作“从兄细”。注曰：“ 东观记、续汉书‘细’并作‘绀’。”则袁纪不误。<br/>　　纯还京师，自请曰：“臣本吏家子孙〔一〕，幸遭大汉复兴，圣帝受命，位至列将，爵为通侯〔二〕。天下略定，臣无所用志，愿试治一郡，尽力以自效。” 上笑曰：“卿复欲治人自着邪？”乃拜纯为东郡太守。诏纯将兵击泰山、济南、平原数郡，皆平之。居东郡数年，抑彊扶弱，令行禁止，后坐杀长吏免〔三〕，以列侯奉朝请。尝从上东征过东郡，百姓老小数千人随车驾啼泣曰：“愿得耿君。”上谓公卿曰：“纯年少被甲胄为军吏耳，治郡何能见思若是？”百官咸嗟叹之。<br/>　　〔一〕　纯父艾，为王莽济平尹，即济阴太守也，故曰本吏家子孙。<br/>　　〔二〕　通侯，即彻侯，避武帝讳而改。<br/>　　〔三〕　范书耿纯传曰：“发干长有罪，纯案奏围守之。奏未下，长自杀，纯坐免。”<br/>　　更始诸将多据南阳，闻更始死，世祖起河北，皆勒兵为乱。上会诸将，以檄叩地曰：“郾最彊，宛次之，谁当击郾者？”贾复率然对曰：“臣请击郾。”上笑曰：“执金吾击郾，吾复何忧！大司马当击宛。”于是贾复击郾，吴汉击南阳，皆平之。<br/>　　汉纵兵掠新野，破虏将军邓奉，新野人也，怒汉暴己邑，勒兵反，袭汉败之。<br/>　　三月乙酉〔一〕，大赦天下。诏曰：“惟酷吏残贼，用刑深刻，狱多宽人〔二〕，朕甚愍之。孔子不云乎：‘刑罚不中，则民无所措手足。’〔三〕其与诸中二千石、诸大夫议省刑罚。”<br/>　　〔一〕　范书光武帝纪作“三月乙未 ”是月癸亥朔，无乙未，范书误。<br/>　　〔二〕　范书光武帝纪作“顷狱多冤人，用刑深刻”。按类聚五十二引续汉书与袁纪同，下尚多“自今以后有犯者，将正厥辜”二语。王先谦、杨树达据汪辑作语出类聚五十一，误。<br/>　　〔三〕　见论语子路篇。<br/>　　更始之败，刘永以兵略地，北至河，南及陈、汝〔一〕，以周建为将军，苏茂为大司马，遣使拜张步为齐王，董〔宪〕（宫）为〔海西〕（西海）王〔二〕。<br/>　　〔一〕　范书刘永传曰：“攻下济阴、山阳、沛、楚、淮阳、汝南，凡得二十八城。”按陈，陈国；汝，汝南也。<br/>　　〔二〕　按范书刘永传作“董宪为海西王”。两汉志无西海县，有海西，西汉末属东海郡，正是董宪活动地区。袁纪作“董宫”、作“西海”，均误。现据范书改之。又范书、通鉴均将此事系于建武三年二月，亦与袁纪异。<br/>　　夏四月，盖延、王霸等击刘永，永守城不出。昼收其麦，夜袭其城，永大惊，引兵走，延逆击，大破之。永弃其军，轻骑将母妻奔虞。虞人反，杀其母妻，永与麾下数十人奔谯。苏茂、周建将三万人攻延于〔沛〕（浦）西〔一〕，延逆击，大破之。茂保广乐，永保〔湖〕（胡）陵〔二〕。世祖使太中大夫戴兢使兖州，东昏人执以诣永。兢骂永曰：“若非国家敌也，犹今死耳！”永怒杀兢。<br/>　　〔一〕　据范书盖延传改。<br/>　　〔二〕　据两汉志改，下同。<br/>　　甲午，封叔父良为广阳王，兄子章为太原王，章弟兴为鲁王，故定陶王刘祉为城阳王，外祖母黄为湖阳君〔一〕。<br/>　　〔一〕　诸书均无光武外祖母名黄者及封湖阳君事。按黄实乃光武之姊，建武二年封为湖阳长公主。袁纪此句殊谬，恐乃封姊黄事之讹，且脱封光武妹伯姬为宁平长公主，追爵姊元为新野长公主事。<br/>　　良尝为萧令，坐法免。世祖、齐武王少孤，良抚循甚笃。及汉兵起，世祖以告良，良大怒，不听。既而不得已〔一〕。良从更始入关，甚见尊宠。更始败，良乃归世祖。章、兴皆伯升之子，既封为王，世祖以其少贵，欲以吏事就其名，乃使章守平阴令，兴守缑氏令。顷之，章迁梁郡太守，兴迁弘农太守。兴求贤好善，郡中翕然，朝廷每有异议，必乘驿问兴。祉字巨伯，世祖族兄也。为人谦逊，为宗族所敬。更始败，祉间行诣世祖。是时宗室唯祉先至，上大悦，赏赐车服甚厚。<br/>　　〔一〕　按“不得已”，语意未尽，下当有脱文。范书赵孝王良传曰：“既而不得已，从军至小长安，汉兵大败，良妻及二子皆被害。更始立，以良为国三老，从入关。”<br/>　　五月，宛王刘赐将更始三子诣阙，皆封为列侯。封故元氏王刘歙为泗水王，歙子终为淄川王，故宛王刘赐为顺侯〔一〕，刘顺为成〔<br/>　　武〕侯〔二〕；周后姬当为周承休公〔三〕，李通为固始侯。<br/>　　〔一〕　范书安城孝侯赐传作“慎侯 ”，袁纪顺误慎，慎误顺，此又一例。<br/>　　〔二〕　据范书安城孝侯赐传补。<br/>　　〔三〕　范书光武帝纪“姬当”作“ 姬常”。<br/>　　歙字经世〔一〕，世祖族父也。歙从兄稷有功于齐武王，歙子终又与上少相善，汉兵之克新野，终之力也。上曰：“使歙父子并王者，所以显报之也。”赐字子琴，顺字平仲，皆世祖族兄也。更始败，赐亲至武关，迎更始妻子将诣洛阳。上以赐得为臣之道，每嘉叹之。顺与上同里，少相亲厚，更始死，顺东归世祖。顺素谨厚，以其事更始不失节，尤重之。<br/>　　〔一〕　范书泗水王歙传作“字经孙 ”，是。<br/>　　初，更始使宛王刘赐、邓王王常、西平王李通俱之国，镇抚南方。通娶世祖妹，即宁平公主也。世祖即位，征通为光禄勋〔一〕。上每征四方，尝留通守京师，抚百姓，治宫室。<br/>　　〔一〕　范书李通传曰：“光武即位，征通为卫尉。建武二年，封固始侯，拜大司农。”与袁纪异。<br/>　　六月戊戌，立皇后郭氏，皇子彊为皇太子，大赦天下，增卿、谒者秩各一等〔一〕。<br/>　　〔一〕　范书光武帝纪作“增郎、谒者、从官秩各一等”。袁纪“卿”恐是“郎”之误。<br/>　　郭氏，真定人也。父昌孝谨，真定恭王以女妻昌。昌早终，其妻号为郭主，好礼节俭，虽以王女之富，手常执作。有女曰圣通，男曰况。世祖自信都还，纳圣通，有宠，生皇子彊。以况为城门校尉、绵蔓侯〔一〕。虽皇后弟，宾客辐凑，而小心谨慎，谦恭愈笃。追赠昌为安阳思侯。上数幸况第，赏赐甚厚，京师号况〔家〕为金穴〔二〕。<br/>　　〔一〕　范书皇后纪作“封况绵蛮侯 ”。王先谦集解引陈景云曰：“<br/>　　绵蛮当是绵曼之误，真定属县也。郡国志无之，盖后已省。”又引李赓芸曰：“春秋‘戎蛮子’，公羊作‘曼’。蛮曼二字古通借。”按汉书地理志，真定国有绵曼县，王莽时称绵延。师古曰：“曼音万。”曼通蛮，昭公十六年公羊传：“楚子诱戎曼子杀之。”李说甚是。蔓本作曼，见经典释文。<br/>　　〔二〕　据范书皇后纪补。<br/>　　邓禹遣兵上林中，率诸将谒高庙，收十二帝神主送洛阳〔一〕，埽除园陵，为置吏卒。复就谷云阳。<br/>　　〔一〕　御览卷五三一引谢承书与袁纪同。而范书光武帝纪及邓禹传作“收十一帝神主”。按西汉高、惠、文、景、武。昭、宣、元、成、哀、平，计十一帝，故当以范书为是。<br/>　　汉中王刘嘉、来歙诣禹降〔一〕。<br/>　　〔一〕　范书刘嘉传“嘉”下有“因 ”字，通鉴同。袁纪恐误脱。<br/>　　嘉字孝孙，世祖族兄。少孤，为世祖父南顿君所养，遇之如子。与齐武王俱学长安，而与世祖尤相亲。嘉之王汉中，都南郑，众数十万。南阳人延岑起兵武当，众数万人，转攻汉中，围南郑。嘉战败，余众走谷口。赤眉使廖湛将十余万兵击嘉，嘉大败之，斩廖湛，遂至云阳。上素与嘉善，常开引之，来歙又劝嘉归世祖，乃诣禹降。以嘉为千乘太守，封顺阳侯，嘉子廧为黄李侯。<br/>　　来歙字君叔，南阳新野人。父冲〔一〕，哀帝时为谏议大夫，娶世祖姑，生歙。歙有才略，多通，慷慨有大志，兄弟五人，而世祖独亲爱之。汉兵起，王莽使人捕诸刘亲属，得歙击之，宾客共篡出歙。更始立，以歙为吏，数正谏，不用，谢病去。歙女弟为刘嘉妻，遣人迎歙，因南就之。时或劝嘉未可降，宜观天下形势〔二〕。歙为陈成败，深晓喻之，嘉乃从焉。上见歙大悦，拜歙为太中大夫。<br/>　　〔一〕　范书来歙传作“父仲”。然注引东观记作“冲”。范书恐非。<br/>　　〔二〕　范书刘嘉传曰：“李宝等闻邓禹西征，拥兵自守，劝嘉且观成败。光武闻之，告禹曰：‘孝孙素谨善，少且亲爱，当是长安轻薄儿误之耳。’禹即宣帝旨，嘉乃因来歙诣禹于云阳。<br/>　　秋，睢阳反，刘永复入睢阳，吴汉、盖延帅诸将围之。<br/>　　九月，赤眉复入长安，邓禹连战辄为赤眉所败。三辅饥，民人相食，诸有部曲者皆坚壁清野，赤眉虏掠少所得。上复诏邓禹，令：“勒兵坚守，慎无与穷寇交锋！老贼疲弊，必当束手事吾也。以饱待饥，以逸击劳，折捶而笞之耳。”自冯愔杀宗歆后，禹威益损，又乏粮食，归附者离散，上乃遣使征禹。<br/>　　冯异西征，上敕异曰：“三辅遭王莽、更始之乱，又遇赤眉、延岑之弊，兵家纵横〔一〕，百姓涂炭。将军今奉辞讨诸不轨，兵家降者，遣其渠帅，皆诣京师；散其小民，令就农桑；坏其营壁，无使复聚。征伐非在远战掠地，多得城邑，要在平定安集之耳。吾诸将非不健斗，然多好虏掠，为小民害。卿本能检吏〔士〕（民）〔二〕，勉自修整，无为郡县所苦。”于是异据华阴，以待赤眉。<br/>　　〔一〕　钮永建曰：“按兵家字不合，‘家’当作‘众’。”按兵家系西汉末至东汉初活跃于黄河中下游地区的地方割据武装。续汉志注引东观记之杜林疏曰：“小民负县官不过身死，负兵家灭门殄也。”兵家或称“兵长”。钮说大谬。<br/>　　〔二〕　据严可均全后汉文校改。<br/>　　冬，太中大夫伏隆使青、徐，张步降，因除令、长，多所怀服。上嘉叹隆功，比之郦生。步求为齐王，隆曰：“高祖与天下约，非刘氏不得王。”步乃杀隆，受刘永封焉。隆字文伯〔一〕，大司徒湛之子，以节操闻，上闻其死，为之流涕。<br/>　　〔一〕　东观记作“伏盛字伯明”。范书伏隆传作“隆字伯文”。惠栋曰：“按殇帝讳隆，隆之字曰盛，故改为盛。”然三书所述隆字互异，未知孰是。<br/>　　十二月戊子〔一〕，诏曰：“维列侯为王莽所废，先祖魂神无所依归，朕甚闵之。列侯身废者，国如故；身死，若子孙见在，令继其先焉。”<br/>　　〔一〕　十二月己丑朔，无戊子。范书作“戊午”，是。<br/>　　河内太守寇恂坐系治上书者免。会颖川不静，复以恂为颖川太守，郡中悉平，封恂为雍奴侯。是时贾复兵在汝南，其部将杀人，恂戮之。复怒曰：“吾与寇恂并立，而为其所陷，大丈夫岂有侵辱而不决之者乎？今与相见，欲手剑击之。”恂谋好避之，终崇曰〔一〕：“<br/>　　请以剑从，有变，足以相当。”恂曰：“不然。昔蔺相如不畏秦王而屈于廉颇者，为国也。区区之赵，尚有此义士，吾安可以忘之乎？”乃敕县盛供具，执金吾军入界者，一人皆二人待之。恂既迎复，道称病而还。复欲追击恂，而吏士皆醉，复遂去。上征恂，恂至引入，时复在前，欲起。上曰：“天下未定，两虎安得私斗？ ”诏令并坐，极欢，遂共车出，结友而去。更拜恂为汝南太守。郡中无事，乃修乡校，能为左氏春秋者，亲与学焉。<br/>　　〔一〕　范书寇恂传作“谷崇”，通鉴亦同。谷崇，寇恂之姊子。上卷恂纳董崇之谏，遣谷崇、寇张诣上，皆以为偏将军，岂此时复还邪？<br/>　　是岁，邓王王常将妻子诣洛阳。世祖曰：“每念往时艰难，何日忘之。莫往莫来，岂违平生之言哉？” 〔一〕常顿首曰：“臣蒙天命，遭值陛下。始遇宜秋〔二〕，后会昆阳〔三〕，幸赖威灵，辄成断金。虽疏贱辽远，不敢自疑，伏愿陛下圣王知臣本心。”上会百官，指常曰：“此人率励诸将，辅翼汉家，心如金石，真汉忠臣也。”拜常为汉忠将军，封山桑侯。<br/>　　〔一〕　李贤曰：“平生言谓常云‘ 刘氏真主也，诚思出身为国，辅成大功’。常乃久事更始，不早归朝，帝微以责之。”又曰：“诗卫风曰：‘ 莫往莫来，悠悠我思。’”〔二〕　汉兵初起，败于小长安。时下江兵屯宜秋。伯升、光武及李通约见王常，说其合军并进，遂破杀甄阜、梁丘赐。<br/>　　〔三〕　时光武出外收兵，常留守昆阳，遂破王邑、王寻。<br/>　　大司空王梁免。初，梁与诸将击檀乡，诏令兵事一属大司马吴汉，而梁独发野王兵。上以梁不奉诏，诏梁留所在县。梁以便宜进兵，上大怒，遣尚书宋广持节收斩梁。广槛车执梁诣京师，既至，赦之，以为中郎将。<br/>　　赤眉去长安，东掠郡县。<br/>　　三年（丁亥、二七）<br/>　　春正月，立亲庙于洛阳。即日拜冯异征西大将军。<br/>　　邓禹既被征，与车骑将军邓弘还至华阴，欲进兵击赤眉。冯异曰：“赤眉众多，可以恩信倾，难用兵力破也。上令诸将屯渑池要其东，异相连缀击其西，上自待其会，可一举取之，万全之计也。”禹、弘自以西征，又被征当还，欲一战决之。遂战移日，禹军大败。冯异将兵救之，不胜，弃军走，与麾下数人归营。复收散卒，坚壁。会赤眉饥困，乃谋击之，大破之，降者八万余人，十余万东走宜阳。玺书劳异曰：“垂翅回溪，奋翼渑池，失之东隅，收之桑榆。”〔一〕<br/>　　〔一〕　冯班曰：“日垂景在树端，谓之桑榆。”按典出淮南子，班引“垂”下脱“西”字。<br/>　　是时延岑据蓝田，兵力最彊，上尝玺书慰之。其余豪杰往往屯聚，多者万人，少者数千人，转相攻击，百姓饥饿，黄金一斤〔易〕五〔升〕（斗）谷〔一〕。异数转斗〔二〕，而屯上林中，道路不通，委输未至，军士皆以果实为粮。延岑率豪杰攻异，异击，大破之。岑连战不利，友党皆叛，遂自武关走南阳。豪杰以异破赤眉，走延岑，皆遣使请降，异威震关中。乃修园陵，建官府，理枉直，禁盗贼，数年之间，上林成都。<br/>　　〔一〕　按御览卷八三七引袁纪作“ 关中大饥，黄金一斤易五升谷”。据以改补。又范书作 “黄金一斤易豆五升”。<br/>　　〔二〕　“异数”原误倒置，今正之。<br/>　　是月，陕人苏况反，杀弘农太守。上夜召景丹，以檄示之曰：“<br/>　　弘农太守无任为贼所害〔一〕，今闻赤眉从西方来，恐苏况举郡以迎之。弘农迫近京师，今将军虽疾病〔二〕，但卧而镇之耳〔三〕。”即拜丹为弘农太守，将其所领西至郡，十余日丹薨。<br/>　　〔一〕　考工记曰：“凡任大小于度，谓之无任。”注曰：“无任，言其不胜任。”战国策魏策曰：“大王已知魏之急而救不 至者，是大王筹策之臣无任矣。”光武所言，亦指太守不胜其任，城池失守而为反者所戮。<br/>　　〔二〕　范书景丹传注引东观记曰： “丹从上至怀，病疟。在上前，疟发寒剽，上笑曰：‘ 闻壮士不疟，今汉大将军反病疟耶？’使小黄门扶起，赐医药，还归洛阳，病遂加。”<br/>　　〔三〕　杨树达曰：“此汉武帝诏汲黯故事也。”今按汉书汲黯传曰：“上曰：‘君薄淮阳邪？吾今召君矣。顾淮阳吏民不相得，吾徒得君重，卧而治之。’”<br/>　　闰月己亥，上幸宜阳，令司马在前，中〔军〕（书）次之〔一〕，骁骑元戎分阵左右。赤眉震怖，遣刘恭请降，盆子与徐宣等二十余人肉袒，奉所得更始玺绶，积兵甲宜阳西，与熊耳山等。世祖陈兵临洛水中，盆子、徐宣以次列于前。世祖曰：“卿等得无悔降邪？” 宣曰：“臣等出长安东门，君臣议计，归命圣德。百姓可与乐成，难与图始〔二〕，故不告众耳。今日得降，犹去虎口，而归慈母，诚欢诚喜，无所恨也。”世祖曰：“卿所谓铁中铮铮，庸中佼佼者也！”〔三〕乃皆赦之，与妻子居洛阳，各赐宅一区，田二顷。其后樊崇谋反，诛；杨〔音〕（歆）在长安时〔四〕，遇广阳王良有恩，赐爵关内侯，与徐宣俱归乡里，以寿终。式侯恭为更始报杀谢禄，自系狱，上赦之。世祖怜盆子，赏赐甚厚，以为赵王郎中。病失明，赐荥阳官地，以为列肆，使食其税。<br/>　　〔一〕　“书”乃“军”之误。据范书改。<br/>　　〔二〕　商君书更法曰：“民不可与虑始，而可与乐成。”<br/>　　〔三〕　李贤曰：“铁之铮铮，言微刚利也。”又曰：“佼佼者，其佣之人，稍为胜也。”<br/>　　〔四〕　东观记、范书、通鉴“歆” 均作“音”，据以改。<br/>　　邓禹至宜阳，上大司徒、梁侯印绶。有诏还梁侯印绶，以为右将军。<br/>　　彭宠围蓟，耿况遣兵救之，使人招况，况辄斩其使。<br/>　　二月己未，告祠高庙，受传国玺，赐天下长子为父后者爵，人二级。<br/>　　中军将军杜茂为骠骑大将军。茂子诸公，南阳冠军人，随世祖征伐，数有战功。<br/>　　三月〔一〕，尚书伏湛为司徒。<br/>　　〔一〕　范书作三月壬寅事。袁纪有脱文。<br/>　　湛字惠公，琅邪东武人。王莽时为绣衣执法，迁后队正〔一〕。更始立，为平原太守。遭仓卒，世莫不惊扰，而湛独晏然，教授如故。谓妻子曰：“一谷不升，国君彻膳〔二〕。今人皆饥，奈何独饱。”乃以俸禄分账乡里，来客者百余家。时郡中不安，湛移书属县：“<br/>　　不得相侵凌，天生蒸民为立君，非久乱也。且养老育幼，以待真主。”门下督素有气力〔三〕，欲起兵，湛曰：“孔子诛少正卯，为其惑众也。”即诛督，以示百姓。于是吏民信向，远近独完，湛之力也。<br/>　　〔一〕　范书伏湛传作“后队属正” 。后队者，河内也；属正者，都尉也。王莽所改。袁纪作“后队正”，乃省文也。<br/>　　〔二〕　礼记曲礼曰：“年谷不登，君膳不祭肺。”<br/>　　〔三〕　胡三省曰：“诸郡各有门下督，主兵卫。”<br/>　　吴汉围广乐，周建将十余万人救之，汉逆战不利，堕马伤膝，建等遂得入城。诸将谓汉曰：“大敌在前，而公卧，众惧矣。”乃裹疮而起，椎牛飨士曰：“贼兵虽多，乃劫掠群盗耳，胜不相让，败不相救，非有伏节死义同心者也。封侯之秋，诸将勉之！”吏士闻之，莫不激怒。明日，贼兵大出，围营数重。汉乃被甲仗戟曰：“闻雷鼓声，皆大呼俱进，后至者斩！”遂鼓而进之，贼兵大破。广乐降，苏茂、周建走（胡）〔湖〕陵，复围睢阳。<br/>　　是时秦丰据黎丘，延岑据武乡，董欣据堵乡，邓奉据新野，荆楚尤乱。上方图之，以岑彭为征南大将军，与耿弇、贾复、朱佑、王常等并力征讨。先围董欣，邓奉将万人救欣。欣、奉兵甚精，诸将连战不利，奉乘胜生执朱佑。上闻之，大怒。<br/>　　夏四月，上自南征，至叶。欣、奉将兵遮道，不得前。上谓岑彭曰：“此将军之任也。”彭乃奋击破之。董欣、邓奉走育阳，因朱佑请〔一〕。上以奉旧功臣，意欲赦之。耿弇曰：“奉背恩反逆，暴师连年。陛下既至，亲在行阵，兵败乃降。不诛奉，无以惩恶。”于是诛奉。上以朱佑见获，厚加赏赐，使复其位。<br/>　　〔一〕　钮永建曰：“按文‘请’下脱‘降’字。”<br/>　　耿弇破延岑，岑亡入蜀。<br/>　　五月乙卯晦，日有蚀之。大赦天下。<br/>　　刘永将庆吾斩永降，封吾为列侯。苏茂、周建立永子纡为梁王，保垂惠。<br/>　　冬十二月，上幸舂陵〔一〕，祠园庙，大置酒，与舂陵父老故人为乐。<br/>　　〔一〕　东观记、范书均作“冬十月 ”，袁纪恐误。<br/>　　遣岑彭、傅俊、藏宫击秦丰。秦丰拒汉军于邓，彭等数月不得进。上数以让，彭乃令军中曰：“明旦军会和成。”〔一〕阴逸囚。丰闻之，悉引军西邀彭。彭乃直袭黎丘，黎丘震骇。丰遽归救之，彭逆击，大破之，遂围黎丘。乃封彭为舞阴侯。<br/>　　〔一〕　钮永建曰：“岑彭传作‘明旦会击山都’。按和成郡，王莽分信都，建之在河北。是时用兵南阳，不相及也。考山都县属南阳郡，旧南阳之赤乡，秦以为县，故城在今襄阳（说本章怀注）。纪文恐有误。”钮说是。而“分信都”当是“分钜鹿”之误。又按范书光武帝纪，此事系于建武三年七月，在光武幸舂陵之前，袁纪恐误。<br/>　　初，汝南人田戎起兵南郡〔一〕，众数万人，屯夷陵。谋将降汉，戎妻兄辛臣，反覆人也，乃图彭宠、张步、董宪、刘永、李宪、公孙述、隗嚣、刘芳所得郡国，云：“洛阳所得地如掌耳，且案兵观形势，何遽降哉？”戎曰：“吾众不如秦丰，丰犹为征南所围，而况吾乎？降决矣！”乃顺江入沔，将降岑彭，使辛臣与长史留守。臣盗戎珍宝及善马，从陆道晨夜诣彭曰：“谨说戎降。”戎在后方到，因从彭营与戎书曰：“岑将军已奏我封五千户侯，虚心相待，愿急来，无拘前图。” 戎令臣留守，而先至封侯，既以疑之矣；又长史檄至，知臣盗宝物善马，犹是益猜，复反。彭击戎，破之，还屯夷陵。<br/>　　〔一〕　东观记曰：“田戎，西平人，与同郡人陈义客夷陵，为群盗。更始元年，义、戎将兵陷夷陵，义自称黎丘大将军，戎自称埽地大将军。” 按续汉郡国志，西平属汝南郡，夷陵属南郡，故曰汝南人田戎起兵南郡。<br/>　　隗嚣遣使诣阙，上甚悦。素闻其声，虚心相待，每报答之，常手书称字〔一〕。<br/>　　〔一〕　按范书隗嚣传曰：“光武素闻其声，报以殊礼，言称字，用敌国之礼。”于时光武专意东方，无暇西顾，故不欲遽正君臣之礼，称字自谦，以安抚隗嚣，借其声望，以绥西州。又手书，惠栋曰：“<br/>　　郑康成曰：‘手犹亲也。’汉诏令皆人主自亲其文，故第五伦读诏书而叹息也。”<br/>　　是岁，彭宠自立为燕王，李宪自称天子。<br/>　　四年（戊子、二八）<br/>　　春正月甲申，大赦天下。<br/>　　耿况、耿舒取军都，彭宠之邑也。于是更封况为隃〔麋〕（靡）侯〔一〕，舒为牟平侯。<br/>　　〔一〕　据两汉志及范书耿弇传改。<br/>　　祭遵、耿弇击张丰，丰功曹执丰降。初，丰好方士，方士言丰当作天子，囊盛石〔系〕（击）丰肘〔一〕，云石中当出玉玺。丰信之，故反。丰临当诛，遵掾为破其石，丰乃叹曰：“死亡所恨。”〔二〕<br/>　　〔一〕　据南监本改。<br/>　　〔二〕　亡通无。<br/>　　上使耿弇拒彭宠，弇上疏曰：“大兵未会，臣不能独进。且臣家属皆在上谷，京师无骨肉之亲，愿得还洛阳。”上报曰：“将军出身为国，功效尤着，何嫌何疑，而求征乎？其勉思方略，以成功业。”耿况闻弇求征，乃遣少子国入侍，上以为黄门侍郎。<br/>　　初，上访博通之士于司空宋弘，弘荐沛国人桓谭，以为才学博闻，几及刘向、扬雄，召拜议郎给事中。上令谭鼓琴，奏其繁声，乃得侍宴。弘闻之大恨，伺谭出时，正朝服，坐府上，遣召谭。谭到不与席，让之曰：“吾所以荐子者，欲令辅国以道德也。而今数进郑声，乱雅颂，非中正者也〔一〕。能自改耶？不然正罪法。”谭顿首辞谢，良久乃遣之。后召群臣会乐，上使谭〔鼓琴，谭〕见弘失其度〔二〕。上怪而问之，弘乃离席，（上）免冠谢曰〔三〕：“谭臣所荐达，不能以忠导主，而令朝廷悦郑声。臣前召以责之，臣之罪也。” 上谢弘，使谭反其服〔四〕，后遂不复令给事中。〔一〕　李贤曰：“论语孔子曰：‘ 恶郑声之乱雅乐也。’史记曰：‘郑音好滥淫志也。’ ”按雅乐乃周代奴隶主贵族之音乐， 曲调呆板而单调，完全为西周等级制服务，多于宗庙祭祀或国家典礼上演奏。其以和平中正、庄严肃穆为准则，故被称作正声。郑声乃社会上流行的俗调，多为民间小调，曲调清新流畅，富于变化，故又被称作繁声。儒家从维护封建道德观念和等级秩序出发，有意抬高雅乐，斥郑声为淫声，既反映出音乐发展上守旧与革新的斗争，也表现出政治上保守与进步的斗争。当然郑声中的消极因素，也被统治者改造利用，成为他们淫荡放逸的工具，或成为麻痹劳动人民意志的武器，则又当别论。<br/>　　〔二〕　据陈澧校补。<br/>　　〔三〕　东观记、范书均无“上”字，明系衍文，故删。<br/>　　〔四〕　礼记擅弓曰：“古之君子，进人以礼，退人以礼，故有旧君反服之礼也。”<br/>　　是时天下草创，政治未立，谭既见退，上疏言时宜，曰：<br/>　　国之废兴，在于政事；政事得失，在于辅佐。辅佐贤明，则俊士充朝，而治合世务；辅佐不明，则论失时宜，而举多过事。秉国之君，俱欲兴化建善，而治殊事异者，所谓贤者异也。盖善政者，视俗而施教，察失而为防，威德更兴，文武迭用，然后政调于时，而躁民可定也〔一〕。昔董仲舒言：“治国譬若张琴焉，小不调者可因而就和也。及至大差谬则解而更张之。” 〔二〕夫更张难行，而拂众者亡，是故贾谊以才逐，晁错以智死〔三〕。虽有殊能而莫敢谈，惧于前事也。<br/>　　〔一〕　惠栋曰：“周易曰：‘躁人之词多。’躁人，谓私议国政之人。”<br/>　　〔二〕　汉书董仲舒传曰：“窃闻之琴瑟不调，甚者必解而更张之，乃可鼓也；为政而不行，甚者必变而更化之，乃可理也。当更张不更张，虽有良工不能善调也；当更化而不更化，虽有大贤不能善治也。”<br/>　　〔三〕　贾谊以汉兴二十余年，宜改正朔，易服色制度，定官名，兴礼乐，乃草具仪法奏之。文帝谦让未皇，然法令所改定，及列侯就国，皆谊发之。文帝欲以谊任公卿，周勃、灌婴、张相如、冯敬之属皆害其才而毁之。谊遂见疏而徙为长沙王太傅。又晁错为太子家令，号曰智囊。景帝即位，力主削藩。吴楚七国反，以诛错为名，错遂衣朝服腰斩于市。事并见史汉二书。<br/>　　且设法禁者，非能尽天下之奸，又皆合众人之所欲，大抵取便国利事则可矣。书奏，不省。<br/>　　是时天子方笃于谶，而谭雅不善之，又以功赏薄，故令天下不时定。复上疏曰：<br/>　　臣前献策，未有诏报，不胜愤懑，复言其过。盖天道性命，圣人难言也。自子贡等不得而闻，况后世浅儒，能通之乎〔一〕？或收古之图书，增益造饰，称孔子并为谶记，以诳误人主，可不抑远之哉！臣闻安平则尊道术之士，有难则贵介胄之臣。今圣朝以兴复祖统，为民臣主，而四方尚有未尽降归者，此权谋未得也。臣谭伏观陛下之用人，其说士则无异略奇谋若郦生、随何者，将帅则无勇智习兵若韩信、吴起者。其降下，无大恩重赏以诱其后，至或虏夺财物，使各生狐疑，连岁月而不解。古人有言：“皆知取之〔为〕（而）取，莫知与之〔为〕（而）取。”〔二〕陛下若能轻爵禄，与士大夫共之，而勿爱惜，则何招而不至，何说而不释，何向而不开，何征而不克！如此则能以狭为广，以迟为速，亡者复得矣。<br/>　　〔一〕　论语公治长篇曰：“子贡曰：‘夫子之文章，可得而闻也；夫子之言性与天道，不可得而闻也。’”<br/>　　〔二〕　按范书桓谭传“而”皆作“ 为”。老子曰：“将欲废之，必固兴之；将欲夺之，必固与之。”史记管晏列传曰：“故曰：知与之为取，政之宝也。”作“而”不辞，故据以改。<br/>　　由此上逾不悦。<br/>　　谭字君山，有隽才，博览无所不见，不为章句训诂，皆通其大义〔一〕。数从刘歆、扬雄稽疑论议，至其有所得，歆、雄不能间也。好音乐鼓琴〔二〕，性简易，不修廉隅〔三〕，颇以此失名誉。尝疾俗儒高谈弘论，不切时务，由此见排摈。哀平间，位不过郎，然王侯贵人皆愿与之交。王莽居摄篡弑之间，天下诸儒，莫不竞褒称德美，作符命以求容媚，谭独嘿然无言〔四〕，官止乐大夫〔五〕。<br/>　　〔一〕　范书桓谭传作“皆诂训大义，不为章句。”汉代习今文者重章句，习古文者重训诂。桓谭非毁俗儒，不为章句，尤好古学，志在训诂通大义。袁纪纪文有误，“训诂”恐当移至“皆”字下。<br/>　　〔二〕　桓谭新论曰：“扬子云大才而不晓音，余颇杂雅掺而更为新弄。子云曰：‘事浅易善，深者难识。卿不好雅颂，而悦郑声，宜也。”<br/>　　〔三〕　礼记儒行篇曰：“近文章，砥厉廉隅。”廉者，棱也；隅者，角也；廉隅者，言品行端正，威严有志操也。范书本传 作 “不修威仪”。<br/>　　〔四〕　顾炎武日知录曰：“按前汉书翟义传，莽依周书作大诰，遣大夫桓谭等班行谕告当及位孺子之意。还，封谭为明告里附城。是曾受莽封爵，史为讳之尔。光武终不用谭，当自有说。”师古曰： “明告者，以其出使能明告谕于外也。附城，云如古附庸也。”按王莽传，当赐爵关内侯者，更名曰附城。<br/>　　〔五〕　新论见微篇、祛蓛篇作“典乐大夫”，范书本传作“掌乐大夫”。<br/>　　袁宏曰：桓谭以疏贱之质，屡干人主之情，不亦难乎？尝试言之：夫天下之所难，难于干人主之心。一曰性有逆顺，二曰虑有异同，三曰情有好恶，四曰事有隐显，五曰用有屈伸，六曰谋有内外，七曰智有长短，八曰意有兴废。夫顺之则喜，逆之则怒；同之则欣，异之则骇；好之则亲，恶之则疏；过之欲隐，善之欲显；屈者多耻，伸者多怒；语伏在内，志散在外；所长必矜，所短必□；爱之欲兴，憎之欲废，此皆人君非必天下之正也。人臣所以干人君者，必天下之正也。然而八者之间，祸福不同，不可不察也。夫一人行之，万人议之，虽人君之所资，亦人君之所恶也。百姓有心，一人制之，虽百姓之所赖，亦百姓之所畏。而干人君之所恶，求其必入，天下所难也。纵不致患，于其胸中，固未能帖然也。故有道之君，知所处之地，万物之所不敢干也。故柔情虚己，布其腹心，引而尽之，常恐不至，而况抑而劾之，使其自绝哉！<br/>　　自三代已前，君臣穆然，唱和无间，故可以观矣。五霸秦汉，其道参差，君臣之际，使人瞿然。有志之士，所以苦心斟酌，量时君之所能，迎其悦情，不干其心者，将以集事成功，大庇生民也。虽可以济一时之务，去夫高尚之道，岂不远哉！<br/>　　夏四月，吴汉击五校贼！追之至东郡、平原，又破之〔一〕。<br/>　　〔一〕　范书吴汉传曰：“击破五校贼于临平，追至东郡箕山，大破之。北击清河、长直及平原五里贼，皆平之。”与袁纪稍异。又冯班曰：“校者，营垒之称，故谓军之一部为一校。”<br/>　　鬲县五姓反，逐其守长。诸将曰：“朝击鬲：暮可拔也。”汉怒曰：“敢至鬲下者斩！使鬲反者，守长罪。”移檄告郡，〔使〕（牧）收守长〔一〕，欲斩之。诸将皆窃言：“不击五姓，反欲斩守长乎？”汉乃使人谓五姓曰：“守长无状，复取五姓财物，与寇掠无异，今已收〔系〕（击）斩之矣。”〔二〕五姓大喜，相率而降。诸将曰：“不战下人之城，非众所及也！”〔一〕　黄本无“收”字，蒋本同南监本。按时州无刺史，郡亦不当称牧。范书作“使收守长”。牧使形近易讹，袁纪“牧”当作“使”，诸本皆误。<br/>　　〔二〕　击、系形近易讹，作“击” 不辞，故改。<br/>　　尝有寇夜攻汉，军中惊扰，汉坚卧不动。军中闻汉不动，皆还按部，汉乃选精兵夜击，大破之。<br/>　　是时泰山豪杰与张步连兵，汉言于上曰：“非陈俊莫能安泰山也。”于是以俊为泰山太守，行大将军事。步闻之，遣兵迎俊于嬴下，俊击，大破之。因攻下诸县，遂定泰山。<br/>　　五月，上幸卢奴。初，上征彭宠，过卢奴而还。诸将问吴汉曰：“敌未破而上还，何也？”汉曰：“陛下晓兵，还必不虚。”上告诸将曰：“狡贼出魏郡，在人后，故还也。”<br/>　　六月，上幸谯〔一〕。<br/>　　〔一〕　范书光武帝纪作“七月丁亥 ”。<br/>　　王霸、马武攻垂惠，苏茂将兵救之。马武与战不利，从霸求救。霸闭营不出，军吏争之。霸曰：“贼兵精锐，其众又多，吾吏士心恐，而武军挫退，此败道也。今坚闭，示不相救，武军困急，其战自倍。贼众疲劳。吾以精兵乘其弊，乃可克也。”贼果大出，合战良久，霸出精骑击其后，贼皆破走。茂复求战，吏士皆曰： “贼前已破，今易击也。”霸曰：“不然。苏茂远来相救，粮食不足，以久留故挑战，冀得一切之胜耳〔一〕。今闭营休士，而胜可全。所谓不战而诎人兵，善之善者也。”〔二〕遂闭门坚守，劳赐吏士。城中数出挑霸，霸不动，茂果引兵去。<br/>　　〔一〕　刘向战国策序曰：“战国之时，居德浅薄，为之谋策者，不得不因势而为资，据时而为画，故其谋扶急持倾，为一切之权，虽不可以临教化，兵革救急之势也。”按此乃苏茂因军粮不足，故求速战，为一切之权，以图万一之幸耳。<br/>　　〔二〕　见孙子兵法谋攻篇。“诎” 作“屈”。<br/>　　秋八月，上幸寿春。<br/>　　马武、刘隆围李宪于舒。<br/>　　彭宠围蓟，朱浮不能守，单马奔京师。尚书令侯霸奏浮构成宠罪，败乱幽州，不能伏节死难，与宠相拒，罪当诛。上赦之。<br/>　　冬十月，上幸宛〔一〕。<br/>　　〔一〕　范书光武帝纪作“十一月丙申”。<br/>　　朱佑、耿植围秦丰。<br/>　　岑彭、傅俊击田戎于美陵，戎破走入蜀。彭遣积弩将军傅俊至江南，偏将军房兖至交州〔一〕，班行诏书，陈国家威德。于是交州牧邓让、苍梧太守杜稷、交趾太守杨光，更始所用也，皆上书贡献，江南郡县亦信使通焉〔二〕。<br/>　　〔一〕　按范书岑彭传，“房兖”作 “屈充”。<br/>　　〔二〕　按范书岑彭传，“杜稷”作 “杜穆”，“杨光”作“锡光”，“亦信使通焉”作“ 于是江南之珍始流通焉”。又按华阳国志卷二汉中志曰：“魏兴郡本汉中西城县。哀平之世，县民锡光字长冲，为交州刺史，徙交趾太守。王莽篡位，拒郡不附。更始即位，正其本官。世祖嘉其忠节，征拜为大将军朝侯祭酒，封盐水侯。”又三国志吴志薛综传亦作“锡光” ，袁纪作“杨光”，误。<br/>　　十二月上幸黎丘。诏〔丰〕〔一〕，秦丰出恶言，朱佑等急攻之。丰将妻子降佑，槛车送洛阳。大司马吴汉劾佑曰：“秦丰狡猾，连年固守。陛下亲逾山川，远至黎丘，开日月之信，而丰悖逆，天下所闻，当伏诛灭，以谢百姓。佑不即斩截，以示四方，而废诏命，听受丰降，无将帅之任，大不敬。”上诛丰，不罪佑。〔一〕　据范书朱佑传及陈璞校改。<br/>　　是冬，马援为隗嚣使来。<br/>　　援字文渊，茂陵人。长兄况最知名〔一〕，为河南太守，封穷虏侯。〔次〕（况）兄余〔二〕，中垒校尉，封致符子。次兄员，增山连率〔三〕，皆二千石封侯。援少有大志，诸兄奇之。年十余岁，平陵朱勃与援同年，能说韩诗，援才能书，退有惭色。况谓援曰：“ 小器速成，朱勃智能尽于今日矣。后成人知谋，众事皆从汝禀受，勿畏也。”援以况欲奖励己，内以为不然焉。援受齐诗数年〔四〕，意不能守章句，乃辞况，欲至边郡畜牧。况曰：“汝大才，当晚成〔五〕。良工不示人以璞，且从所好。”治装未办，会况卒，援行丧期年，常不离墓。时朱勃以试守渭城宰，援独言：“朱勃终当何时禀仰我！”顷之，或荐援有大略，由是为曹督邮〔六〕，送罪入司命府〔七〕，援皆纵遣之，因亡命北地，以畜牧为事。援父尝为牧帅令，兄员为护〔苑〕（宛）〔使〕（吏）者〔八〕，故人宾客多从之。转安定、天水、陇西数郡，豪杰望风而至，宾客自环尝数十人。援田畜日广，羊五、六千头，马数百群，谷万斛〔九〕。乃欢曰：“凡殖财者，贵以施也，不则守钱奴耳。 ”乃散以赈昆弟旧故，乃还至长安。<br/>　　〔一〕　东观记曰：“况字君平。”<br/>　　〔二〕　东观记曰：“余字圣卿。” 蔡邕集曰：“余为中水侯。”按援三兄，况、余、员也。余乃况之弟，纪文上既言“长兄况”，余上得复言“ 况兄”，次况形近而讹，故正之。<br/>　　〔三〕　东观记曰：“员字季主。” 增山连率，即上郡太守也。<br/>　　〔四〕　东观记曰：“受齐诗，师事颍川蒲昌。”惠栋曰：“前书云：蒲昌字君都，受诗于匡衡，为詹事。”按“蒲”或作“满”，误。<br/>　　〔五〕　老子曰：“大方无隅，大器晚成。”<br/>　　〔六〕　范书马援传作“郡督邮”。东观记亦同。续汉百官志“皆置诸曹掾史”下引本注曰：“诸曹略如公府曹，其监属县，有五部督邮曹掾一人。”故亦称“曹督邮”。<br/>　　〔七〕　李贤曰：“王莽置司命官，上公以下皆纠察。”<br/>　　〔八〕　李贤注引续汉书：“自援祖宾，本客天水，父仲又尝为牧帅令。是时员为护苑使者，故人宾客皆依援。”袁纪“宛”、“吏”当分别是“ 苑”、“使”之误，故正之。<br/>　　〔九〕　范书马援传作“数万斛”。<br/>　　王莽末，盗贼起，求雄杰之士，援与。原涉为颖川太守，援为汉中太守〔一〕。适至官，王莽败，员亦亡去增山，俱之梁州。会隗嚣冀用援为绶德将军。<br/>　　〔一〕　范书马援传曰：“莽从弟卫将军林广招雄俊，乃辟援及同县原涉为掾，荐之于莽。莽以涉为镇戎大尹，援为新成大尹。”又按汉书游侠传，王莽末，东方兵起，莽拜涉为“镇戎大尹天水太守” 。钱大昕廿二史考异曰：“按王莽改天水曰镇戎，太守为大尹。既云镇戎大尹，不当更云天水太守，疑本注文，后人误入正文。”钱说是。袁纪作颍川太守，误。又新城大尹即汉中太守，依袁纪前例，亦当从莽称。<br/>　　而公孙述称帝于蜀，嚣意未知所附，乃遣援南视述。素与援旧，以到当握手相迎也，乃盛陈陛戟见援〔一〕，语言未悉，延援就客馆。述备威仪，会百官，为援立旧交之位。述罄折而入〔二〕，鸾旗旄骑，警跸〔就〕车，盛器服，宾客甚盛〔三〕，欲留援。援曰：“ 天下雌雄未定，公孙不吐哺走迎国士〔四〕，与图成败，乃修饰边幅，如偶人形，此何足久留乎？”数月辞去。还谓嚣曰：“子阳若井底蛙〔五〕，妄自尊耳，不如专意东方。”〔一〕　范书马援传曰：“援素与述同里闬，相善，以为既至当握手欢如平生，而述盛陈陛卫，以延援入。”东观记与范书大同小异。疑袁纪多有记脱。“素与援旧”恐当作“援素与述旧”，“乃盛” 上又恐脱“述”字。<br/>　　〔二〕　李贤曰：“磬折者，屈身如磬之曲折，敬也。”罄同磬，石制敲打乐器也，作》形。<br/>　　〔三〕　据东观记及范书补。范书“ 宾客”作“官属”。<br/>　　〔四〕　史记鲁世家曰：“周公戒伯禽曰：‘我文王之子，武王之弟，成王之叔父，我于天下亦不贱矣。然我一沐三捉发， 一饭三吐哺，起以待士，犹恐失天下之贤人。子之鲁，慎无以国骄人。’”<br/>　　〔五〕　典出庄子秋水篇。<br/>　　于是遣援与拒蜀侯国游先俱奉章诣京师。初到，召诣尚书。有顷，中黄门一人引入，时在宣德殿。援拜，上大笑曰：“卿遨游二帝间，见卿大惭。”援顿首辞谢，因曰：“当今之世，不但君择臣，臣亦择君〔一〕。臣与公孙述同县，少有娱。臣前至蜀，陛戟乃见臣。臣援异方来，陛下何以知臣非刺客奸人，而简易若是？ ”上复大笑曰：“卿非刺客，顾说客耳。”援对曰：“ 天下倾覆，盗贼自立名姓者不可胜数。今得见陛下，寥廓大度，同符高祖，乃知帝王自有真也。”上壮之，使从征伐，每召见宴言，夜至天明。援才略兼人，又好纵横之画，故未得官，待诏而已。<br/>　　〔一〕　见晏子春秋内篇。<br/>　　上遣太中大夫来歙持节送援、国游先至长安。怨家杀游先，其弟为嚣云旗将军，来歙恐其怨恨，即与援俱还长安〔一〕。<br/>　　〔一〕　按通鉴考异引袁纪曰：“援与拒蜀侯国游先俱奉使，游先至长安，为仇家所杀；其弟为嚣云旗将军。来歙恐其怨恨，与援俱还长安。”与今本异，乃节略过甚所致。今本既云俱至长安，何复还长安之有？按范书隤嚣传曰：“初，嚣与来歙、马援相善，故帝数使歙、援奉使往来。”则今本“与俱还长安 ”之“长安”，恐是“陇西”之误。歙必 请光武允其与援俱往，一则向嚣宣喻光武招纳之意，二则安抚云旗将军思兄之念，方与事理相合。又范书“国游先”作“周游”，二者未知孰是：通鉴标点者据范书将考异所引之“国游先”断作“<br/>　　国游”，失袁纪之旧矣。而惠栋后汉书补注引此文，又于‘先’下加‘生’字，尤谬。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7660.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7662.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

