<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷六 地部中_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷六 地部中全文,徐坚作品" />
<meta name="description" content="初学记原文阅读,卷六 地部中全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9578.html";
var nextpage="novel-read-998-9580.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷六 地部中</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9578.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷六 地部中</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:53:37<span class="divide">|</span></p>
<div class="page-body">
<div class="page-content">
<p>○总载水第一<br/><br/>　　§叙事<br/><br/>　　《淮南子》云：积阴之气为水。《文子》云：水之道，上天为雨露，下地为江河。《汉书》云：《书》称水曰润下。坎为水，位在北方，终藏万物者也。为政令顺时，阴阳调和，终始相成。十二月咸得其气，则水得其性，此之谓润下。若政令逆时，雾水暴出，百川流溢，坏乡邑，溺居人，及淫雨伤稼，是为水不润下。《尔雅》曰：水中可居者曰洲。(亦曰潭音。)小洲曰渚，小渚曰沚。(亦曰小沚，曰坻。又小沚曰碛。)凡水边皆曰垂、曰涯、曰畔、曰干、曰渍、曰滨，涯上下坦曰漘，(一曰隒。)重涯曰岸，岸上地曰浒，曲涯曰澳。(一曰隈。)水草交曰湄，埤增水连土，人所止曰澨。水曲曰汭，水北曰阳，水南曰阴，水出山石间曰潾，(音吝。)山夹水曰涧，水注川曰溪，水注溪曰谷，水通谷曰壑。石绝水曰梁，筑土遏水曰塘。(一曰堤。又曰妨。)大防曰坟，水所钟曰泽，广泽曰衍，泽曲曰皋，障曰陂，泽无水有草木曰薮。水通流曰川，水本曰源。源曰泉。泉正出曰滥泉，侧出曰氿泉。泉所出同所归异曰肥泉，异出同流曰瀵。深水曰潭，急水曰流，砂石上曰濑。(亦曰湍，曰滩，曰碛。)水别流曰派，大水有小口别通曰浦。风吹水涌曰波。(亦曰浪。)大波曰涛，小波曰沦，平波曰澜，直波曰泾。水朝夕而至曰潮，风行水成文曰涟，水波如锦文曰漪。水行曰涉。逆流而上曰溯洄，顺流而下曰溯游。(亦曰沿流。)绝流而渡曰乱，以衣涉水曰厉，繇膝以下曰揭，繇膝以上曰涉，渡水处曰津，(亦曰济。)潜行水下曰泳。(自“水中可居”已下，并出《尔雅》、《释名》、《说文》三书。)水神曰天吴，(《山海经》云：天吴八首十八尾，亦曰水伯。)大波之神曰阳侯，(《博物志》曰：昔阳国侯溺水，因为大海之神。)涛之神曰灵胥。(《博物志》云：昔吴相伍子胥，为吴王夫差所杀，浮之于江，其神为涛。)<br/><br/>　　§事对<br/><br/>　　【流湿 润下】《易》曰：水流湿，火就燥。《尚书》：五行一曰水，水曰润下，润下作咸。<br/><br/>　　【包天 带地】《春秋元命苞》曰：水者，天地之包幕，五行之始焉。万物之信由生。王彪之《水赋》曰：水带地而壤润，月流天而霄炯。陆士衡诗曰：逝矣经天日，悲哉带地川。<br/><br/>　　【习坎 盈科】《易》曰：水洊至，习坎；君子以常德行，习教事。《孟子》曰：水之为物也，不盈科不行，君子之于道也，不成章不达。赵岐曰：盈，满也；科，坎也。<br/><br/>　　【八水 三川】戴延之《西征之》曰：关内八水：一泾，二渭，三灞，四浐，五涝，六潏，七澧，八滈。《汉书》曰：河南故秦三川郡。韦昭注曰：有河洛伊，故曰三川。<br/><br/>　　【秋涸 冬凝】《礼记》曰：仲冬之月，水始涸。《淮南子》曰：夫水向冬则凝而为冰，向春则泮而为水。<br/><br/>　　【九河 八海】《尚书》曰：九河既道。孔安国注曰：河水分为九道，平原以北是也。《关令内传》曰：须弥山东南有山曰昆仑，在八海内。<br/><br/>　　【三江 五湖】《尚书》曰：三江既入，震泽底定。孔安国注云：三江已入，致定为震泽。《周礼》：扬州之浸曰五湖。<br/><br/>　　【荣河 温洛】《尚书·中候》曰：尧即政七十载，修坛河洛。仲月辛日，昧明礼备，荣光出河，休气四塞。郑玄注云：荣光五色，从河水中出。《易乾凿度》曰：帝盛德之应，洛水先温，九日乃寒，五日变为五色玄黄。<br/><br/>　　【碧海 绛河】东方朔《十洲记》曰：东有碧海，广狭浩汗，与东海等，水不咸苦，正作碧色。王子年《拾遗记》曰：绛河去日南十万里，波如绛色，多赤色、赤色鱼，而肥美可食。上仙服得之，则后天而死。<br/><br/>　　【清济浊河 玄灞素浐】袁宏《北征赋》曰：于是背梁山，截汶波，汛清济，傍祀阿。刘劭《赵都赋》曰：其南也，则有洪川巨渎，黄水浊河，发源积石，迳拂太华。潘岳《西征赋》曰：北有清渭浊泾，兰池周曲；西有玄灞素浐，汤井温谷。<br/><br/>　　【粉水 锦流】盛弘之《荆州记》曰：筑阳县西有粉水，源出房陵县。取其水为粉，鲜洁异于锦水，故因名粉水。巴郡临江县亦有此水，取以为粉，旧常献之。《华阳国志》曰：成都道西城，故锦官也。锦工织锦，濯流江中则鲜明，濯他江则不如，故命曰锦里城。<br/><br/>　　【利万物 成百事】《老子》曰：上善若水，水善利万物而不争，处众人之所恶，故几于道。《文子》曰：水之道也，大不可极，深不可测；万物不得不生，百事不得不成。<br/><br/>　　【君子观 小人溺】《孙卿子》曰：孔子观于东流之水，子贡问曰：“君子见大水必观焉。何也？”孔子曰：“夫水，遍与诸生而无为也。似德，其流也。卑下倨句，必循其理。似义，浩浩乎不居。似有道，其延万仞之谷，不惧。似勇，主量必平。似法，盈不求概。似正，绰约微达。似察，以出以入就洁。似善，发源必东。似志，是以君子见大水必观焉。”《礼记》曰：小人溺于水，君子溺于口；夫水近于人而易以溺人。<br/><br/>　　【怀山襄陵 浮天载地】《尚书》云：帝曰咨四岳，汤汤洪水方割，荡荡怀山襄陵，浩浩滔天。郭氏《玄中记》曰：天下之多者水焉，浮天载地，高下无不至，万物无不润者。<br/><br/>　　【积成江海 上为雨露】桓宽《盐铁论》曰：水积而成江海，行积而成君子。《文子》曰：水之道也，大不可极，深不可测；上天为雨露，下地为润泽。<br/><br/>　　【窃壤以堙 积灰而止】《山海经》曰：洪水滔天，鲧窃帝之息壤，以堙洪水。又《淮南子》曰：往古之时，四极废，九州裂，水浩瀚而不息。于是女娲积芦灰以止滔水。<br/><br/>　　【亲而不尊 狎而不玩】《礼记》曰：水之于人也，亲而不尊；天尊而不亲。《左传》曰：郑子产谓子太叔曰：“唯有德者能以宽服民。其次莫如猛夫火烈，人望而畏之，故鲜死焉。水懦弱，民狎而玩之，则多死焉，故宽难。”<br/><br/>　　§赋<br/><br/>　　【东晋王彪之《水赋》】寂闲居以远咏，记上善以寄言，诚有无而大观，鉴希微于清泉。泉清恬以夷淡，体居有而用玄；浑无心以动寂，不凝滞于方圆。湛幽邃以纳污，泯虚柔以胜坚。或浤浪于无外，或纤入于无间。故能委输而作四海，决导而流百川，承液而生云雨，涌凝而为甘泉。<br/><br/>　　§诗<br/><br/>　　【梁孝元帝《登堤望水诗》】駈马河堤上，非谓城隅游；怀山殊未已，徒然劳九愁。旅泊依村树，江槎拥戌楼；高岸翻成浦，曲港反通舟。枣野良知叹，瓠河今可俦；愿假宣尼术，泗水却横流。<br/><br/>　　【梁刘孝绰太子洑《落日望水诗》】川平落日迥，落照满川张；复在沦波地，派别引沮漳。耿耿流长脉，熠熠动轻光；寒鸟逐槎泛，惊鹈拂浪翔。临流自多美，况此还故乡；榜人夜理楫，棹女暗成装。欲待春江曙，争途向洛阳。<br/><br/>　　【后梁沈君攸《赋得临水诗》】开筵临桂水，携手望桃源；花落圆文出，风急细流翻。光浮动岸影，浪息累沙痕；沧波自可悦，濯缨何用论。<br/><br/>　　【陈释慧标《咏水诗》】曾添疏勒井，经涌贰师营；玉津花色亮，银溪锦碛明。舟如空里泛，人似镜中行；持将符上善，利得动高情。<br/><br/>　　【祖孙登《咏水诗》】骊泉紫阙映，珠浦碧沙沉；岸阔莲香远，流清云影深。风潭如拂镜，山溜似调琴；请君看皎洁，知有淡然心。<br/><br/>　　【又《莲调诗》】长川落照日，深浦漾清风；弱柳垂江翠，新莲夹岸红。船行疑泛迥，月映似沉空；愿逐琴高戏，乘鱼入浪中。<br/><br/>　　【隋李巨仁《赋得方塘含白水诗》】白水溢方塘，淼淼素波扬；叠浪摇凫影，涟漪写雁行。长堤柳色翠，夹岸荇花黄；观鱼自有乐，何必在濠梁。<br/><br/>　　【孔德绍《王泽岭遭洪水诗》】地籁风声急，天津云色愁；悠然百川满，俄尔万顷浮。还似金堤溢，翻如碧海流；惊涛遥起鹭，回岸不分牛。徒知怀赵景，终是倦阳侯；大梗诚无托，芦灰岂暇求。思得乘槎便，萧然河汉游。<br/><br/>　　【张文琮《咏水诗》】标名资上善，流派表灵长；地图罗四渎，天文载五潢。方流含玉润，圆折动珠光；独有蒙园吏，栖偃玩濠梁。<br/><br/>　　§赞<br/><br/>　　【晋郭璞《释水赞》】川渎绮错，涣澜流带；潜润傍通，经营华外。殊出同归，混之东会。<br/><br/>　　【戴逵《水赞》】水德淡中，泉玄内镜；至柔好卑，和协道性。止鉴标贵，上善兴咏；爰有幽人，拥轮来映。<br/><br/>　　【庾肃之《水赞》】湛湛涵渌，清澜澄浚；妙质柔明，云深液润。<br/><br/>　　○海第二<br/><br/>　　§叙事<br/><br/>　　《释名》云：海，晦也。主引秽浊，其水黑而晦。《博物志》云：天地四方，皆海水相通；地在其中，盖无几也。七戎、六蛮、九夷、八狄，形类不同，总而言之，谓之四海，言皆近于海也。四海之外，皆复有海云。按，东海之别有渤澥，(出《说文》。)故东海共称渤海，又通谓之沧海。《博物志》云：沧海之中，有蓬莱、方丈、瀛洲三神山，金银为宫阙，仙人所集。《列子》称：渤海之东有大壑，名曰归塘。(《庄子》所云尾闾。)其中有岱舆、员峤、方壶、瀛洲、蓬莱五山。《十洲记》曰：东海之别，又有溟海、员海。(《十洲记》曰：扶桑在碧海之中，有太帝宫，太真东王所居；有蓬莱山，周回五千里。山外有员海绕其山，海水色正黑色，谓之溟海。按：《庄子》有北溟，则四海皆称溟也。)《山海经》有岐海、幼海、少海。(《山海经》云：瓯闽皆在岐海中。又云：无皋之山，南望幼海。郭璞注云：幼海，少海也。)按：南海大海之别有涨海。(谢承《后汉书》曰：交阯七郡贡献，皆从涨海出入。又《外国杂传》云：大秦西南涨海中，可七八百里，到珊瑚洲。洲底大盘石，珊瑚生其上，人以铁网取之。)按：西海大海之东。小水名海者，则有蒲昌海、蒲类海、青海、鹿浑海、潭弥海、阳池海。(《汉书》曰：蒲昌海一名盐泽，广袤三百里。其水渟，冬夏不减，皆以潜行地下，南出积石。又郭义恭《广志》云：蒲类海在西域东北。窦固击伊晋，战于蒲类海。《十三州记》曰：允吾县西，有卑禾羌海，代谓之青海。《后魏书》曰：太祖西征次鹿浑海。郭义恭《广志》云：羌中之西，有潭弥海、阳池海。)按：北海，大海之别有瀚海。瀚海之南小水名海者，则有渤鞮海、伊连海、私渠海。(《汉书》：霍去病伐匈奴，北至瀚海；后汉窦宪伐匈奴，至渤鞮海。郭义恭《广志》曰：匈奴中北有伊连海。后汉梁讽说北单于，单于喜，即将人众与讽俱还到私渠海。)凡四海通谓之裨海，(毗之反。)裨海外复有大嬴海环之。(《邹子》曰：所谓中国者，天下八十一分之一耳。中国名曰赤县，内自有九州。禹之九州是也，不得为州数。中国外如赤县州者，亦谓之九州，有裨海环之。如一区中者乃为一洲，如此者九。都有大瀛海环其外，此谓八极，而天下际焉。)海曰百谷王，海神曰海若。海一云朝夕池，一云天池，亦云大壑巨壑。(出《老子》及《风俗通》。)海中山曰岛，海中洲曰屿。(东方朔《十洲记》曰：有祖洲、瀛洲、玄洲、炎洲、长洲、元洲、凤麟洲、聚窟洲、流洲、生洲。其生洲、瀛洲在东海，炎洲在南海，凤麟洲、聚窟洲皆在西海，元洲、玄洲在北海。已上凡十洲也。)<br/><br/>　　§事对<br/><br/>　　【委输 朝宗】木玄虚《海赋》曰：于廓灵海，长为委输。《尚书》曰：江汉朝宗于海。注云：宗，尊也，有似于朝。<br/><br/>　　【委水 积流】《礼记》曰：三王之祭川也，皆先河而后海。或源也，或委也。此之谓务本。又曰：洗之在阼，其水在洗东，祖天地之左海也。郑玄注曰：海水之所委也。《孙卿子》曰：不积跬步，无以至千里；不积小流，无以成江海。<br/><br/>　　【丛桂 扶桑】王粲《游海赋》曰：若夫长洲别岛，旗布星峙，桂兰丛乎其上，珊瑚周乎其址。东方朔《十洲记》曰：扶桑在碧海中，树长数千丈，一千馀围。两干同根，更相依倚，是以名扶桑。<br/><br/>　　【地脉 天池】《关令内传》：天有五亿五万五千五百五十里，地亦如之。各以四海为脉。《庄子》曰：穷发之北有溟海者，天池也。<br/><br/>　　【通天 动地】张华《博物志》曰：旧说天河与海相通。近有人居海渚者，年年八月有浮槎来，甚大，往反不失期。此人乃立于槎上，多赍粮乘槎去，忽不觉昼夜。奄至一处，有城郭舍屋，望室中多见织妇，见一丈夫牵牛渚次饮之，惊问此人何由至此。此人即问：“此为何处？”答曰：“君可诣蜀问严君平。”此人还问君平，君平曰：“某月日有客星犯斗牛，即此人到天河也。”《庄子》曰：海水三岁一周流相薄，即为之地动。<br/><br/>　　【沧屿 碧津】沈怀远《南越志》曰：海安县南有小水，南注乎海。极目沧屿，渺望溟波。《十洲记》曰：处玄风于西北，坐王母于神乡。昆吾错于流泽，扶桑镇于碧津，离合水精而光兽于炎野。坎总众阴，是以仙都宅于海岛。<br/><br/>　　【金宫 玉阙】金宫事见叙事。崔琰《遂初赋》曰：蓬莱蔚其潜兴，瀛壶森以骈罗；列金台之〈山蹇〉嵼，方玉阙之嵯峨。<br/><br/>　　【鳀壑 鹏溟】《汉书》曰：会稽海外有东鳀壑，分为二十馀国，以岁时来献见。左思《齐都赋》曰：其东则有沧溟巨壑，洪浩汗漫。《庄子》曰：北溟有鱼，其名曰鲲；化为鸟，其名曰鹏。将徙于南溟，击水三千里。谢庄《赤鹦鹉赋》：祯流陇域，祥发鹏溟。<br/><br/>　　【穷发 聂耳】穷发见天池下。《山海经》曰：聂耳国在无肠国东，两手聂其耳，悬居赤水中。<br/><br/>　　【无为 善下】《文子》曰：古之善为君者，法海以象其大，注下以成其广。《老子》曰：江海所以能为百谷王者，以其善下之故。<br/><br/>　　【负石 乘桴】《汉书》曰：邹阳上书：申屠狄蹈雍之河，徐衍负石入海，不容于世，义不苟取。应劭《风俗通》曰：姜肱，字伯维。灵帝践祚，征肱为太守，肱告人曰：“吾以虚获实，蕴藉声价，盛明之际，尚不委质。今政在私门，夫何为哉。”遂乘桴浮于海，莫知其极。时人以为非凡。<br/><br/>　　【蜃楼 鲛室】《汉书》曰：海傍有蜃气为楼台。木玄虚《海赋》曰：天深水怪，鲛人之室。<br/><br/>　　【蓬屿 桑田】李颙《凌仙赋》曰：瞻蓬莱之秀屿，冀东叟之可寻；将乍至而反坠，患巨浪之相临。葛洪《神仙传》曰：麻姑谓王方平曰：“自接待以来，见东海三为桑田。向到蓬莱，水乃浅于往者略半也，岂复将为陵陆乎？”方平乃曰：“东海行复扬尘耳。”<br/><br/>　　【秦桥 汉柱】《三齐记》曰：青城山，秦始皇登此山，筑城造石桥，入海三十里。张勃《吴录》曰：象林海中有小洲，生柔金。自北南行三十里，有西属国。人自称汉子孙。有铜柱，云汉之壃埸之表。<br/><br/>　　【水伯 波臣】《山海经》曰：朝阳之谷，神曰天吴，是为水伯。其为兽也，十八尾，八首，人面，八足也。木玄虚《海赋》曰：天吴乍见而仿佛。《庄子》曰：周顾视车辙有鲋鱼焉。曰：“我东海之波臣也，君岂有斗升之水活我哉！”<br/><br/>　　【黄金阙 紫石室】《史记》曰：燕王使人至蓬莱、方丈、瀛洲。此三神山在海中，去人不远。有至者望之如云，及到，三山反在水下。有仙人不死药焉。黄金白银为宫阙。东方朔《十洲记》曰：沧海岛中，有紫石宫室，九老仙都。<br/><br/>　　【不死草 反魂树】东方朔《十洲记》曰：祖洲在东海中，地方五百里，上有不死草，生琼田中。草似菰，苗长三尺许。人已死者，以草覆之，皆活。又曰：聚窟洲在西海中，有大树，与枫木相似。树方花，香闻数百里，其名为反魂树。<br/><br/>　　【倾泻百川 回洑万里】刘祯《鲁都赋》曰：巨海分焉，倾泻百川。左思《吴都赋》曰：百川派别，归海而会，潮波汨起，回洑万里。<br/><br/>　　§赋<br/><br/>　　【后汉王粲《游海赋》】含精纯之至道，将轻举而高厉；游余心以广观兮，且彷徉乎西裔。乘兰桂之轻舟，浮大江而遥逝；翼惊风以长駈，集会稽而一视。登阴隅以东望兮，览沧海之体势，吐星出日，天与水际，其深不测，其广无苇，寻之冥地，不见涯泄。章亥所不极，卢敖所不届。洪洪洋洋，诚不可度也。处嵎夷之正位兮，同色号于穹苍；苞纳污之弘量，正宗庙之纪纲。总众流而臣下，为百谷之君王。<br/><br/>　　【晋木玄虚《海赋》】昔在帝妫巨唐之世，天纲浡潏，为凋为瘵，洪涛澜汗，万里无际，江河既导，万穴俱流，椅拔五岳，竭涸九州，其为广也，其为怪也。则乃浟湙氵敛滟，浮天无岸，波如连山，乍合乍散，嘘吸百川，洗涤淮汉，若乃霾曀潜消，莫振莫竦。轻尘不飞，纤罗不动；犹尚呀呷，余波溢涌。若乃偏荒速告，王命急宣，飞迅鼓楫，泛海凌川。于是候劲风，揭百尺，维长绡，挂帆席，望涛远决，冏然鸟逝，一越三千，不终朝而济所届。<br/><br/>　　【梁简文帝《海赋》】昔禹启龙门，群山既凿，高明澄气而清浮，厚载势广而盘礴。坎德洊臻，水源深博，灌注百川，控清引浊，始乎滥觞，委输大壑。测之渺而无际，望之杳而绵漠。郁拂冥茫，往来日月，朏魄昏微，乍明乍没。若夫长风鼓怒，涌浪砰磕；飏波于万里之间，漂沫于扶桑之外。<br/><br/>　　§诗<br/><br/>　　【唐太宗《春日望海诗》】披襟眺沧海，凭轼玩春芳；积流横地纪，疏派引天潢。仙气凝三岭，和风扇八荒；拂潮云布色，穿浪日舒光。照岸花分彩，迷云雁断行；怀卑运深广，持满守灵长。有形非易测，无源讵可量；洪涛经变野，翠岛屡成桑。之罘思汉帝，碣石想秦皇；霓裳非本意，端拱是图王。<br/><br/>　　【宋谢灵运《游赤石进帆海诗》】首夏犹清和，芳草亦未歇；水宿淹晨暮，阴霞屡兴没。周览倦瀛壖，况乃凌穷发；川后时安流，天吴静不发。扬帆采石华，挂席拾明月；溟涨无端倪，虚舟有超越。仲连轻齐组，子牟眷魏阙；矜名道不足，适已物可忽。请附任公言，终然谢天伐。<br/><br/>　　【北齐祖孝徵《望海诗》】登高临巨壑，不知千万里；云岛相接连，风潮无极已。时看远鸿度，但见惊鸥起；不假送将归，自然伤客子。<br/><br/>　　【隋炀帝《望海诗》】碧海虽欣瞩，金台空有闻；远水翻如岸，遥山倒似云。断涛还共合，连浪或时分，驯鸥旧可狎，卉木足为群。方知小姑射，谁复语临汾。<br/><br/>　　【又《季秋观海诗》】孟轲叙游圣，枚乘说瘉疾；逖听乃前闻，临深验兹日。浮天迥无岸，含灵固非一；委输百谷归，朝宗万川溢。分城碧雾晴，连洲彩云密；欣同夫子观，深愧玄虚笔。<br/><br/>　　【隋虞茂《奉和望海诗》】清跸临溟涨，巨海望滔滔；十洲云雾远，三山波浪高。长澜疑浴日，连岛类奔涛；神游藐姑射，睿藻冠风骚。徒然虽观海，何以效涓毫。<br/><br/>　　【杨师道《奉和春日望海诗》】春山临渤海，征旅辍晨装；回瞰卢龙塞，斜瞻肃慎乡。洪波回地轴，孤屿映云光；落日惊涛上，浮天骇浪长。仙台隐螭驾，水府泛鼋梁；碣石朝烟灭，之罘归雁翔。北巡非汉后，东幸异秦皇；搴旗羽林客，拔距少年场。电击駈辽水，鹏飞出带方；将举青邱缴，安访白霓裳。<br/><br/>　　§赞<br/><br/>　　【宋谢惠连《四海赞》】九夷六蛮，八狄七戎，凋镂异质，裳嬴殊风。致之以德，车轨斯同。<br/><br/>　　○河第三<br/><br/>　　§叙事<br/><br/>　　《说文》云：河者下也，随地下流而通也。《援神契》曰：河者水之伯，上应天汉。《穆天子传》曰：河与江淮济三水为四渎。河曰河宗，四渎之所宗也。按《水经注》及《山海经注》：河源出昆仑之墟，(《山海经》曰：昆仑山纵广万里，高万一千里，去嵩山五万里，有青河、白河、赤河、黑河环其墟。其白水出其东北陬，屈向东南流，为中国河。河百里一小曲，千里一大曲，发源及入中国。大率常然。)东流潜行地下，至规期山；北流分为两源：一出葱岭，一出于阗。其河复合，东注蒲昌海，复潜行地下，南出积石山，西南流，又东回入塞，过敦煌酒泉张掖郡；南与洮河合，过安定北地郡；北流过朔方郡西，又南流过五原郡南，又东流过云中西河郡东，又南流过上都河东郡西，而出龙门。(汾水从东于此入河，河东即龙门所在。《吕氏春秋》曰：龙门未开，河出孟门东大溢，是谓洪水。禹凿龙门始南流。)至华阴潼关，与渭水合，又东回过砥柱。(砥柱，山名。河水分流，包山而过，山见水中若柱然。今陕州东河北陕县三县界。)及洛阳，(孟津所在也。)至巩县与洛水合，成皋与济水合，(济水出河北，至王屋山而南，截河渡，正对成皋。)又东北流过武德，与沁水合。至黎阳信都，(信都今冀州，绛水所在。绛水亦曰渍水，一曰漳水也。)钜鹿之北，遂分为九河，(钜鹿，今邢州，大陆所在。大陆，泽名。九河，一曰徒骇，二太史，三马颊，四覆釜，五胡苏，六简，七洁，八钩盘，九鬲津。)又合为一河而入海。(齐桓公塞九河以广田居。故馆陶贝邱广川信都东光河间以东城池，九河旧迹有存。汉代河决金堤，南北多罹其害。议者常欲求九河故迹而穿之，未知其所，是以班固云自兹距汉已亡其八枝也。河之故渎，自沙邱堰而分，屯氏河出焉。)故《尚书》称，导河积石，至于龙门，(今绛州龙门县界。)南至于华阴，北至于砥柱，东至于孟津。(在洛北，都道所凑，古今以为津。)东过洛汭，至于大伾。(洛汭，今巩县，在河洛合流之所也。大伾山，今汜水县，即故成皋也。山再成曰伾。)北过绛水，至于大陆，(其绛水今冀州信都。大陆，泽名，今邢州钜鹿。)又北播为九河，同为逆河入于海，是也。同，合也。九河又合为一，名为逆河。逆，迎也，言海口有朝夕潮，以迎河水。初禹自黎阳东北界，分河为二渠以引水。一南出会隰川，今河所流也。(今河滑州以东，是旧隰水。)一出贝邱，即九河之上河。王莽时废塞，故俗谓之王莽河。(《史记·河渠沟洫志》并云：河之为灾害，中国尤甚。禹导河自积石，历龙门，又酾二渠以引河。如淳注：二渠一出贝邱，一则隰川。王莽时河遂塞，但用隰耳。)隋炀帝于卫县，(今卫州卫县。)因淇水之入河，(淇水亦曰清水。)立淇门以通河。东北行，得禹九河之故道，隋人谓之御河。<br/><br/>　　§事对<br/><br/>　　【出昆仑 导积石】并见叙事。<br/><br/>　　【包砥柱 冒石门】包砥柱见叙事。《山海经》曰：积石之山，其下有石门，河水冒以西南。郭璞注曰：冒犹覆也。<br/><br/>　　【鱼折溜 龙{带足}水】《河图》曰：黄帝云：“余梦见两龙，挺白图，即帝以授余于河之都。”天老曰：“天其授帝图乎？”试斋以往视之。黄帝乃斋河洛之间，求象见者。至于翠妫泉，大卢鱼折溜而至，乃问天老：“子见中河折溜者乎？”见之，与天老跪而授之。鱼泛白图，兰菜朱文，以授黄帝。舒视之，名曰录图。《春秋运斗枢》曰：舜既为天子，五年二月东巡狩。至于中州，与三公诸侯临观。黄龙五采负图出，置舜前，{带足}入水而前去。<br/><br/>　　【沉白马 祭玄貉】《史记》：汉武帝元光中，河决于瓠子。是时天子已用事万里沙漠，还师临决河，沉白马璧于河。《穆天子传》曰：西征，猎于渗泽，获白狐玄貉，以祭河宗。<br/><br/>　　【入葱山 沦蒲海】并见前叙事中。<br/><br/>　　【鳞屋龙堂 泉室水府】《楚辞》曰：鱼鳞屋兮龙堂，紫贝阙兮朱宫。王逸注：贝作阙。泉室水府见下鲍昭《河清颂》。<br/><br/>　　【九折 两源】《淮南子》曰：河水九折注海而流不绝者，有昆仑之输也。《汉书》曰：河有两源，一出葱岭，一出于阗。在南山下。其河北流，与葱岭河合，东注蒲昌海。<br/><br/>　　【龙宫 贝阙】《汉书》：武帝元光二年春，河水从顿丘南流入渤海。其五月河决濮阳，泛十六郡。发卒十万，救决河，起龙泉宫。贝阙事见上。<br/><br/>　　【捧土 转石】朱浮《与彭宠书》曰：奈何以区区渔阳，而造怨于天子？此犹河滨之人，捧土塞孟津，多见其不知量也。谢承《后汉书》曰：安帝时，尚书陈龟上表曰：“仁恩广被，化流殊方，使老者以寿终，孤幼得保年。犹临河转石，易于反掌。”<br/><br/>　　【泛柏 航苇】《毛诗》曰：泛彼柏舟，在彼中河。又曰：谁谓河广，一苇航之。<br/><br/>　　【玉牍 金绳】《河图·考灵曜》曰：赵王政以白璧沉河，有黑公从河出，谓政曰：“祖龙来，天宝开，中有尺二玉牍。”《河图》曰：舜以大尉即位，与三公临河，观黄龙五采负图出，置舜前。以黄玉为牌，白玉为检，黄金为绳，紫芝为泥，章曰“天黄帝符玺”。<br/><br/>　　【马图 龟谶】《礼记》曰：圣王之所以为顺山者不使居川，不使渚者居中原，用水火金木，饮食必时，合男女，颁爵位，必当年德，是以天降膏露，地出醴泉，山出器车，河出马图。郑玄注：马图，龙马负图而出。孙柔《瑞应图》：白玉龟者，师旷时出河东之崖，为圣图出河，负录谶书。<br/><br/>　　【三门 九曲】郦元注《水经》曰：砥柱山，禹凿之以通河，河水分流，包山而过，山见水中，若柱然，故曰砥柱。又在虢之西界，望之若柱，故曰砥柱。三川既决，水流疏分，指状表目，亦谓之三门。成公绥《大河赋》曰：乘高赴下，绝没长奔，驰会五户，分下三门。《河图》曰：黄河，出昆仑山东北角刚山东。以北流千里，折西而行，至于南山。南流千里，至于华山之阴。东流千里，至于植雍。北流千里，至于下津。河水九曲，长者入于渤海。<br/><br/>　　【绀盖 白璧】卫宏《汉旧仪》曰：祭四渎者江河淮济，用三正牲圭沉有车马绀盖。白璧见上玉牍注。<br/><br/>　　【悲申屠 寻方叔】《韩诗外传》曰：申屠狄言非其时，将投于河，崔嘉闻而止之，曰：“圣仁者，民之父母也，今以濡足之故，不救溺人可乎？”狄曰：“昔桀杀龙逢，纣杀比干，而亡天下；吴杀子胥，陈杀泄冶，而灭其国。非无圣知，不用故也。”遂负石而沉于河。《楚辞》曰：望大河之洲渚，悲申屠之抗迹。《论语》曰：鼓方叔入于河。成公绥《大河赋》曰：善尼父之不济，寻方叔之远迹；懿吴起之谠言，大泛舟之兴役。<br/><br/>　　【三日变 千年清】《易乾凿度》曰：天降嘉应，河水先清三日。清变为白，白变为赤，赤变为玄，玄变为黄，各三日。王子年《拾遗记》曰：丹邱千年一烧，黄河千年一清，皆至圣之君，以为大瑞。又，黄河清而圣人生。<br/><br/>　　【荣光 休气】《尚书·中候》曰：荣光出河，休气四塞。休，美也，荣光五采。<br/><br/>　　§赋<br/><br/>　　【后汉应玚《灵河赋》】咨灵川之遐源兮，于昆仑之神邱。凌增城之阴隅兮，赖后土之潜流。行积石之重险兮，披山麓之溢浮。蹶龙黄而南迈兮，纡鸿体而四流。涉津洛之阪泉兮，播九道乎中州。汾倾涌而腾骛兮，恒亹亹而徂征。肇乘高而迅逝兮，阳侯怖而振惊。<br/><br/>　　【晋成公绥《大河赋》】览百川之弘壮兮，莫尚美于黄河。潜昆仑之峻极兮，出积石之嵯峨。登龙门而南游兮，拂华阴与曲阿。凌砥柱而激湍兮，逾洛汭而扬波。体委蛇于后土兮，配灵汉于穹苍。贯中夏之畿甸兮，经朔狄之遐荒。历二周之北境兮，流三晋之南乡。秦自西而启壤兮，齐据东而画疆。殷徒涉而求固，卫迁济而遂强。赵决流而却魏，嬴引沟而灭梁。思先哲之攸叹，何水德之难量。<br/><br/>　　§诗<br/><br/>　　【隋萧悫《奉和济黄河应教诗》】大蕃连帝室，骖驾奉皇猷；未明駈羽骑，凌晨方画舟。津城度维锦，岸柳夹缇油；钟声飏别岛，旗影照苍流。早光生剑服，朝风起节楼；滔滔细波动，裔裔轻舷浮。回桡避近碛，放舳下前洲；全疑上天汉，不异谒蓬邱。望知云气合，听识水声秋；从君何等乐，喜从神仙游。<br/><br/>　　【陈江总《渡黄河诗》】葱山沦外域，盐泽隐遐方；两源分际远，九道派流长。未殚所闻见，无待验词章；留连嗟太史，惆怅践黎阳。导波萦地节，疏气耿天潢；悯周沉用宝，嘉晋肇为梁。<br/><br/>　　【隋薛道衡《渡北河诗》】连旌映涂攵浦，叠鼓沸沙洲；桃花长新浪，竹箭下奔流。塞云临远舰，胡风入阵楼；剑拔蛟将出，骖惊鼋欲浮。雁书终立效，燕相果封侯；勿恨关河远，且宽边地愁。<br/><br/>　　【刘孝孙《早发成皋望河诗》】清晨发岩邑，駈马走轘辕；回瞰黄河上，惝怳屡飞魂。鸿流导积石，惊浪下龙门；仙槎不辨处，沉璧想犹存。远近洲诸出，飒沓凫雁喧；怀古空延伫，叹逝将何言。<br/><br/>　　【梁刘孝威《公莫渡河诗》】请公勿渡河，河广风威厉；樯偃落金乌，舟倾没犀枻。绀盖空严祀，白马徒生祭；衔石伤寡心，崩城掩霜袂。剑飞犹共水，璧沉魂俱逝；君为川后臣，妾作江妃娣。<br/><br/>　　【陈张正见《公无渡河诗》】金堤分锦缆，白马渡莲舟；风严歌响绝，浪涌榜人愁。棹折桃花水，颿横竹箭流；何言沉璧处，千载偶阳侯。<br/><br/>　　§赞<br/><br/>　　【东晋郭璞《尔雅图赞》】昆仑三层，号曰天柱；实惟河源，水之灵府。<br/><br/>　　§颂<br/><br/>　　【宋鲍昭《河清颂》】污彼四渎，媚此双川；伏灵远纪，閟贶延年。澄源昆岳，镜流葱山；泉室凝淀，水府清涓。<br/><br/>　　【宋张畅《河清颂》】浑浑洪河，家国之滨；襟带晋卫，领袖齐秦。龙门诞溜，积石传津；乘运能有，经启天人。化流上帝，时表初星；飞书曝瑞，龙图照神。协灵既伟，通气载荣。<br/><br/>　　§文<br/><br/>　　【后魏孝文帝《祭河文》】维大和十九年，皇帝告于河渎之灵：坤元涌溢，黄渎作珍；浩浩洪流，实裨阴沦。通源导物，含介藏鳞；启润万品，承育苍旻。惟圣作则，惟禹克遵。浮楫飞帆，洞厥百川；朕承宝历，克纂乾文。腾鸾淮方，旋鹢河濆；龙舲御渎，凤旆乘云。泛泛棹舟，翾翾沂津；宴我皇游，光余夷滨。肇开水利，漕典载新；千舻桓桓，万艘斌斌。保我大仪，惟尔作神。<br/><br/>　　【颜师古《四大河祝文》】维神上通云汉，光启图书，分导九枝，傍润千里，素秋式序，用率典常。<br/><br/>　　§笺<br/><br/>　　【宋苟伦《与河伯笺》】伏惟河伯府君：君侯潜曜灵泉，翱翔神渚；发洪流于昆仑，扬高波于砥柱；包四渎以称王，总百川而为主。<br/><br/>　　○江第四<br/><br/>　　§叙事<br/><br/>　　《释名》云：江，公也，诸水流入其中，所公共也。《风俗通》云：江，贡也，所出珍物可献贡也。《周官》：扬州其川三江。按：三江，《汉书·地理志》注：岷江为大江，至九江为中江，至徐陵为北江，盖一源而三目。(郑玄、孔安国注云：左合汉为北江，会彭蠡为南江，岷江居其中，则为中江。故书称东为中江者，明岷江至彭蠡与南北合，始得称中也。又《山海经》：三江者，大江、中江、北江也。汶山郡有岷山，大江所出。峡山中江所出，东注大江。岷山北江所出，东注大江。其源皆在蜀也。又韦昭说：岷江、松江、浙江，亦悉在吴也。又沈怀远《南越志》曰：广信江、始安江、郁林江，亦为三江，在越也。)按《水经》及《荆州记》云：江出岷山，其源若瓮口，可以滥觞。在益州建宁满江县，潜行地底，数里至楚都，遂广十里，名为南江。初在犍为，与青衣水、汶水合。至洛县，与洛水合。东北至巴郡，与涪水、汉水、白水合。东至长沙，与澧水、沅水、湘水合。至江夏，与沔水合。至浔阳，分为九道，(《浔阳记》说九江：一曰白乌江，二蜯江，三乌土江，四嘉靡江，五畎江，六浮江，七禀江，八提江，九菌江。)东会于彭泽，经芜湖，名为中江，东北至南徐州，名为北江而入海也。(按，南徐州今润州。)《尚书》称岷山导江，东别为沱。(江别为沱水。)又东至于澧，(澧，水名，在荆州。)过九江，至于东陵。(东陵，地名。)东迤北会于汇，(汇泽即彭蠡也。)东为中江，入于海是也。凡长江之别，有郫江、(任豫《益州记》曰：郫江，大江之支也。亦曰涪江，亦曰湔水。在蜀与洛水合。)汶江、(《益州记》曰：汶江源出三轮阪下。)垫江、(崔鸿《西京记》曰：吐谷浑观垫江源，问鲁和曰：“此水经仇池而过晋寿山沱渠，始号垫江，至巴郡入大江。”垫音叠。)弱柳江、(《缘江记》曰：西江别支为弱柳江。)浙江、(《说文》云：江别流为汜，至会稽山阴为浙江。又，顾野王云：浙江发源东阳新安之间，不与岷山之江相涉，至钱塘入于海。)松江、(刘澄之《扬州记》：吴县有松江，自吴入海。今苏州。)凡长江有别名，则有京江、(在南徐州。禹贡所谓北江也。今润州丹徒县也。)瓜步江、(今扬州六合县界。西南对润州江宁县，即魏文帝及后魏太武帝所临处。)乌江、(即项羽死处，今和州乌江县也。)曲江。(枚乘《七发》曰：观于广陵之曲江。曲江，今扬州也。又始兴郡有曲江，今韶州是也。又，汉司相如《吊秦二世赋》曰：临曲江之隑州，此即长安也。以其水曲折，甚类广陵之江。今乐游园。)凡江带郡县因以为名，则有丹徒江、钱塘江、会稽江、山阴江、上虞江、广陵江、郁林江、广信江、始安江、牂牁江、成都江。<br/><br/>　　§事对<br/><br/>　　【导江 绝汉】《尚书》曰：岷山导江，东别为沱。《淮南子》曰：江出岷山，东流绝汉入海。<br/><br/>　　【荆池 楚望】《淮南子》曰：昔荆楚之地，汝颍以为洫，江汉以为池。《左传》曰：江汉沮漳，楚之望也。<br/><br/>　　【四渎 六川】《史记》曰：殷汤作江诰曰：“古禹皋陶久劳于外，民乃安。东为江，北为河，南为淮，西为济。四渎已候，万民乃居”《吕氏春秋》曰：何谓六川？河水、赤水、辽水、黑水、江水、淮水，此六川也。<br/><br/>　　【吐贝 纳龟】《春秋运斗枢》曰：瑶光得则江吐大贝。《尚书》曰：九江纳锡大龟。<br/><br/>　　【滥觞 萦带】《家语》曰：江水始出岷山，其源可以滥觞。及其至于江津，乃方舟避风不可以涉。袁山松《宜都记》曰：对西陵南岸有山，其峰孤秀。人自山南上至顶，府临大江如萦带，视舟船如凫雁。<br/><br/>　　【萍实 菱华】《家语》曰：楚昭王渡江，江有物，大如斗，圆而赤，直触王舟。舟人取之。王大怪，使之鲁问孔子。孔子曰：“此萍实也，可剖而食之，吉祥。唯霸者能获之。”使反。王遽食之，甚美。傅玄歌曰：有女殊代生，涉江采菱华；上翳青云景，下鉴渌水波。<br/><br/>　　【鹦洲 鹊岸】郦元注《水经》曰：江水至江夏沙羡县西北，又东经叹父山。江右岸当鹦鹉洲。《左传》曰：昭公十六年冬，楚子伐吴，吴人败之于鹊岸。《西京记》曰：今居巢江南水有鹊尾渚者，是也。<br/><br/>　　【祭胥 吊屈】董览《吴地记》曰：夫差立，子胥以忠謇见亡。遂赐死，浮尸于江。夫差悔焉，与群臣于江设祭置坛。国人因为立庙。汉扬雄《吊屈原文》：过湘沅而主不容，自投江而死。作书往往摭离骚文而反之，自岷山投诸江流，以吊屈原。<br/><br/>　　【捐玦 丧珮】《楚辞》曰：捐余玦兮江中，遗余珮兮澧浦。刘向《列仙传》曰：江妃二女，游江滨，见郑交甫，遂解珮与之，交甫受珮而去。数十步，怀中无珮，女亦不见。郭璞《江赋》曰：感交甫之丧珮，悲神使之缨罗。是也。<br/><br/>　　【沉书 投局】萧方等《三十国春秋》曰：光禄殷羡之还豫章，贵游多凭寄书。羡之至板桥，投书于江曰：“沉者自沉，浮者自浮。”殷洪乔不能作致书邮。臧荣绪《晋书》曰：陶侃语人曰：“大禹圣人，乃惜寸阴；至于众人，当惜分阴。”参佐或以戏废事者，乃取其蒲博棋局之具，悉投于江。<br/><br/>　　【笑吴主 叹魏帝】环济《吴纪》曰：孙权诏曰：“吕岱、诸葛恪《道步骘》说：北人欲以布囊盛土塞江。每读此表，令人连日失笑。此江自天地以来，宁有可塞者乎？”虞溥《江表传》曰：魏文帝出广陵欲伐吴，望大江而叹曰：“吴据洪流，且多粮谷，虽武骑千队，无所用也。”乃还。<br/><br/>　　【使君滩 中郎浦】郦元注《水经》曰：江水东流鱼复县南，又经羊肠虎臂滩。杨亮为益州，至此而覆舟。惩其波澜，蜀人至今犹名之为使君滩。又曰：江水又东至华容县西，左迤为中夏水，右则中朗浦出焉。<br/><br/>　　【发黄岑 激赤岸】盛弘之《荆州记》曰：始安郡有东北二江，北江发源于桂阳之临武黄岑山；东江发源于南康大庾峤下，经始兴县界，南流西转，与北江合于郡东，注于南海。山谦之《南徐州记》曰：京江，禹贡北江也。阔漫三十里，通望大壑。常以春秋朔望。辄有大涛，声势骇壮，极为奇观。涛至江北激赤岸，尤更迅猛。<br/><br/>　　【黄金浦 紫贝阙】郦元注《水经》曰：江水东至长沙，下巂县，又东之。右岸有城陵山，山有故城，东接徵落山。江之南畔名黄金濑，濑东有黄金浦。《楚辞》曰：芙蓉盖而菱华车，紫贝阙而白玉堂。王逸注：紫贝，水虫也。《援神契》曰：洪水出大贝。<br/><br/>　　【不恶小谷 不逆众流】《墨子》曰：江河不恶小谷之满已也，故能大。是故江河之水，非一源之流。《老子》曰：江海所以能为百谷王者，以其无不受之。苟有所逆，众流不至者多矣。<br/><br/>　　§赋<br/><br/>　　【东晋郭璞《江赋》】咨五材之并用，是水德之灵长；惟岷山之导江，初发源于滥觞。聿经始于洛沫，拢万川乎巴梁；冲巫峡而迅激，济江津以起涨。极泓量而海运，状滔天以淼茫。总括汉泗，兼包淮湘；并吞沅澧，汲引沮漳。源二分于崌崃，流九派乎浔阳；鼓洪涛于赤岸，沦余波于柴桑。纲络群流，商攉涓澮。表神委于江都，混流宗而东会；注五湖以漫漭，灌三江而漰沛。滈浩汗六州之域，经营炎景之外。所以作限于华裔，壮天地之险界，呼吸万里，吐纳灵潮。自然往复，或夕或朝；激逸势以前駈，乃鼓怒而作涛。<br/><br/>　　【南齐谢朓《楚江赋》】爰自山南，薄暮江潭；滔滔积水，袅袅霜岚。忧与江兮竟无际，客之行兮岁已严。尔乃云沉西岫，风荡中川，驰波郁素，骇浪浮天，明砂宿莽，石路相悬。于是雾隐行雁，霜耿虚林，迢迢落景，万里生阴。列攒笳兮极浦，弥兰鹢兮江浔；愿希光兮秋月，承末照于遗簪。<br/><br/>　　§诗<br/><br/>　　【周庾信《奉和泛江诗》】春江下白帝，画舸向黄牛；锦缆回沙碛，兰桡避荻洲。湿花随水泛，空巢逐树流；建平船柿下，荆门战舰浮。岸杜多群树，山城是迥楼；日落江风静，龙吟回上游。<br/><br/>　　【隋炀帝《夏日临江诗》】夏潭荫修竹，高岸坐长枫；日落沧江静，云散远山空。鹭飞林外白，莲开水上红；逍遥有余兴，怅望情不终。<br/><br/>　　【隋薛道衡《入郴江诗》】仗节遵严会，扬舲溯急流；征途非白马，水势类黄牛。跳波鸣石碛，溅沫拥沙洲；岸回槎倒转，滩长船却浮。缘涯频断挽，挂壁屡移钩；还忆青丝骑，东方来上头。<br/><br/>　　【隋柳顾言《奉和晚日杨子江应教诗》】大江都会所，长洲有旧名；西流控岷蜀，东泛迩蓬瀛。未睹纤罗动，先听远涛声；空蒙云色晦，浃叠浪华生。欲知暮雨歇，当观飞旆轻。<br/><br/>　　【苏味道《九江口南济北接蕲春南与浔阳岸诗》】江路一悠哉，滔滔九派来；远潭昏似雾，前浦沸成雷。鳞介多潜育，渔商几溯洄；风摇蜀柿下，日照楚萍开。近漱湓城曲，斜吹蠡泽隈；锡龟犹入贡，浮磬罢新裁。津吏挥桡疾，邮僮整传催；归心讵可问，为视落潮回。<br/><br/>　　§祭文<br/><br/>　　【隋薛道衡《祭江文》】维开皇元年，行军元帅晋王，谨以太牢之奠，敬祭南渎大江之神：仰惟灵性包平智，德擅灵长，上膺东井，下纪南国。引双流而分九派，长四渎而纳百川。自晋永嘉，乾灵落纲；蕞尔吴越，僣伪相承；陈贼叔宝，世济其凶。士庶为其涂炭，人神所以怨愤。忝司九伐，清彼一方。分命将士，乘流南渡。仰凭灵祐，咸蒙利涉。今申命苍兕，躬总精锐，直趋金陵，行登石首。庶蛟螭窜于洲渚，帷盖静于波涛。江表克平，海内清泰。谨申礼荐，惟神尚享。<br/><br/>　　○淮第五<br/><br/>　　§叙事<br/><br/>　　《释名》云：淮，围也。围绕扬州北界，东至海也。《周官》：青州，其川淮泗。按《水经注》及《山海经》云：淮水出南阳平氏县桐柏山。其源初则涌出，复潜流三十里，然后长骛。东北经大复山，从义阳郡北，东过江夏，平春县北，又东过新息县南，期思县北，至厚鹿县南，与汝水合。又东过庐江安丰县，与决水合。东北至九江寿春县东，与颍水合。寿春县北与淝水合。又东至当涂县北，与涡水合。东北至下邳淮阴县，与泗水合。东至广陵淮浦县而入海也。近海数百里，通朝夕潮。《尚书》称：导淮自桐柏，东会于泗沂，入于海，是也。(孙盛《晋阳秋》曰：秦始皇东游，望气者云：“五百年后，金陵有天子气。”于是秦始皇于方山掘流，西入江，亦曰淮。今在润州江宁县，土俗亦号曰秦淮。)<br/><br/>　　§事对<br/><br/>　　【二山 三洲】郦元注《水经》曰：平阿县有当涂山，淮出于荆山之左，当涂之右，奔二山之间而扬涛北注也。《毛诗》曰：鼓钟伐鼛，淮有三洲。毛注：三洲淮上也。<br/><br/>　　【奥府 都巿】焦赣《易林》曰：江河淮海，天之奥府；众利所聚，可以饶有。焦赣《易林·变占》曰：江河淮海，天之都巿；商人受福，国家富有。<br/><br/>　　【注江 入海】《孟子》曰：禹排淮泗而注诸江。《山海经》曰：淮水出余山。余山在朝阳东义乡，西入海。郭璞注曰：今淮水出义阳平氏县桐柏山，东北经汝南、淮南、谯国、沛国、下邳，经淮阴县入海也。<br/><br/>　　【禹义 晋竭】《尚书·禹贡》曰：淮溯其乂。孔安国注曰：二水已治。臧荣绪《晋书》曰：永嘉三年，淮濮水竭。<br/><br/>　　【化橘 变禽】《周礼》曰：橘逾淮而北化为枳，此地气然也。郭璞《游仙诗》曰：六龙安可顿，运流有代谢；淮海变微禽，吾生独不化。<br/><br/>　　【溉鲋 化雉】刘向《说苑》曰：庄周贫，往贷于魏文侯。文侯曰：“待吾邑粟之来而献之。”周曰：“乃今者周之来，见道牛蹄中有鲋鱼焉，太息谓周曰：‘我尚可活也。’周曰：‘须我为汝向南诣楚王，决江淮以溉汝。’鲋鱼曰：‘今命在瓮瓷之中耳！乃为我见楚王，决江淮以溉我，汝即求我于枯鱼之肆矣。’”《国语》曰：赵简子叹曰：“雀入于淮为蜃，鼋鼍莫不能化，唯人不能，哀夫。”李颙《感冬篇》曰：蜿虹潜太阴，文雉化淮汜。<br/><br/>　　【韩钓 王浮】《注水经》曰：淮水东经淮阴县。汉高祖封韩信为侯国，昔韩信去下乡而钓于此处也。王浮见下王粲赋。<br/><br/>　　【会泗沂 经谯沛】会泗沂见叙事。经谯沛见上入海注。<br/><br/>　　【潜周鼎 沉魏璧】《楚辞》曰：潜周鼎于江淮兮，爨土鬵于中宇。王逸注曰：言藏九鼎于江淮之中。鱼豢《魏略》曰：文帝黄初六年，帝以舟军入淮，遣使者沉璧于淮汜。<br/><br/>　　【蠙珠 玉玺】《尚书》曰：《禹贡》云：泗滨浮磬，淮夷蠙珠暨鱼。孔安国注曰：淮夷二水出蠙珠及美鱼。臧荣绪《晋书》曰：安帝义熙十二年，左卫后陈阳于东府前淮水中，得玉玺一枚。此金陵秦淮，非四渎淮也。以淮事少，故假此成对。<br/><br/>　　§赋<br/><br/>　　【后汉王粲《浮淮赋》】从王师以南征兮，浮淮水而遐逝；背涡浦之曲流兮，望马邱之高澨。泛洪橹于中潮兮，飞轻舟乎滨济；建众樯以成林兮，譬无山之树艺。于是迅风兴涛，钲鼓若雷，旌麾翳日，飞云天回，苍鹰飘逸，递相竞轶。凌惊波以高骛，驰骇浪而赴质；加舟徒之巧极，美榜人之闲疾。白日未移，前駈已届，群师按部，左右就队；轴轳千里，名卒亿计。运兹威以赫怒，清海隅之蒂芥；济元勋一举，垂休绩于来裔。<br/><br/>　　【魏文帝《浮淮赋》】建安十四年，王师自谯东征，大兴水运，泛舟万艘。时余从行，始入淮口，行泊东山，睹师徒，观旌帆，赫哉盛矣。虽孝武盛唐之狩，舳舻千里，殆不过也。乃作斯赋云：淮沂水而南迈兮，泛洪涛之湟波；仰岩冈之崇阻兮，经东山之曲阿。浮飞舟之万艘兮，建干将之銛戈；扬云旗之缤纷兮，聆榜人之哗哗。乃撞金钟，爰伐雷鼓；白旄冲天，黄钺扈扈。武将奋发，骁骑赫怒。<br/><br/>　　【隋杜台卿《淮赋序》】古人登高有作，临水必观焉；吟咏比赋，可得而言矣。《诗·周南》云：汉之广矣，不可泳思；江之永矣，不可方思。《比阝风》云：泾以渭浊，湜湜其沚。《卫风》云：河水洋洋，北流活活。《小雅》云：滔滔江汉，南国之纪。《大雅》云：丰水东注，惟禹之绩。《周颂》云：猗与漆沮，潜有多鱼；有鳣有鲔，鲦鲿鰋鲤。《鲁颂》云：思乐泮水，薄采其芹，此皆水赋滥觞之源也。后汉班彪有《览海赋》，魏文帝有《沧海赋》，王粲有《游海赋》，晋成公绥有《大海赋》，潘岳有《沧海赋》，木玄虚、孙绰并有《海赋》，杨泉有《五湖赋》，郭璞有《江赋》，唯淮未有赋者。魏文帝虽有《浮淮赋》，止陈将卒赫怒；至于兼包化产，略无所载。齐天统初，以教府词曹，出除广州长史。经淮阳赴镇，频经利涉，壮其淮沸浩荡，且注巨海，南通曲江，水怪神物，于何不有？遂撰闻见，追而赋之，曰：美大川之为德，谅在物而非假；决出元氏之乡，滥流桐柏之下；始经营于赤位，终散漫于炎野。<br/><br/>　　§诗<br/><br/>　　【隋炀帝《早渡淮诗》】平淮既淼淼，晓雾复霏霏；淮甸未分色，泱漭共晨晖。清霞转孤屿，锦帆出长圻；潮鱼时跃浪，沙禽鸣欲飞。会待高秋晚，愁因逝水归。<br/><br/>　　【隋诸葛颍《奉和出颍至淮应令诗》】涉颍倦纡回，浮淮欣迥直；遥村含水气，远浦澄天色，灵涛稍欲近，仙岩行可识；玄览属睿辞，风云有馀力。<br/><br/>　　【蔡允恭《奉和出颍至淮应令诗》】久倦川途曲，忽此望淮沂；波浪泛淼淼，眺迥情依依。稍觉金乌转，渐见锦颿稀；欲知仁化洽，讴歌满路归。<br/><br/>　　【弘执恭《奉和出颍至淮应令诗》】睿情欣逸赏，临泛入淮淝；棹声喧岸席，颿影出云飞。清流含日彩，奔浪荡霞晖；还如漳水曲，鸣笳启路归。<br/><br/>　　【又虞世南《奉和出颍至淮应令诗》】良晨喜利涉，解缆入淮浔；寒流泛鹢首，霜吹响哀吟。潜鳞波里跃，水鸟浪前沉；邗沟非复远，怅望悦神襟。<br/><br/>　　§吟<br/><br/>　　【徐彦伯《淮亭吟》】贞寂虚兮淮山幽，怜芳若兮拿牛洲；崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠燿飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山碕礒兮隈曲滨，水涓涟兮环洞泊。金光延起兮骤兴没，青苔竟兮绿苹歇。绿苹歇兮凋朱颜，美人寂历兮何时闲。君不见，可怜桐柏上，手葺桂树花满山。<br/><br/>　　§祭文<br/><br/>　　【隋薛道衡《祭淮文》】元帅晋王，谨以清涤制币太牢之奠，敬祭于东渎大淮之灵。盖圣德应期，神功宰物，上齐七政，下括四海，自晋人丧道，彝伦攸斁，天隔内外，地毁东南。三吴成危乱之邦，百越为逋逃之薮。皇帝肇开鼎业，光有神器。图出龟龙，镜悬金玉。忧劳庶绩，无忘寤寐，言念苍生，情深矜养。河源海外，莫不来庭，&#11978;冒顿呼韩，岁时拜谒。伪陈蕞尔，尚阻声教，妖贼叔宝，僣窍遗绪。毒流江左，冤结人神。上轸皇情，义申吊伐，猥蒙朝寄，抚宁淮甸。仰惟导源桐柏，长迈蓬莱。标四渎而引百川，擅五林而含七德。庶凭流恶之灵，克成除暴之举，使水陆旌旗，所向无前。吴会君长，束手归服，谨申荐礼，惟神尚飨。<br/><br/>　　○济第六<br/><br/>　　§叙事<br/><br/>　　《释名》云：济，济也。言源出河北，济河而南也。《周官》：兖州其川河济。按《水经注》及《山海经》云：济水出河东垣县王屋山，初名沇水。(《风俗通》云：济水出常山房子县赞皇山，此又别是一水耳。应氏以为流入河南之济者，非也。)东出温县西北，始名济水。(孔安国注《尚书》：泉源为沇，流去为济。在温西北平地。)又东南流，当巩县之北，而南入河。与河并流，过成皋。(成皋，今汜水县。《晋书·地道志》曰：济自大伾入河，与河水斗。大伾、成皋，古成皋兼包巩县之界。)溢出为荥水，东流过阳武及封丘县北，又东过冤呴县南，至定陶县南，又东北流，与菏水会。东至乘氏县西分而为二。其一东北流入钜野泽，过寿张西，与汶水合，又北过谷城县西，又东北过卢县北，经齐郡东莱郡而入海也。《尚书》称：导沇水东流为济，入于河，溢为荥，东出于陶丘北，(即菏水所在也。)又东北会于汶，又东北入于海，是也。又《水经注》云：初济水至乘氏县西，分流为二。其一东北流，今所入海者；其一东南流，东过昌邑县北金乡县南，至方舆，为沛水。过沛县东北，至下邳而入淮。《淮南子》云：济水宜麦。《周官》云：雊鹆不逾济。<br/><br/>　　§事对<br/><br/>　　【导沇 济河】并见叙事。<br/><br/>　　【重源 异岸】郦元注《水经》曰：济水重源，出河内县西北平地。水有二源所发，因复谓之济源。合西源出原城西，东流注城南，东合北水。郭缘生《述征记》曰：河内温县亦有济，入于黄河，谓济之源。按：二济既南北异岸，而相远亦逾千里也。<br/><br/>　　【吴沟 齐阻】赵晔《吴越春秋》曰：吴王夫差兴兵伐齐，掘为深沟，通于商鲁之间，北属之济。《战国策》曰：张仪说秦王，齐据河济，足以为阻。<br/><br/>　　【斗水 截流】戴延之《西征记》曰：济水自大伾入河，与河水斗而东流。《尚书》曰：导沇水东流为济，入于河，溢于荥。孔安国注曰：济水入河，并流数千里而截河。又并河数里，溢为荥泽。<br/><br/>　　【德美 通和】刘向《说苑》曰：四渎江河淮济，何以视诸侯？能荡涤垢浊焉，能通百川于海焉，能荡出云雨焉，为德甚美，故视诸侯也。《淮南子》云：淮济水通和宜麦。<br/><br/>　　【冯征 袁汎】冯衍《明志赋》曰：流山岳而周览，徇碣石与洞庭；浮江河而入海，溯淮济而上征。袁宏《北征赋》曰：于是背梁山，截汶波，泛清济，傍祝阿。<br/><br/>　　【齐度量 荡垢浊】《风俗通》曰：济，齐也。齐其度量。荡垢浊，见上德美注。<br/><br/>　　【溢荥泽 注渤海】溢荥泽见叙事。《山海经》曰：济水出共山南东邱绝钜野泽，注入于海。<br/><br/>　　§诗<br/><br/>　　【萧楚才《奉和展礼岱宗途经濮济诗》】拂汉星旗转，分霄日羽明；将追鲁阜迹，更勒岱宗铭。林戈咽济岸，兽鼓震河庭；叶箭凌寒矫，乌弓望晓惊。已降汾水作，仍深迎渭清。<br/><br/>　　【薛克搆《奉和展礼岱宗途经濮济诗》】龙图冠胥陆，凤驾指云亭；非烟泛济浦，绿宇启河汀。画裳晨应月，文戟曙分星；四田巡揖礼，三駈道契经。行欣奉万岁，窃抃偶千龄。<br/><br/>　　§祭文<br/><br/>　　【后魏文帝《祭济文》】维太和十九年，皇帝遣太常寺守散骑常侍景，昭告于济渎之灵：乾光资曜，坤载播液，惟渎畅灵，协辉阴辟。庶象凭和，升降芳沥，蕴神包化，比土宣绩。温方涌瑞，沇源导济，引流通沧，实侔四体。作润岱宗，含云吐澧，润波湛湛，川风沵沵。瞻洪津而怀德，乘长波而钦智；泛龙仪之郁穆，〈王桀〉玉轩而浮被。沉璋璧之明物，冀牲洁以归寄。<br/><br/>　　○洛水第七<br/><br/>　　§叙事<br/><br/>　　《春秋说题辞》云：洛之为言绎也，言水绎绎光耀也。鱼豢《典略》云：洛字或作雒。初汉火行忌水，故洛去水而加隹。魏为土行。土，水之母。水得土而流，土得水而柔，故去隹加水。《周官》：豫州其川荥洛，与伊瀍二水为三川。(秦于河南置三川郡。)按《水经》云：洛水出京兆，上洛县冢领山，郡经上洛、弘农、河南、县卢氏、蠡城、阳巿、宜阳、洛阳，合伊瀍谷涧之水，至巩县而入河也。《尚书》称：导洛自熊耳，东北会于涧瀍，又东会于伊，又东北入于河是也。(又《周礼》：雍州，其川洛汭。此洛一名漆沮。出冯翊。此关辅之水，非河南洛水。又《水经注》云：洛水出漳山，东经洛县及新都，与湔水合流。此又在蜀土。)《淮南子》云：洛水轻利宜禾。《述征记》云：洛水底有矾石，故上无冰。洛之神曰宓妃。(周灵王时，谷洛二水斗。)<br/><br/>　　§事对<br/><br/>　　【会涧 按河】会涧见叙事。《河图》曰：洛水地理，阴精之官；帝王明圣，龟书出文。天以与命，地以授瑞；按河合际，居中护群。王道和洽，吐图佐神；逆名乱教，摘亡吊存。故圣人观河洛也。<br/><br/>　　【鱼跃 凤翔】鱼豢《典略》曰：汤东观洛，沉璧，黄鱼双跃，出于坛。曹植《两仪篇》曰：帝者化八极，养万物，和阴阳。阴阳和凤，至河洛翔。<br/><br/>　　【凤集 龙见】沈约《宋书》曰：黄帝斋于中宫，坐于玄扈洛水之上。有凤皇集，不食生虫，不履生草。其雄自歌，其雌自舞。《易乾凿度》曰：帝王始兴将起，河洛龙见。皆察其首，黑者人正，白者地正，赤者天正。<br/><br/>　　【黑玉 丹书】《帝王世纪》曰：汤时，有神牵白狼衔钩入殷朝者，乃东观沉璧于洛，获黄鱼黑玉之瑞。于是始受命称王《淮南子》曰：古者至德之运，珠玉润泽，洛出丹书，河出绿图。<br/><br/>　　【玄龟 青鲤】沈约《宋书》曰：玄龟洛书者，天符也。王者德至川泉，则洛出龟书。《河图》曰：黄帝游于洛，见鲤鱼长三丈，青身无鳞，赤文成字也。<br/><br/>　　【龟畴 凤柙】《尚书》曰：天乃锡禹《洪范》九畴，彝伦攸叙。孔安国注：畴，类也。天与禹洛出书，神龟负文而出，列于背，有数至于九。禹遂因而第之，以成九类。《黄录》曰：帝坐玄扈洛上，与大司马容光左右辅周昌等百二十人，临观。凤皇衔图置帝前，图以黄玉为柙。<br/><br/>　　【笙凤 玉鸡】《刘向列传》曰：王子晋好吹笙，作凤皇鸣于伊洛之间。有道士浮邱伯，接以上嵩高山。《帝王世纪》曰：昭灵后名含始，游于洛池。有玉鸡衔赤珠，刻曰：玉英，吞此者王。含始吞之，生汉祖刘季。<br/><br/>　　【尧坛 周观】《尚书·中候》曰：尧沉璧于洛，玄龟负图出，背甲赤文成字止坛。《帝王世纪》曰：武王伐纣，营洛邑而定鼎焉。今洛阳西南洛水之北有鼎中观是也。<br/><br/>　　【轩游 周卜】《帝王世纪》曰：黄帝时天大雾三日。帝游洛水之上，见大鱼，杀五牲以醮之，天乃甚雨七日七夜。鱼流始得图书。今《河图·视萌篇》是也。《尚书》曰：召公既相宅，周公往营成周。使来告卜，作洛诰，曰：“我又卜瀍水东，亦惟食。”<br/><br/>　　【夏竭 周斗】《史记》曰：周幽王二年，西周三川皆震。伯阳甫曰：“昔伊洛竭而夏亡。今周德若二代之季，山崩川竭，亡之徵也。”《国语》曰：周灵王二十二年，谷洛水斗，将毁王宫，王欲壅之。太子晋曰：“山，土之聚也；薮，物之归也；川，气之通也；泽，水之钟也。夫天地聚于高，归于下。今吾执政，无乃实有所僻而祸夫二川之神，王卒壅之，王室大乱。”贾逵注曰：两水会，似于斗。<br/><br/>　　【张禊 潘居】张协《洛禊赋》曰：夫何三春之令日，喜天气之絪缊。和风穆而布畅兮，百卉晔而敷芬。顾春服之既成兮，将祓除于水滨。潘岳《闲居赋》曰：退而闲居于洛之涘。<br/><br/>　　【明珠 藻玉】明珠见下曹植赋。《山海经》曰：秦冒之山，洛水出焉，东流注于河，其中有藻玉。<br/><br/>　　【沉璧 坠钟】《帝王世纪》曰：汤沉璧于洛，获黄鱼黑玉之瑞。孙岩《宋书》曰：高祖平关洛，致钟虞旧器南还，一大钟坠洛水。<br/><br/>　　【青云浮 赤光起】《尚书·中候》曰：武王观于河，沉璧礼毕，且退。至于日昧，荣光并塞河沉璧，青云浮洛，赤龙临坛，衔玄甲之图吐之而去。江淹诣建平王上书曰：“今圣历钦明，天下乐业，青云浮洛，荣光塞河。”《尚书·中候》曰：尧率群臣，东沉璧于洛，退候至于下稷。赤光起，玄龟负书出，赤文成字。宋均注曰：稷读曰侧。<br/><br/>　　【九日温 七夜雨】《易乾凿度》曰：帝盛德之应，洛水先温，九日乃寒，五日变为五色玄黄。七夜雨见上轩游注。<br/><br/>　　§赋<br/><br/>　　【魏曹子建《洛神赋》】余从京师，言归东藩，北过伊阙，越轘辕。以通谷，凌景山，容与乎阳林，流盻乎洛川。睹一丽人，于岩之畔，乃援御者而告之曰：“彼何人斯？若斯之艳也。”御者对曰：“臣闻河洛之神，名宓妃，君王所见，无乃是乎？”余告曰：“其形也，翩若惊鸿，婉若游龙；仿佛兮若轻云之蔽月，飘摇兮若流风之回雪。于是忽焉纵体，以游以嬉。左倚采旄，右荫桂旗。攘皓腕于神浒兮，采湍濑之玄芝。收和颜而静志兮，申礼防以自持。尔乃众灵杂遝，命俦啸侣，或戏清流，或翔神渚，或采明珠，或拾翠羽。从南湘之二妃，携汉滨之游女，体迅飞凫，飘忽若神，凌波微步，罗袜生尘。于是屏翳收风，川后静波，冯夷鸣鼓，女娲清歌。腾文鱼以警乘，鸣玉銮以偕逝；六龙俨其齐首，载云车之容裔。鲸鲵涌而夹毂，水禽翔而为卫。于是越北沚，过南冈。动朱唇以徐言，陈交接之大纲。恨人神之道殊，怨盛年之莫当；抚微清以效爰，献江南之明珰。虽潜处于太阴，长寄心于君王。”<br/><br/>　　§诗<br/><br/>　　【唐太宗《临洛水诗》】春搜驰骏骨，总辔俯长河；霞处流萦锦，风前瀁卷罗。水花翻照树，堤兰到插波；岂必汾阴曲，秋云发棹歌。<br/><br/>　　【苏味道《奉和受图温洛诗》】绿绮膺河检，青坛俯洛滨；天旋俄制跸，孝享属严禋。陟配光三祖，怀柔洎百神；雾开中道日，雪敛属车尘。预奉咸英奏，长歌亿万春。<br/><br/>　　【李峤《奉和拜洛诗》】七萃銮舆动，千年瑞检开；文如龟负出，图似凤衔来。殷荐三神享，明祠万国陪；周旗黄鸟集，汉幄紫云回。日暮钩陈转，清歌上帝台。<br/><br/>　　【牛凤及《奉和受图温洛诗》】八神扶玉辇，六羽警瑶溪；戒道伊川北，通旌涧水西。御图开洛匮，刻石与天齐；瑞日波中上，仙禽雾里低。微臣矫弱翮，抃舞接鸾鹥。<br/><br/>　　【薛昚惑《进船于洛水诗》】禁园纡睿览，仙棹叶时游；洛北风花树，江南彩画舟。芳生兰蕙草，春入凤皇楼；兴尽离怀暮，烟光起夕流。<br/><br/>　　§铭<br/><br/>　　【后汉李尤《洛铭》】洛出熊耳，东流会集；夏禹导疏，经于洛邑。玄龟赤字，汉符是立。帝都通路，建国南乡；万乘终济，造舟为梁。三都五州，贡篚万方；广视远听，审任贤良。元首昭明，庶类是康。<br/><br/>　　○渭水第八<br/><br/>　　§叙事<br/><br/>　　《春秋说题辞》云：渭之为言布也。渭渭，流行貌。《周官》：雍州，其浸渭洛，(《关中记》曰：渭与泾洛，一名漆沮水，一名洛水。出冯翊。)为关中三川。周幽王时三川震是也。与渭、灞、浐、涝、潏、澧、滈，为八水。按《水经注》及《山海经注》：渭水出陇西首阳县鸟鼠同穴山，东北过狄道县南，上邽县北，陈仓县南，武功县北，槐里县南，与涝澧二水合；东至高陵，与泾水合，又与漆沮水合；经秦汉之都，至潼津而入河也。《尚书》称：导渭自鸟鼠同穴，东会于澧，东会于泾，又东过漆沮，入于河是也。《三辅旧事》云：初秦都渭北，渭南作长乐宫。桥通二宫间。表河以为秦东门，表汧以为秦西门，二门相去八百里。渭水贯都，以象天河；桥横南渡，以象牵牛。汉都渭南，开北阙以临渭。渭北则陵庙所在。<br/><br/>　　§事对<br/><br/>　　【贯都 浸雍】《三辅黄图》曰：始皇都咸阳，因北陵营殿，端门四达，以则紫宫，象帝居。渭水贯都，以象天汉。《周官》：雍州，其浸渭洛。<br/><br/>　　【知星 相气】陈寿《益部耆旧传》曰：汉武帝时，蜀张宽为侍中，从祀甘泉。至渭桥，有女子浴于渭水，乳长七尺。上怪其导，遗问之。女曰：“帝后第车知我所来。”时宽在第七车，对曰：“天星主祭祀者，斋戒不洁则女人见。”葛洪《神仙传》曰：驸马都尉北海巫炎，字子都。汉武帝出，子都见于渭桥，上见头上郁郁有紫气高丈余。帝召东方朔，使相此君，有何道术，曰：“此君有阴道之术。”<br/><br/>　　【垂钩 投钱】徐干《中论》曰：文王遇太公于渭滨，皤然皓首，持竿垂钩。文王得之。灼若祛云而见日，霍若开雾而观山。赵岐《三辅决录》曰：安陵清者，有项仲仙饮马渭水，每投三钱。<br/><br/>　　【晋垒 符坛】臧荣绪《晋书》曰：诸葛亮率众出斜谷。高祖拒亮，遂济渭水，背水为垒。裴景仁《符书》曰：符建至长安，贾玄等上尊号，依旧仪立百官，设坛城南于渭水之阳。<br/><br/>　　【造舟 赠路】《毛诗》曰：文王初载，天作之合，在洽之阳，于渭之涘。文定厥祥，亲迎于渭，造舟为梁。又曰：我送舅氏，曰至渭阳；何以赠之，路车乘黄。<br/><br/>　　【应德 失纪】《汉书》曰：昔三代居三河，而河洛出图书。秦居渭阳，而水数赤瑞异，应德之效也。焦赣《易林》曰：山崩谷绝，天福尽竭；泾渭失纪，玉历既缺。<br/><br/>　　【通桥 复道】《三辅旧事》曰：始皇帝即位，在渭南作长乐宫。桥通二宫间，表河以为秦东门，表汧以为秦西门。《史记》曰：秦始皇复道向阿房宫，渡渭属之咸阳，以象天极阁道绝汉抵营室也。<br/><br/>　　【秦祠 汉拜】沈约《宋书》曰：秦汉都西京，泾渭水虽不在祀典，以近咸阳，故尽得此大川之祠。《汉书》曰：文帝亲拜灞渭之会，以郊见渭阳五帝。如淳注曰：二水之合也。<br/><br/>　　【龙饮 鸡翔】《辛氏三秦记》曰：龙首山长六十里，头入渭水，尾达樊川，高二十丈。云昔有黑龙从南山出，饮渭水，其行道因成土山。裴景仁《符书》曰：符健皇始四年冬，山鸡来入人家，栖宿养子而去，群聚傍渭水而游翔，与家鸡无异。<br/><br/>　　【出周鼎 得燕玺】《史记》曰：文帝十五年，赵人新垣平以望气见，因说上设立渭阳五帝庙。欲出周鼎，常有玉英见。王景晖《南燕书》曰：姚秦皇初三年，岁在丁酉，于长安渭滨得赤玺，上有文字，曰“天命燕德。”<br/><br/>　　【吕钓阳 冯耕阴】《史记》曰：太公以钓于渭。周西伯将猎，卜曰：“所获非龙非螭，非熊非罴。所获霸王之辅。”于是西伯猎，果遇太公于渭之阳。与语大悦。冯衍杨《节赋序》曰：冯子耕于骊山之阿，渭水之阴。废吊问之礼，绝游宦之路，眇然有超物之心，无偶俗之志。<br/><br/>　　【导鸟穴 入龙山】《尚书》曰：导渭自鸟鼠同穴。孔安国注云：鸟鼠共为雌雄，同穴处此山，遂名山曰鸟鼠。渭水出焉，入龙山。见龙饮注。<br/><br/>　　【桥法牛 气如蜃】《三辅黄图》曰：始皇兼天下，都咸阳。因山陵营殿，端门四达，以则紫宫象帝居。渭水贯都，以象天河；桥横南渡，以法牵牛。《杂兵书》曰：东海出气如鳖，渭水出气如蜃。<br/><br/>　　【出地干 象天河】《河图》曰：鸟兽同穴山，地之干也，渭水出其中。象天河事见桥法牛注。<br/><br/>　　【惊舆马 御楼船】《史记》曰：张释之为廷尉，汉文帝出中渭桥，有一人从桥下走出，乘舆马惊。使骑捕属廷尉，廷尉奏：“此人犯跸，当罚金。”《汉书》曰：薛广德为御史大夫，直言谏诤。元帝酎祭宗庙，出便门，欲御楼船。广德当乘舆免冠曰：“宜从桥。”上乃从桥。郦元注《水经》曰：渭桥秦制也，亦曰便门桥。<br/><br/>　　§诗<br/><br/>　　【后周宇文逌《至渭源诗》】渭源奔鸟穴，轻澜起客亭；浅浅满涧响，荡荡竟川鸣。潘生称运石，冯子听波声；斜去临天半，横来对始平。合流应不杂，方知性本清。<br/><br/>　　【周庾信《望渭水诗》】树似新亭岸，沙如龙尾弯；犹言今暝浦，应有落帆还。<br/><br/>　　【隋炀帝《临渭源诗》】西征乃届此，山路亦悠悠；地干纪灵异，同穴吐洪流。滥觞何足拟，浮槎难可俦；惊波鸣涧石，澄岸泻岩楼。滔滔下狄县，淼淼肆神州；长林啸白兽，云迳想青牛。风归花叶散，日举烟雾收；直为求人隐，非穷辙迹游。<br/><br/>　　【隋薛道衡《奉和临渭源应诏诗》】玄功复禹迹，至德去汤罗；玉关亭障远，金方水石多。八川兹一态，万里导长波；惊流注陆海，激浪象天河。銮旗历岩谷，龙穴暂经过；西老陪游宴，南风起咏歌。庶品蒙仁泽，生灵穆太和；微臣惜暮景，愿驻鲁阳戈。<br/><br/>　　【隋柳顾言《奉和春日临渭水应令诗》】饮马投钱岸，解钓剖璜津；风丝曳香饵，覆杯怀昔人。<br/><br/>　　【韦嗣立《奉和三日祓禊渭滨诗》】乘春祓禊逐风光，扈跸陪銮渭渚傍；还识当时水滨老，衰年八十待文王。<br/><br/>　　【李乂《奉和三日祓禊渭滨诗》】中园花柳暮春时，元巳陪游乐在兹；此日欣逢临渭赏，昔年空道济汾词。<br/><br/>　　【徐彦伯《奉和三日祓禊渭滨诗》】晴风丽日满芳洲，御色春筵祓锦流；皆言侍跸璜溪燕，暂似乘槎天汉游。<br/><br/>　　○泾水第九<br/><br/>　　§叙事<br/><br/>　　《周官》：雍州，其川泾汭。《关中记》云：泾与渭洛，为关中三川，与渭、灞、浐、涝、潏、澧、滈，为关中八水。按《辛氏三秦记》及《山海经注》：泾水出安定朝郡县西幵头山，(《淮南子》云：泾水出薄洛山。高诱注云：薄洛山一名幵头山。)东南经新平扶风，至京兆高陵县而入渭。与渭水合流三百里，清浊不相杂。东合漆沮水，至潼津入于河。《尚书》称：导渭自鸟鼠同穴，又东会于泾。又云：泾属渭汭，并是也。(属音烛。孔安国注《尚书》：属，逮也。水北曰汭，言治泾水入于渭。)《史记》曰：韩闻秦之好兴利，欲罢(音疲)之。无令东伐，乃使水工郑国间说秦，令凿泾自中山，西抵瓠口，为渠溉田，因名郑渠。汉武时，赵中大夫白公，奏穿渠引泾水，首起谷口；尾入栎阳，注渭中二百里，溉田四千五百顷，因名白渠。人得其饶，歌之曰：“田于何所，栎阳谷口；郑国在前，白渠起后。举锸为云，决渠为雨；泾水一石，其泥数斗。且溉且粪，长我禾黍；衣食京师，亿万之口。”(刘澄之《交州记》曰：龙编县有高山，泾水之所出，今交州也。《汉书·地理志》曰：丹阳郡有泾县。韦昭注云：泾水出芜湖，北泾今宣州泾县。)<br/><br/>　　§事对<br/><br/>　　【合渭 历峡】《辛氏三秦记》曰：泾渭合流三百里，清浊不合。郦元注《水经》曰：泾水东流厉峡，谓之泾峡。<br/><br/>　　【秦卜 汉祠】《史记》曰：秦二世梦白虎啮其左骖，杀之。卜泾水为祟。二世乃斋望夷宫，欲祠泾。《汉书》曰：灞、浐、澧、涝、泾、渭之水，皆不在大川之例。以近咸阳，尽得比山川之祠也。<br/><br/>　　【周震 汉壅】《史记》曰：幽王二年，西州三川皆震。伯阳甫曰：“周将亡矣。”徐广注曰：泾渭洛也。汉成帝河平四起，长陵临泾岸，穨壅泾水。<br/><br/>　　【毒晋 祟秦】《左传》曰：晋侯伐秦，帅诸侯之师以进，济泾而次。秦人毒泾上，师人多死。祟秦见秦卜注中。<br/><br/>　　【造舟 沉马】薛莹《后汉书》曰：章帝北巡，下长平御池阳宫，东至高陵，造舟至于泾而还。郦元注《水经》曰：泾水经望夷宫北，临泾水，以望北夷。秦二世将祠泾，沉四白马于泾，斋于此宫内。<br/><br/>　　【郑国凿 白公穿】并已见叙事。<br/><br/>　　【山崩涸 岸穨壅】《淮南子》曰：〈石肙〉山崩而薄洛之水涸。高诱注曰：〈石肙〉山在雍，薄洛泾水也。岸穨壅见汉壅下。<br/><br/>　　【出泾谷 属渭汭】《山海经》曰：泾西五十里曰泾谷之山，泾水出焉，东流注于渭。属渭汭事见叙事。<br/><br/>　　【望夷宫 长平观】郦元注《水经》曰：泾水经望夷宫，北临泾水。又曰：泾水经长平观北。甘露三年，呼韩邪单于入朝。上登长平观，诏单于无谒，即是观也。<br/><br/>　　§诗<br/><br/>　　【徐珩《日暮望泾水诗》】导源经陇阪，属汭贯嬴都；下濑波恒急，回圻溜亦纡。毒流秦卒毙，泥粪汉田腴；独有迷津客，怀归渐暮途。<br/><br/>　　§赞<br/><br/>　　【韦挺《泾水赞》】决渠浊流，属渭清津；流亦毒晋，灵尝祟秦。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9578.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9580.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

