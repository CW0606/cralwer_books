<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十六 器物部下_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十六 器物部下全文,徐坚作品" />
<meta name="description" content="初学记原文阅读,卷二十六 器物部下全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9598.html";
var nextpage="novel-read-998-9600.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十六 器物部下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9598.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十六 器物部下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:59:20<span class="divide">|</span></p>
<div class="page-body">
<div class="page-content">
<p>○冠第一<br/><br/>　　§叙事<br/><br/>　　刘熙《释名》曰：冠，贯也，所以贯韬发也。董巴《汉舆服志》曰：上古穴居野处，衣毛而冒皮。后代圣人易之，见鸟兽有冠角〈冉页〉胡之制，遂作冠冕缨緌。《春秋繁露》曰：冠之在首，玄武之象也。玄武，貌之最严威者。其像在右，服反居首，武之至而不用矣。《三礼图》曰：大古冠，布齐则缁之，后以为冠，冠之始也。今武冠则其遗象。《春秋合诚图》曰：天皇大帝，北辰星也。含元秉阳，舒精吐光，居紫宫中，制御四方。冠有五采。又曰：黄帝冠黄文，白帝冠白文，黑帝冠黑文。《礼记》曰：黄冠而祭，息田夫。《家语》曰：大夫请罪，用白冠牦缨。《礼记》曰：玄冠朱组缨，天子之冠也；缁布冠绩緌，诸侯之冠也；玄冠丹组缨，诸侯之齐冠也；玄冠綦组缨，士之齐冠也；缟冠玄武，子姓之冠也；垂緌五寸，惰游之冠也；玄冠缟武，不齿之服也。居冠属武，自天子下达，有事然后緌。《左传》曰：郑子臧好聚鹬冠。《淮南子》曰：楚庄王好獬冠。《公孙屈子》曰：屈到貊冠。《战国策》曰：宋康王为无头之冠以示勇。《庄子》曰：钘、尹文为华山之冠，以自表。《汉武内传》曰：上元夫人戴九云夜光之冠，西王母戴太真晨婴之冠。<br/><br/>　　§事对<br/><br/>　　【却敌 进贤】《三礼图》曰：却敌冠，前广四寸，通长四寸，后高三寸，卫士服之。《舆服志》曰：进贤冠，古缁布冠，儒者之服。前高七寸，后三寸，长八寸。公侯三梁，中二千石以下至博士两梁，博士以下至小史一梁。<br/><br/>　　【獬豸 鵕鸃】《汉官仪》曰：獬豸兽性触不直，故执宪者以其角形为冠。《史记》曰：高祖时，籍孺；孝惠时，闳孺。婉佞贵幸，与上卧起，故惠帝时郎中，皆冠駉鸃、贝带，傅脂粉，比闳籍之属。<br/><br/>　　【蝉翅 鹊尾】《汉书》曰：张敞弟武为梁相，曰：“驭黠马者利其衔策，当以柱后蟪文强绳之耳。”如淳注曰：蟪，蝉也，冠细如蝉翅，今御史冠是也。又曰：高祖为亭长，乃以竹皮为冠。应劭注曰：以竹始生皮作冠，今鹊尾冠是也。<br/><br/>　　【铁柱 金颜】《汉官仪》曰：侍御史，周官也，为柱下史，冠法冠。一曰柱后，以铁为柱。徐爰《释问》曰：通天冠，金博山蝉为之，谓之金颜。<br/><br/>　　【却非 交让】《三礼图》曰：却非冠，宫殿仆射史服之，高三寸。《东观汉记》曰：马援与公孙述有旧。援从冀入蜀，述见之甚喜，与俱入宗庙，令冠交让冠，立旧交之位。<br/><br/>　　【五彩 四重】《三礼图》曰：五彩方山冠，各以其彩縠为冠。天子祀庙，八佾，乐五行舞人所服。《舆服志》曰：术氏冠，有五彩，衣青玄，裳前员。其制差池，逦迤四重，赵武灵王好服之。今不施用也。<br/><br/>　　【夏收 殷�吁】《礼王制》曰：夏后氏收而祭，燕衣而养老；殷人�吁而祭，缟衣而养老。<br/><br/>　　【双緌 禅纚】《毛诗》曰：葛履五两，冠緌双止。《汉书》：江充召见上，衣纱縠单衣，冠禅纚步摇冠。<br/><br/>　　【金珰 珠瑱】《舆服志》曰：武冠，一曰武弁大冠，诸武官冠之。侍中中常侍加黄金珰，附蝉为文，貂尾为饰。崔鸿《前燕录》曰：慕容隽制平上冠，悉赐廷尉以下。中秘监令，别施珠瑱。<br/><br/>　　【温貂 劲鹖】《汉官仪》曰：侍中金蝉左貂，金取坚刚，百炼不耗。蝉取高居食洁，口在腋下，貂内劲而外温。又曰：虎贲冠插两鹖尾。鹖，鸷鸟中之劲果者。<br/><br/>　　【苞楯 覆杯】《舆服杂事》曰：楚汉会于鸿门，项籍图危高祖。樊哙闻，急，乃裂衣包楯，戴以为冠，排入羽营。覆杯见弁叙事。<br/><br/>　　【招虞 遗越】招虞见旌事对。《春秋释痾》：何休曰：“遗越人以冠，终不以为惠。”<br/><br/>　　【翠緌 朱缨】《梁书》曰：天子著远游冠，金蝉翠緌缨。朱缨见叙事。<br/><br/>　　【鸠拂 乌萃】萧方等《三十国春秋》曰：晋永康元年正月大会，有鸠入御坐武帐中，拂司空张华之冠。伏侯《古今注》曰：鲁参锄瓜，三足乌来萃其冠。<br/><br/>　　§赋<br/><br/>　　【魏齐干赋】纤丽细缨，轻配蝉翼，尊曰元饰，贵为首服。君子敬慎，自强不忒。<br/><br/>　　§铭<br/><br/>　　【李尤《冠帻铭》】冠为元服，帻为首服；君子敬慎，自强不忒。<br/><br/>　　【傅玄《冠铭》】居高无忘危，在上无忘敬。惧则安，敬则正。<br/><br/>　　○弁第二<br/><br/>　　§叙事<br/><br/>　　《白虎通》曰：弁之为言攀，持发也。《释名》曰：弁如两手相合拼时也。以爵韦为之，谓之爵弁；以鹿皮为之，谓之皮弁；以韎韦为之，谓之韦弁。董巴《舆服志》曰：爵弁，一名冕，广八寸，长尺二寸，如爵形。前小后大，其上似爵头色，有收持笄，所谓夏收殷�吁者也。祠天地五郊明堂，云翘舞乐人服之。《三礼图》曰：爵弁，士助君祭之服，以祭其庙。无旒，韦弁，王及诸侯兵服也。《舆服志》曰：皮弁与委貌同制，长七寸，高四寸，制如覆杯。前高广，后卑锐，所谓夏之毋追，殷之章甫者也，行大射礼辟雍。公卿诸侯大夫行礼者冠委貌，执事者冠皮弁，衣都麻衣。《周礼》：弁师掌王之皮弁，会五采玉璂，象邸玉笄。(璂綦同，结也，缝中贯结五采玉者。)《魏台访仪》曰：五采玉，一玉有五色者也。邸，以象骨周缘弁下根柢，如魏武帝所作弁柢，凡有笄无缨。曹褒云：天子弁以白玉饰。《左传》曰：楚子玉自为琼弁。《邺中记》曰：石季龙官婢数十，尽著皂褠，头著神弁，如今礼先冠。西王母交带灵飞绶，上元夫人佩凤文临华绶。<br/><br/>　　§事对<br/><br/>　　【麟韦 象邸】《汉书》曰：王莽初献新乐于明堂太庙，群臣冠麟韦之弁。《周礼》曰：弁师掌王之皮弁，象邸玉笄也。<br/><br/>　　【骐文 鹿章】《毛诗》曰：淑人君子，其弁伊骐。毛苌注曰：骐，文也。《白虎通》曰：上古质，先服鹿皮，取其文章也。<br/><br/>　　【加首 会发】《穀梁传》曰：弁冠虽旧，必加于首；周室虽衰，必先诸侯。《毛诗》曰：有斐君子，充耳琇莹，会弁如星。注谓：弁所以会发。<br/><br/>　　【告朔 视朝】《家语》曰：诸侯皮弁，以告朔于太庙。《周礼》曰：视朝则皮弁服。郑玄注曰：视外朝之事。<br/><br/>　　○印第三<br/><br/>　　§叙事<br/><br/>　　刘熙《释名》曰：印，信也，所以封物以为验也。亦言因也，封物相因付也。许慎《说文》曰：执政所持信也。卫宏《汉旧仪》曰：诸侯王印，黄金橐驼钮，文曰玺；列侯，黄金印龟钮，文曰印；丞相、将军，黄金印龟钮，文曰章；中二千石，银印龟钮，文曰章；千石、六百石、四百石，铜印鼻钮，文曰印。《续汉书·礼仪志》曰：印玺，王玉柙银镂文；贵人、长公主铜镂。何法盛《晋中兴书》曰：孔愉经余亭，放龟溪中。龟中流左顾，后以功封余亭侯。及铸侯印，而龟左顾，更铸亦然。印工以闻愉；愉悟，乃取佩。《搜神记》曰：张颢为梁相，天新雨后，有鸟如山鹊，飞翔近地，令人摘之，化为石。颢命椎破，得一金印，文曰“忠孝侯印”。颢上之，藏宫。后议郎汝南樊衡夷上言：“尧舜时旧有此官。今天降印，宜可复置。”<br/><br/>　　§事对<br/><br/>　　【铸龟 给马】铸龟事见叙事。魏收《后魏书》曰：高帝诏：军警给雀印，传符次给马印。<br/><br/>　　【金龟 玉蛟】金龟事见叙事。魏收《后魏书》曰：高祖永明元年，上谷郡人献玉印，上有蛟龙之文也。<br/><br/>　　【种龙 摘鹊】圈称《陈留风俗传》曰：巴吾县者，宋杂陈楚地，故梁国宁陵种龙乡也。今其都印文曰种龙。摘鹊事见叙事。<br/><br/>　　【含钩 刻枣】《梦书》曰：印钩为人子所禄也，梦见印钩人得子，含吞印钩，怀妊妇也，钩从腹出为其乳。失印子伤，堕而怀之。妻有子，以口含之，子为宅中。黄君制《使虎豹法》曰：道士当刻枣心作印，方四寸也。<br/><br/>　　§铭<br/><br/>　　【晋傅玄《印铭》】往昔先王，配天垂则；乃设印章，作信万国。取象晷度，是铭是刻；文明慎密，直方其德。本立道生，归乎玄默；太上结绳，下无荒慝。<br/><br/>　　【后汉胡伯始《印衣铭》】明明上皇，旌以命服；纡朱怀金，为光为饰。迈种其泽，抚宁四国；宜慈惠和，柔嘉维则。克常厥心，膺兹多福；登位历寿，子孙千亿。<br/><br/>　　【李尤《印铭》】赤绂在服，非印不明；棨传符节，非印不行。龟钮犊鼻，用尔作程。<br/><br/>　　○绶第四<br/><br/>　　§叙事<br/><br/>　　《汉官仪》曰：绶者，有所承受也；所以别尊卑，彰有德也。吕忱《字林》曰：绶，绂也。董巴《舆服志》曰：战国解去绂佩，留其丝襚，以为章表；秦乃以采组连结于襚，光明章表，转相结绶，故谓之绶。乘舆黄赤绶，五采；黄赤缥绀淳黄圭，长二丈九尺，五百首。(太皇太后、皇太后、皇后皆同。又《汉官仪》曰：乘舆绶，黄地骨、白羽、青绛缘、五采、四百首，长二丈三尺。)诸侯王赤绶，四采；赤黄缥绀淳赤圭，长二丈八尺，三百首。(公主、大贵人、诸侯皆同。又《汉官仪》云：四采、绛地骨、白羽、青黄赤采，二丈一尺，二百六首。侯，地绛、绀、缥三采，百二十首，长二丈八尺。)诸国贵人相国，绿绶，三采；绿紫绀淳绿圭，长二丈一尺，二百四十首。公侯将军，紫绶，二采；紫白淳紫圭，长丈七尺，百八十首。(公主、封君同。又《汉官仪》云：丞相，御史大夫，匈奴亦同。)九卿中二千石，一云青緺绶。(緺，紫青色。)二千石，青绶，三采；青白红淳青圭，长丈七尺，百二十首。(又《汉官仪》：绶羽青地，桃花缥，长丈八尺。)自青绶已上，縌皆长三尺二寸，与绶同采而首半之。縌者，古佩襚也，佩襚相迎受，故曰縌。紫绶以上，縌绶之间，得施玉环玦。千石六百石，黑绶，三采；青赤绀淳青圭，长丈六尺，八十首。(又《汉官仪》云：墨绶白羽青地，绛二采，长丈七尺。)四百、(丞尉。)三百、(长相。)二百百石，皆黄绶，一采，淳黄圭，长丈五尺，六十首，(又《汉官仪》云：黄绶缘八十首，长丈七尺。)《晋令》曰：皇太子及妃诸王，玄朱绶；郡公主，朱绶；郡侯，青朱绶。《舆服志》又云：自黑绶以下，縌绶长三尺；与绶同采而首半之。百石青绀绶，一采；宛转缪织圭，长丈二尺。凡先合单纺为一丝，四丝为一扶，五扶为一首，五首成一文。文采淳为一圭，首多者丝细，少者丝粗，皆广尺六寸。《汉武内传》曰：西王母交带灵飞绶，上元夫人佩凤文临华绶。<br/><br/>　　§事对<br/><br/>　　【桃花 綟草】二千石绶桃花缥，见叙事注。《汉书》曰：诸侯王，高帝初置，金玺綟绶。如淳注曰：綟，绿也。晋灼曰：綟，草名也，出琅邪平昌县，似艾。可染绿，因以为绶名。<br/><br/>　　【五色 四采】《西京杂记》曰：赵飞燕为皇后，其娣上遗五色文绶。四采事见叙事。<br/><br/>　　【白艾 青緺】焦贡《易林》曰：二千石官，白艾绶也。《史记》曰：武帝召东郭先生，拜为郡都尉。先生久待诏公车，行雪中，履有上无下。及其拜为二千石，佩青緺也。<br/><br/>　　【玄朱 青紫】玄朱事见叙事。《晋永安起居注》曰：太康四年，有司奏，鄯善国遣子元英入侍，以英为骑都尉。佩假归义侯印，青紫绶各一具。<br/><br/>　　【赤地 绛缘】《汉名臣奏》曰：大司空朱游奏曰：车府丞玄黄绶，诏乘舆绶五采，何黄多也？可更用赤丝为地。绛缘见叙事。<br/><br/>　　§铭<br/><br/>　　【后汉张衡《绶笥铭》】南阳太守鲍德，有诏所赐先公绶笥，传世用之。时德更理笥，衡时为德主簿，作铭曰：懿矣兹笥，爰藏宝珍；冠缨组履，文章日信。皇用我赐，俾伯帝臣；服其令服，鸾封艾缗。天祚明德，大赉福仁；垂光厥世，子孙克神。厥器惟旧，中实惟新；周公惟事，七涓有邻。<br/><br/>　　【后汉胡广《笥铭》】休矣斯笥，凡器为式；受相君子，承此印绶。帝命所赉，用褒令德；备以自修，所以自敕。忠肃恭懿，鲜不为则；靡悔靡吝，神人致福。<br/><br/>　　○笏第五<br/><br/>　　§叙事<br/><br/>　　笏，手板也。《释名》曰：笏，忽也，君有教命及所启白，则书其上，备忽忘也。《舆服杂事》曰：有指画于君前，有受命于君前，书笏，笏毕用也。(毕，尽。)《礼记》曰：天子以球玉，诸侯以象，大夫以鱼须文竹，士竹本象可也。(文犹饰也，大夫饰竹以为笏，不敢与君并用纯物也。)《大戴礼》曰：天子御珽，(珽，言珽然方正于天下。)诸侯御荼，(荼，前诎后直，下天子也。)大夫服笏。(前诎后诎，无所不让。)《三礼图》曰：士笏饰以象骨，大夫饰以鱼须。(鲛鱼发。)《舆服杂事》又曰：古者贵贱皆执圭，书君上之政令。有事，则搢之于要带中。五代以来，唯八座尚书执笏者，白笔缀手扳头，以紫囊裹之；其余王公卿士，但执手板。板主于敬，不执笏，示非记事官也。<br/><br/>　　§事对<br/><br/>　　【鱼须 象骨】并见叙事。<br/><br/>　　【记善 书对】周迁《舆服杂事》曰：应仲远云：“昔荆轲逐秦王，其后谒者持匕首拟宫掖，以备不虞。”从此侍官皆执刀剑。汉高祖《偃武修文》：始制以手板代焉，故仲长子曰：“笏以书君教令，记善刺过。”今之持板以象焉。《礼记》曰：将适公所，史进象笏，书思对命也。<br/><br/>　　【通理 耀握】《相手板经》曰：当令理通直，从上至下直如弦，不得出边绝理。刘义恭《启事》曰：圣恩优重，猥赐华缨玉笏，珍冠饰首，琛板耀握。非臣朽薄，所宜服受。<br/><br/>　　【与孟岐 击钱凤】郭子横《洞冥记》曰：孟岐，清汝之逸周人也。年可七百岁，语及周初时事如目前。岐时侍周公升坛上，岐以手摩成王之足，周公以玉笏与之。《晋记》曰：王敦以温峤为丹阳尹，峤内欲离敦而外饰让。钱凤觉之，未言。峤知将间己，因敦公坐，强凤酒。不肯饮，峤以手板击凤。<br/><br/>　　§赞<br/><br/>　　【王升之《笏赞》】慎为德要，唯善用光；敬上尊贤，贵不逾常。用制斯器，备对遗忘；因事施礼，升降有章。<br/><br/>　　○佩第六<br/><br/>　　§叙事<br/><br/>　　《说文》曰：佩，从人凡声也。佩必有巾，从巾。《释名》曰：佩，倍也，言其非一物，有倍贰也。有珠有玉。鱼豢《魏略》曰：有双璜、双珩、琚瑀、冲牙、琨珠为佩者，汉明帝采古文始制。蔡谟《毛诗疑字议》曰：以为佩者，服用之称；佩者，玉器之名。称其服用则字从人，名其器则字从玉。《三礼图》曰：凡玉佩，上有双衡。衡长五寸，博一寸；下有双璜，璜径三寸。冲牙蠙珠，以纳其间；上下为衡，半璧为璜。璜中横以冲牙，以苍珠为瑀。《礼记》曰：天子佩白玉，公侯佩山玄玉，大夫佩水苍玉，世子佩瑜玉，士佩瑜玟。又曰：孔子去鲁，佩象环五寸。(谦不比德，云不事也。象有文理者也，环取可循而无穷。)《盐铁论》曰：子思银佩。《晋宋旧事》曰：太皇太后雀钮白玉佩。《搜神记》曰：元康中，妇人饰五兵佩。《白虎通》曰：所以必有佩者，表意见所能，故修道无穷即佩环，能大道德即佩琨，能决嫌疑即佩玦。是以见其所佩，即知其能。故农夫亦佩其耒耜，工匠佩其斧，妇人佩其针缕，亦佩玉也。《礼记》又曰：君在佩玉，左结佩，右设佩。居则设佩，朝则结佩，(朝于君亦结左。)齐则綪结佩而爵鞸。(綪，屈也，结又屈之，思神灵不在事也。爵鞸者，齐服玄端。)又曰：古之君子必佩玉，右征角，左宫羽。(玉声所中也，征角在右，事也，民也，可以劳。宫羽在左，君也，物也，宜逸。)趋以采齐，行以肆夏。周旋中规，折还中矩；进则揖之，退则扬之，然后玉锵鸣也。又曰：主佩倚则臣佩垂，主佩垂则臣佩委。<br/><br/>　　§事对<br/><br/>　　【蠙珠 象环】并见叙事。<br/><br/>　　【纫兰 连若】《楚词》曰：纫秋兰以为佩。王逸注曰：纫，索也；兰，香草也。秋而芳，所以为佩饰也。又曰：连蕙若以为佩，过鲍肆而失香。<br/><br/>　　【舍玦 解环】《孔丛子》曰：子产死，郑大夫舍佩玦，妇女舍珠玉也。刘向《列女传》曰：齐桓公行霸，诸侯朝之，卫独不至。公谋伐卫，卫姬脱簪珥，解环佩，再拜请卫之罪。公悦许诺。<br/><br/>　　【俘商 献楚】《周书》曰：武王俘商，得佩玉亿有八万。《左传》曰：蔡昭侯为两佩如楚，以一佩献昭王。子常欲其一，弗与。三年止之，献于子常，乃得归。<br/><br/>　　【双渠璜 六火玉】董巴《汉舆服志》曰：汉孝明皇帝乃为大佩，冲牙双渠璜，皆以白玉。《汉武帝内传》曰：上元夫人带六出火玉之佩。<br/><br/>　　【遗澧浦 解江滨】《楚辞》曰：捐余玦兮江中，遗余佩兮澧浦。《列仙传》曰：江滨二女者，不知何许人。步汉江滨，逢郑交甫，挑之，不知神人也。女遂解佩与之，交甫悦，受佩而去。数十步，空怀无佩，女亦不见。<br/><br/>　　§启<br/><br/>　　【梁简文帝《谢赐玉佩启》】臣纲言，主衣裘智玮奉宣敕旨：垂赉臣玉佩一具，蓝田丽采，槐水缕文，饰以金阙之珠，制以鲁班之巧，故以裾端照色，影外生光，恩发内府，猥垂沾赐。臣方温谢德，比振惭声，沐浴深慈。欣荷交至，不任云云。<br/><br/>　　【褚彦回《谢赐佩启》】传诏宜敕，赐臣玉佩一具。制懋姬嬴，宝冠荆越，璇瑰镇曜，珩玦凝华。采贲蓬楹，响闻绳户；佩服载惊，心容交惕。<br/><br/>　　○履第七<br/><br/>　　§叙事<br/><br/>　　《世本》曰：于则作屝履。《释名》曰：履，礼也，饰足以为礼。亦曰：履，拘也，所以拘于足也。齐人谓草履曰屝不借，言贱易有，宜各自蓄，不假借也。《说文》曰：靸，小儿履也。(又鞮，草履。)《贾子》曰：天子黑方履，诸侯素方履，大夫素圈履。《晋令履》曰：士卒百工履，色无过绿青白；奴婢履，色无过纯青；古绘卖者一足著白履，一足著黑履。《盐铁论》曰：古者庶人粗屝草履，今富者韦沓丝履。<br/><br/>　　§事对<br/><br/>　　【履霜 行雪】《毛诗》曰：大东小东，杼轴其空；纠纠葛屦，可以履霜。《史记》曰：东郭先生待诏公车，贫困饥寒，衣敝不完。行雪中，履有上无下，足尽践地，道中人笑之。<br/><br/>　　【养体 饰足】《孙卿子》曰：粗丝之履，可以养体也。饰足事见叙事。<br/><br/>　　【跪迁 坐取】《礼记》曰：向长者而履，跪而迁履，俯而纳履。又曰：君子之饮酒，三爵而退，则坐取履，隐避而后履。<br/><br/>　　【纳丹豹 缀朱蠙】王子年《拾遗记》曰：穆王起春霄之宫，西王母来焉，纳丹豹文履。刘桢《鲁都赋》曰：纤纤丝履，灿烂鲜新；表以文綦，缀以朱蠙。<br/><br/>　　【仲子织 啸父补】皇甫谧《高士传》曰：陈仲，字子终，齐人。适楚，楚王欲以为相。妻曰：“子织履以为食，恬淡而无为，乐在其中矣。”乃谢使者。《列仙传》曰：啸父，冀州人，在曲周市中补履。数十年，奇其不老。<br/><br/>　　【文公堕 昭王决】《韩子》曰：晋文公与楚人战，至凤皇之陵，系履堕，因自结之。《贾谊子》曰：昔楚昭王与吴人战，楚军走而履决，失之。行三十步，复旋取。左右问曰：“何惜是一踦履乎？”王曰：“楚国虽贫，岂爱一踦履哉？思与偕出弗与反也。”<br/><br/>　　§诗<br/><br/>　　【后梁宣帝《咏履诗》】双见应声宣，并飞时表异；处卑弥更妍，常安岂悲坠。<br/><br/>　　§铭<br/><br/>　　【傅玄《履铭》】戒之哉，念履正无邪。正者吉之路，邪者凶之征。<br/><br/>　　【后汉李尤《文履铭》】乃制兹履，文质武斌；允显明哲，卑以牧身。步此堤道，绝彼埃尘。<br/><br/>　　○裘第八<br/><br/>　　§叙事<br/><br/>　　《说文》曰：裘，皮衣也。《白虎通》曰：所以佐女工助温也。古者缁衣羔裘，黄衣狐裘，禽兽众多，独以狐羔，取其轻暖。因狐死首丘，明君子不忘本也；羔取其跪乳，逊顺也。《礼记》曰：孟冬之月，天子始裘。《周官》曰：司裘为太裘，以供王祀天之服。(羔裘也。)仲秋献良裘，乃行羽物；(郑玄注：黼裘也，行羽物，飞鸟赐群吏。)季秋献功裘，以待班赐。(狐青麛裘之属。鸠化为鹰，故于此时为赐。)《五经要义》曰：诸侯黼裘以誓田，杂羔狐为黼文也。《礼记》曰：狐白裘，锦衣以裼之。君子狐青裘、豹袖，玄绡衣以裼之；麛裘、青犴袖，绞衣以裼之；(犴，胡犬也；绞，苍黄之色。)羔裘豹饰，缁衣以裼之；狐裘，黄衣以裼之；锦衣狐裘，诸侯之服也。犬羊之裘不裼，(庶人无文饰。)裘之裼也，见美也。《五经要义》曰：古者著裘于内，而以缯衣覆之，乃加以朝服。会之时，袒其朝服见裘里，覆衣谓之裼；裼之言露，可见之辞，所以示美呈好而为饰。加以朝服谓之袭，袒谓之裼。大裘不覆，反本取其质也。《毛诗》曰：公子狐狸裘，舟人熊罴裘。《晋令》曰：山鹿白犭内游毛、狐白、貂领黄、貂班白、鼲子渠搜裘，皆禁物。<br/><br/>　　§事对<br/><br/>　　【狐掖 雉头】王褒《四子论》曰：千斤之裘，非一狐之掖。《晋咸宁起居注》曰：大司马程据上雉头裘一领。诏曰：据此裘非常衣服，消费功用，宜于殿前烧之。<br/><br/>　　【黑貂 青凤】《战国策》曰：苏秦说李兑。兑送秦黑貂之裘，黄金百镒。王子年《拾遗记》曰：周昭王以青凤之毛为二裘，一曰燠质，一曰暄肌。常以御寒也。<br/><br/>　　【素锦 紫绨】《礼记》郑玄注曰：君衣狐白毛之裘，则以素锦为衣覆之，可使裼也。《西京杂记》曰：庆安年十五，为成帝侍郎，善鼓琴。赵后悦之，白上，得出入御内，绝见爱幸。常著紫绨裘，与后同居。<br/><br/>　　【鹄氅 凤毛】刘义庆《世说》曰：谢万与安诣简文，著白纶巾鹄氅见，共谈。凤毛事见青凤注。<br/><br/>　　【豹襜 羔袖】《管子》曰：武王为侈靡，令曰：豹襜豹裘，方得入庙，故豹皮百金。功臣之家，裘千钟而未得一豹皮。《左传》曰：齐以郲寄卫侯，右宰谷从而逃归。卫人将杀之，谷辞之曰：“余不悦初矣，余狐裘而羔袖。”乃赦之。杜预注曰：狐裘羔袖，言一身尽善，唯少有恶。喻己虽从出，其罪不多。<br/><br/>　　【鹔鹴 狐貉】《西京杂记》曰：司马相如与卓文君还成都，居贫愁懑，以所服鹔鹴裘就市鬻酒，与文君为欢。《论语》曰：缁衣羔裘，素衣麑裘，黄衣狐裘；亵裘长，短右袂，必有寝衣。长一身有半，狐貉之厚以居。<br/><br/>　　【青豻 玄狐】青豻事见叙事。黄帝《出军决》曰：黄帝伐蚩尤，未克。西王母遣人被玄狐之裘，以符授之。<br/><br/>　　【三英 千镒】郭璞《毛诗拾遗》曰：羔裘晏兮，三英粲兮。《毛诗注》曰：三英，三德也。英谓古者以素丝英饰裘，即上素丝五紽也。《墨子》曰：江河之水非一源，千镒之裘非一狐白。<br/><br/>　　【玄华 翠云】玄华具下谢庄表中，宋玉《风赋》曰：主人之女，翳承日之华，被翠云之裘。<br/><br/>　　【狐青 狖白】狐青见叙事。《魏志》曰：夫余国人如狐狸狖白黑貂之裘也。<br/><br/>　　【吉光 粹白】方朔《十洲记》：汉武帝天汉三年，西国王献吉光毛裘。色黄，盖神马之类，入水不沉，入火不焦。《吕氏春秋》曰：天下无粹白之狐，而有粹白之裘，取诸众白。<br/><br/>　　§启<br/><br/>　　【梁简文帝《谢东宫赐裘启》】纲启，蒙赉豹裘一领。降斯止诲，垂兹信服；物华雉毳，名高燕羽。纲才惭齐相，受白狐之饰；德谢汉蕃，均黑豹之赐。地卷朔风，庭流花雪，故以裾生惠气，袖起阳春。荷泽知惭，瞻恩兴恋，不任下情。谨启事谢闻，谨启。<br/><br/>　　§表<br/><br/>　　【宋谢庄《谢赐貂裘表》】臣庄言：主衣黄达宣敕赐臣貂裘，匦发衽开，玄华有曜，靡毫柔毳，黯鉴自凝，固以采越缀翚，光逾缉燕，臣闻嚬笑不忘。韩裳勿假，绩以昭庸，楚纩爰建。臣欢忭自歌，而同委衾之泽；勤劬未报，而叨解裘之宠。空荷荣施，徒贲微躯；承殊恩必识，服以沦生；铭悦之情，罔知所置。臣受假无由躬拜，谨遣表。<br/><br/>　　○衫第九<br/><br/>　　§叙事<br/><br/>　　刘熙《释名》曰：衫，芟也，衣无袖端也。扬雄《方言》曰：陈魏宋楚之间谓之襜，或谓之单襦。《晋东宫旧事》曰：太子纳妃，有白縠白纱白绢衫，并紫结缨。《魏文帝列传》曰：吴选曹令史刘卓病荒，梦见一人以白越单衫与之，言曰：“汝著衫污，火烧便洁也。”卓觉，果有衫在侧，污辄火浣之。刘敬叔《异苑》曰：毌丘俭征沃沮，使王倾穷其东界。父老云：“曾有破船从汉海流，得布衫，身如中人，但两袖顿长三丈。”<br/><br/>　　§事对<br/><br/>　　【白纱 降纳】车灌《晋修复山陵故事》曰：梓宫衣物，练单衫五领，练复衫五领，白纱衫六领，白纱縠衫五领，《宋起居注》曰：太始二年，御史中丞羊希奏：山阴令谢沈，亲忧未除，常着青绛纳两裆衫。请免沈前所居官也。<br/><br/>　　【纳布 织成】沈约《宋书》曰：徐湛之母会稽公主，高祖微时，有纳布衫袄等衣，皆是敬皇后手自作。高祖既贵，以此衣付公主曰：“后代若骄奢不节者，可以此示之。”祖台之《志怪》曰：建康小吏曹著，为庐山使君所迎，配以文婉。著形意不安，屡求请退；婉潸然流涕，赋序别，井赠织成裈衫也。<br/><br/>　　○裙第十<br/><br/>　　§叙事<br/><br/>　　《释名》云：裙，连接裙幅也；缘裙，裙施缘也。扬雄《方言》曰：陈魏之间谓裙为帔，绕衿谓之裙。《续汉书》曰：汉明德太后秃裙不缘。《五行志》曰：献帝时，女子好为长裙而上甚短。《西京杂记》曰：赵飞燕立为皇后，其弟上遗织成裙。《晋东宫旧事》曰：皇太子纳妃，有绛纱复裙，绛碧结绫复裙，丹碧纱纹双裙，紫碧纱文双裙，紫碧纱文绣缨双裙，紫碧纱縠双裙，丹碧杯文罗裙。《晋宋旧事》曰：崇进皇太后为太皇太后，有绛碧绢双裙，绛绢衤属裙，缃绛纱复裙，白绢裙。<br/><br/>　　§事对<br/><br/>　　【绛纱 缃绮】绛纱见叙事，《古乐府·陌上采桑》曰：秦氏有好女，自名为罗敷；湘绮为下裳，紫绮为上襦。<br/><br/>　　【薜荔 芙蓉】《楚辞》曰：采薜荔以为裳。扬雄《反离骚》曰：衿芰荷之绿衣兮，被芙蓉之朱裳。<br/><br/>　　【白霓 青羽】《楚辞》曰：青云衣兮白霓裳，举长矢兮射天狼。《真人三君内传》曰：南极夫人被锦服青羽裙也。<br/><br/>　　【紫碧 缃绛】紫碧见叙事。车灌《晋修复山陵故事》曰：梓宫衣物，有缃绛双裙六腰。<br/><br/>　　【四等 三条】周斐《汝南先贤传》曰：戴良嫁女，缘裙四等。繁钦《定情诗》曰：何以合欢欣，纨素三条裙。<br/><br/>　　§诗<br/><br/>　　【陈萧邻《咏裙复诗》】皛皛金纱净，离离宝缝裙；腰非学楚舞，宽带为思君。<br/><br/>　　○酒第十一<br/><br/>　　§叙事<br/><br/>　　《说文》曰：酒，就也，所以就人性之善恶也。一曰，造也，吉凶所起造也。《释名》曰：酒，酉也，酿之米曲，酉怿而味美也。亦言踧也，能否皆强相踧持饮之也。《汉书》曰：酒者，天之美禄。帝王所以颐养天下，享祀祈福，扶衰养疾，百福之会。《酒经》曰：空桑秽饮，酝以稷麦，以成醇醪，酒之始也。乌梅女〈麦完〉，甛醹九投，澄清百品，酒之终也。《说文》曰：酴，酒母也；醴，酒一宿熟也；醪，汁滓酒也；酎，三重之酒也；醨，薄酒也；醑，旨酒也。《仪礼》郑玄注曰：醴，稻米酒也。《世本》曰：仪狄始作酒醪，变五味，少康作秫酒。《春秋纬》曰：凡黍为酒，阳据阴乃能动，故以麦酿黍为酒。(麦阴也，是先渍曲，黍后入，故曰阳相感皆据阴也。相得而沸，是其动也。凡物阴阳相感，非唯作酒。)《周礼》曰：酒正掌酒之政令，以式法授酒材，辨五齐之名。一曰泛齐，二曰醴齐，三曰盎齐，四曰醍齐，五曰沉齐。(以节度作之，故以齐为名。泛者，成而浮滓，滓泛然，如今宜成醪矣，醴犹体也。成而汗滓相将，如今甜酒矣，盎犹瓮也。成而色蓊蓊然，如今赞阝白酒矣。醍者成而红赤，如今若下酒矣。沉者成而滓沉，如今造渭酒也。)辨三酒之物，一曰事酒，二曰昔酒，三曰清酒。(事酒，如今之醳酒也；昔酒，久酒，今之旧醳也，清酒，今之冬酿夏成者也。)《韩诗》曰：夫饮之礼，不脱屦而即序者谓之礼，跣而上坐者谓之宴。能饮者饮之。不能饮者已，谓之醧；齐颜色，均众寡，谓之沉；闭门不出者，谓之湎。故君子可以宴，可以醧，不可以沉，不可以湎。《礼记》曰：夫豢豕为酒，非以为祸也；而狱益繁，则酒之流为祸也。是故先王因为酒礼。一献之礼，宾主百拜，终日饮酒而不得醉焉。此先王之所以备酒祸也。《周礼》曰：萍氏掌谨酒。(使人节用酒。)《孔丛子》曰：昔平原君与子高饮，强子高酒，曰：“昔有遗谚：尧舜千钟，孔子百觚，子路嗑嗑，尚饮百榼。古之贤圣，无不能饮也，吾子何辞焉？”子高曰：“以予所闻，圣贤以道德兼人，未闻以饮也。”平原君曰：“即如先生言，则此言何生？”子高曰：“生于嗜酒者，盖其劝励之辞，非实然也。”<br/><br/>　　§事对<br/><br/>　　【玄碧 缥清】《列仙传》曰：安期先生与神女会圆丘，酣玄碧之香酒。曹植赋曰：苍梧缥清。<br/><br/>　　【宜春 赞夏】《吴录》曰：安成宜春县出美酒。《风土记》曰：酒则五饼赞夏蕤宾显名。<br/><br/>　　【琬液 琼苏】《拾遗记》曰：西王母荐穆王琬液清觞。《南岳夫人传》曰：夫人设王子乔琼苏绿酒。<br/><br/>　　【梁市 阮厨】《列仙传》曰：酒客，梁市上酒家客也，作酒常美，日得万钱。有过而逐之，主人酒便酸败。阮籍闻步兵缺厨多美酒，营人善酿，求为校尉。<br/><br/>　　【断蒲 切桂】《万毕术注》曰：断蒲渍酒中即厚。《楚祠》曰：奠桂酒兮椒浆。注曰：切桂于酒中。<br/><br/>　　【箪醪 盎齐】《黄石公记》曰：昔者良将，有馈箪醪者，投于河，令将士逐流而饮之。盎齐见叙事。<br/><br/>　　【酃水 程乡】《吴录》曰：湘东有酃水酒，有名。《荆州记》曰：桂阳一郡程乡有酒官。<br/><br/>　　【青田 玄鬯】《古今注》曰：乌孙国有青田核，得水则有酒味，甚淳美，如好酒。饮尽随更注水，随尽随成。不可久，久则苦不可饮。名曰青田酒。《抱朴子》曰：玄鬯倾弃而不羞，醨酪专灌于丘园。<br/><br/>　　【饣高饮 沛酣】《诗》曰：王在在镐，恺乐饮酒。《史记》曰：汉高祖过沛，置酒。酣，乃击筑为歌。<br/><br/>　　【欢伯 败首】《易林》曰：酒为欢伯，除忧来乐。陈寿《益部传》曰：杨子拒妻，刘懿公女也，字公璞。贞勋达礼，有四男二女。拒亡，教遵闺门，动有法则。长子元琮常出饮酒，还舍，母不见。十日，因诸弟谢过，乃数责之曰：“夫饮酒有不至湎者，礼也；汝乃沉荒，慢而无敬，自倡败首，何以帅先诸弟也？”<br/><br/>　　【举兕 持螯】《左传》曰：晋赵孟、叔孙豹、曹大夫入于郑，郑伯兼享之。穆叔、子皮、曹大夫兴拜，举兕爵曰：“小国赖子，知免于戾矣。”何法盛《晋中兴书》曰：毕卓常谓人曰：右手持酒杯，左手持蟹螯，拍浮酒池中，便足了一生也。<br/><br/>　　【弗淫 有藇】《左传》曰：酒以成礼，不继以淫。《毛诗》曰：伐木浒浒，酾酒有藇。注曰：以筐曰酾。藇，美也。<br/><br/>　　【军法 觞政】《史记》曰：高后立诸吕为王，王擅权有事。朱虚侯刘章入侍高后宴饮，高后令章为酒史。章曰：“臣将种也，请以军法行酒。”高后曰：“可。”酒酣，诸吕有一人亡酒。章追拔剑斩之，乃还报曰：“有亡酒一人，臣谨行军法斩之。”刘向《说苑》曰：魏文侯与大夫饮，使公乘不仁为觞政，曰：“饮不尽者浮以大白。”文侯饮不尽，不仁举白浮君。<br/><br/>　　§赋<br/><br/>　　【西晋张载《酃酒赋》】惟圣贤之兴作，贵垂功而不泯；嘉康狄之先识，亦应天而顺人。拟酒旗于玄象，造甘醴以颐神；虽贤愚之同好，似大化之齐均。物无往而不变，独居旧而弥新；经盛衰而无废，历百代而作珍。若乃中山冬启，醇酎秋发，长安春御，乐浪夏设。漂蚁萍布，芬香酷烈，播殊美于圣载，信人神之所悦；未闻珍酒，出于湘东。丕显于皇都，潜沦于吴邦，往逢天地之否运。今遭六合之开通，播殊美于圣代，宣至味而大同；匪徒用法之穷理，信泉壤之所钟，故其为酒也。殊功绝伦，三事既节，五齐必均；造酿在秋，告成在春。备味滋和，体色淳清；宣御神志，导气养形；遣忧消患，适性顺情。言之者嘉其美志，味之者弃事忘荣。于是纠合同好，以遨以游；嘉宾云会，矩坐四周。设金樽于南楹，酌浮觞以旋流；备鲜肴以绮错，进时膳之珍羞。礼仪攸序，是献是酬，赪颜微发，溢思凯休；德音晏晏，弘此徽猷。咸得志以自足，愿栖尺于一丘。于是欢乐既洽，日薄西隅，主称湛露，宾歌骊驹，仆夫整驾，言旋其居。乃凭轼以回轨，骋轻驷于通衢，反衡门以隐迹；览前圣之典谟，感夏禹之防微；悟仪氏之见疏，鉴往事而作戒。罔非酒而惟愆，哀秦穆之既醉；歼良人而弃贤，嘉卫武之能悔。著屡舞于初筵，察成败于往古，垂将来于兹篇。<br/><br/>　　【邹阳《酒赋》】清者为酒，浊者不醴；清者圣明，浊者顽騃，皆曲湒邱之麦，酿野田之米。流光醳々，甘滋泥泥，醪醴既成，绿瓷既启，且筐且漉，载篘载济。庶人以为欣，君子以为礼。其品类则沙洛绿酃，乌程若下，齐公之清。关中白薄，青渚萦醇，凝醳醇酎，千日一醒。<br/><br/>　　【扬雄《酒赋》】鸱夷滑稽，腹大如壶；尽日盛酒，人复藉酤。常为国器，记于属车；犹是言之，酒何过乎？<br/><br/>　　§启<br/><br/>　　【刘孝仪《谢晋安王赐宜城酒启》】孝仪启：奉教，垂赐宜城酒四器。岁暮不聊，在阴即惨，惟斯二理，总萃一时。少府斗猴，莫能致笑；大夫落雉，不足解颜。忽值瓶泻椒芳，壶开玉液，汉樽莫遇，殷杯未逄，方平醉而遁仙。羲和耽而废职，仰凭殊途，便申私饮。未瞩罍耻，已观帻岸；倾耳求音，不闻霆击。澄神密眡，岂觌山高；愈疾消忧，于斯已险。遗荣忽贱，即事不欺；酩酊之中，犹知铭荷。不任云云。<br/><br/>　　§赞<br/><br/>　　【东晋戴逵《酒赞》】余与王元琳集于露立亭，临觞抚琴，有味乎二物之间，遂共为之赞曰：醇醪之兴，与理不乖；古人既陶，至乐乃开。有客乘之，隗若山颓；目绝群动，耳隔迅雷。万异既冥，惟无有怀。<br/><br/>　　§诫<br/><br/>　　【庾阐《断酒诫》】盖神明智慧，人之所以灵也；好恶情欲，人之所以生也。明智运于常性，好欲安于自然。吾以知穷智之害性，任欲之丧真；于是椎金罍，碎玉碗，破兕觥，捐觚瓒。<br/><br/>　　§箴<br/><br/>　　【刘惔《酒箴》】爰建上业，曰康曰狄；作酒于社，献之明辟。仰郊昊天，俯祭后土；歆祷灵祗，辨定宾主。啐酒成礼，则彝伦攸叙，此酒之用也。<br/><br/>　　§颂<br/><br/>　　【晋刘伯伦《酒德颂》】有大人先生，以天地为一朝，万期为须臾，日月为扃牖，八荒为庭衢；行无辙迹，居无室庐，幕天席地，纵意所如；止则操卮执觚，动则挈榼持壶，唯酒是务，焉知其余。有贵介公子，搢绅处士，闻吾风声，议其所以；乃奋袂扬衿，怒目切齿，陈说礼法，是非蜂起。先生于是方捧罂承糟，衔杯漱醪，奋髯箕踞，枕曲藉糟，无思无虑，其乐陶陶。兀然而醉，怳尔而醒；俯观万物，扰扰焉如江汉之浮萍。二豪侍侧焉，如果臝之与螟蛉。<br/><br/>　　○饭第十二<br/><br/>　　§叙事<br/><br/>　　《春秋运斗枢》曰：粟五变，以阳化生而为苗；秀为禾，三变而粲谓之粟，四变入臼米出甲，五变而蒸饭可食。《周书》曰：黄帝始蒸谷为饭。《礼记》曰：膳夫掌王之食饮，(食，饭也；饮，酒浆也。)食用六谷。(稌黍稷粱麦苽菰雕胡。)黍稷稻粱，黄粱稰穛。(稰音醑，熟获也；穛，生获也。)《吕氏春秋》曰：饭之美者，玄山之禾，不周之粟，阳山之穄，南海之秬。阚泽《九章》曰：粟饭五十，粝饭七十，稗饭五十，{凿米}饭四十八，御饭四十二。《风土记》曰：精折米，十取七八；取淅使青，蒸而饭，色乃紫绀。于东流水饭食与洗而除不祥。王烈之《安成记》曰：安成郡毛亭、往同亭三十里，二亭田畴膏腴，厥稻馨香，饭若凝脂。《周礼》曰：凡食眡春时。(饭宜温齐调和。)《宋东宫仪记》曰：掌侍臣常食唱饭二人。《礼记》曰：毋搏饭，毋放饭，毋扬饭。卫宏《汉旧仪》曰：齐则食文二人旋案，陈三十六肉，九谷饭。潜夫论云：夫粱饭食肉，有好于面目，不若粝粱藜蒸之可食于口也。韩子曰：孙叔敖为令尹，粝饭菜羹。《晏子春秋》曰：晏子相齐，食脱粟饭。宗躬《孝子传》曰：吴人陈遗为郡吏，母好食锅底焦饭。遗在役，恒带一囊，每煮食，取焦者以贻母。东方朔《神异记》曰：东方有人名黄父，以鬼为饭，以雾为浆。崔鸿《前秦录》曰：苻坚以乞活夏默为左镇郎，胡人护磨那为右镇郎，以奄人申香为拂盖郎。默等身长一丈八尺，并多力善射。三人每食，饭一石，肉三十斤。<br/><br/>　　§事对<br/><br/>　　【芳菰 奇稌】曹植《七启》曰：芳菰精稗，霜蓄露葵。陆机《七徵》曰：神皋奇稌，嘉禾之穗；含滋发馨，素颖玉锐。<br/><br/>　　【精{凿米} 濡润】《左传》曰：大羹不致，粢食不{凿米}。杜预注曰：不精{凿米}也。傅巽《七诲》曰：孟冬香粳，上秋膏粱；雕胡菰子，丹具东墙。濡润细滑，流泽芬芳。<br/><br/>　　【脱粟 折粳】《汉书》曰：公孙弘为丞相封侯，食一肉脱粟之饭。鱼豢《魏略》曰：太祖嘲王朗曰：“不能效君昔在会稽折粳米饭。”朗曰：“适宜实难，如朗者未可折。明公今日可折乃不折。”<br/><br/>　　【饛簋 陪鼎】《毛诗》曰：有饛簋飧，有捄棘匕。毛苌注曰：饛，满簋貌；飧，熟食。《左传》曰：宴有好货，食有陪鼎，礼之至也。<br/><br/>　　【大梁之黍 不周之粟】张协《七命》曰：大梁之黍，琼山之米，唐稷播其根，农帝尝其华。不周粟事见叙事。<br/><br/>　　【西旅 东墙】王粲《七释》曰：西旅游梁，御宿素粲，瓜州红曲，参糅相半。软滑膏润，入口流散。东墙事见濡润注。<br/><br/>　　【南海之秬 东湖之菰】南海秬见叙事。徐干《七喻》曰：南土之粳，东湖之菰。<br/><br/>　　○粥第十三<br/><br/>　　§叙事<br/><br/>　　《广雅》曰：粥，糜饘也。《释名》曰：糜，煮米使糜烂也，粥濯于糜粥粥然也。《周书》曰：黄帝始烹谷为粥。《风土记》曰：天正日南，黄钟践长。是日始牙动，为饘粥以养幼；俗尚以赤豆为糜，以象色也。《天文要集》曰：玉井主粥厨。郭义恭《广志》曰：辽东赤粱，魏武帝以为御粥。《南越志》曰：庐陵城中有井，半青半黄。黄者甜滑宜作粥，色如金，似灰汁，甚芬馨。《左传》曰：鼎铭有云：饘于是，粥于是，以糊余口。《说文》曰：周谓之饘，宋卫谓之餰。扬雄《方言》曰：陈楚之内，相谒食麦谓之餥。《邺中记》曰：并州之俗，以冬至后百日，为介子推断火，冷食三日，作干粥，中国以为寒食。《凉州异物志》曰：高昌僻土，有异于华；寒服冷水，暑啜罗阇。(郡人呼粥。)<br/><br/>　　§事对<br/><br/>　　【掷杯 纳橐】《郭林宗别传》曰：林宗尝止陈国文学，见童子魏德公求近其房，供给洒扫。林宗尝不佳，中夜命作粥。一啜，怒而诃之曰：“为长者作粥，使沙不可食？”以杯掷地。德公更为进之，三诃，德公终无变容。《左传》曰：晋人执卫侯，置诸深室，宁子职纳橐饘焉。杜注：饘，糜粥也。<br/><br/>　　【屑曲 斧冰】徐广《晋记》曰：愍帝建兴四年，京城粮尽，屑曲为粥，以供帝食。魏武帝《苦寒行》曰：行行日已远，人马同时饥；担橐以取薪，斧冰持作糜。<br/><br/>　　【烹谷 泛膏】烹谷事见叙事。《齐谐记》曰：吴县张成夜起，忽见一妇人，立于宅南角，举手招成曰：“此地是君家之蚕室，我即是此地之神。明年正月半，宜作白粥，泛膏于上，以后年年大得蚕。今之作膏糜象此。”<br/><br/>　　【刘家发盆 尹氏罗鼎】《续搜神记》曰：乐安刘池苟家在夏口，忽有鬼来刘家。喜偷食，刘即于他家煮治葛，取二升汁，密赍还家。向夜举家作粥，食于一瓯。因泻葛汁著中于瓦上，以盆覆之。人定后，闻鬼从外来，发盆啖糜。既须臾间，在屋头吐，于此遂绝。《录异传》曰：周时尹氏贵盛，五叶不别会食，数千人遭饥荒，罗鼎作粥，听之，声闻数十里。<br/><br/>　　○肉第十四<br/><br/>　　§叙事<br/><br/>　　《说文》曰：肴，杂肉也；腌，渍肉也；膰，宗庙熟肉也。《穀梁》曰：脤者，俎实祭肉也。生日脤，熟曰膰，盖社肉也。《尔雅》曰：肉曰脱之。(剥其皮也。)扬雄《方言》曰：朝鲜冽水之间，凡暴肉及牛羊五脏谓之膊。《家语》曰：夫食肉者勇悍。《礼记》曰：濡肉齿决，干肉不齿决。又曰：熬捶之，去其皽，编{艹佳}，布牛肉焉。屑桂与姜，以洒诸上而盐之，干而食之。欲濡肉，则释而煎之以醢；欲干肉，则捶而食之。鱼豢《典略》曰：凡宗庙三岁大袷，每太牢分之。左辨上帝，右辨上后，俎余委肉积于前数千斤，名惟俎。<br/><br/>　　§事对<br/><br/>　　【鹢鹢 猩猩】王充《论衡》曰：仲子兄禄万钟，以兄之禄为不义之禄，而不食之；以兄之室为不义之室，而不居也。避兄离母，处于于陵。他日归，有馈其兄生鹅者，曰：“恶用是鹢鹢者。”他日，其母杀是鹅与之食，其兄自外来至，曰：“是鹢鹢者之肉。”而仲子耻负前言，即吐而出之。《吕氏春秋》曰：肉之美者，猩猩之唇。<br/><br/>　　【乌衔 鼠盗】《汉书》曰：乌孙王昆莫父难兜靡，小国也。大月氐杀夺其地，而就翎侯，抱置草中。远见兽乳之，又有乌衔肉翔莫傍，以为神，持向匈奴。又曰：张汤父为长安丞，出，汤守舍。鼠盗肉，还怒笞汤。汤掘得鼠及余肉，劾鼠。传爰书，讯鞠论报，并取鼠与肉，具狱，磔于堂下。<br/><br/>　　【置堇 持蒲】《国语》曰：骊姬以君命命申生曰：“今君梦见齐姜，必速祠之。”申生祭于曲沃，归胙于绛。公田、骊姬乃置鸩于酒，置堇于肉。贾逵注曰：堇，乌头也。臧荣绪《晋书》曰：赵高为丞相，指鹿为马，持蒲作肉。<br/><br/>　　【熊蹯 鸡跖】《左传》：晋灵公使宰夫煮熊蹯，不熟，杀之，置诸畚，载以过朝。又曰：楚太子商臣以宫甲围成王，请熟熊蹯而死，不听。《吕氏春秋》曰：善学者若齐王食鸡，必食其跖数千而后足也。<br/><br/>　　【殷圃 夏山】《公孙尼子》曰：殷纣为肉圃。《帝王世纪》：夏桀为肉山脯林。<br/><br/>　　【登俎 置橐】《左传》曰：公将如棠观鱼，臧僖伯曰：“鸟兽之肉，不登于俎，则公不射，古之制也。”又曰：赵宣子田于首山，舍翳桑。见灵辙饿，食之，舍其半，曰：“宦三年矣，未知母之存否？”请以遗之，使尽之。箪食其肉，置诸橐以与之。<br/><br/>　　【屠门嚼 里社均】《桓谭新论》曰：人闻长安乐，出门西向笑；人知肉味美，即对屠门而嚼。《汉书》曰：陈平为里中社分肉甚均，里父老曰：“善哉陈孺子之为宰。”平曰：“使平得宰天下，亦如此肉。”<br/><br/>　　【象白 燕翠】张协《七命》曰：封熊之蹯，翰音之趾；燕髀猩唇，髦残象白。《吕氏春秋》曰：肉之美者，隽燕之翠，迷荡之腕。<br/><br/>　　【龙肝 燕髀】傅玄《七谟》曰：�龠凤皇之胎，椓飞龙之肝。燕髀事见象白注。<br/><br/>　　【牛脾 猪肝】刘敬叔《异苑》曰：山阴有人常食牛肉，左脾便作牛鸣。每劳辄剧，食乃止。《东观汉记》曰：闵仲叔客居安邑，老病家贫，不能置肉，日买一片猪肝。<br/><br/>　　【无损 追复】《神异经》曰：南方有兽，名曰无损，其肉唯可作鲊。又《十洲记》曰：昆仑铜柱下，有回屋焉。壁方丈，上有鸟，名曰希。左翼覆东王公，右翼覆西王母。其肉若醯。仙人甘之，追复，与天消息；不仙者食之，其肉苦如醷。<br/><br/>　　○羹第十五<br/><br/>　　§叙事<br/><br/>　　《释名》曰：羹，汪也，汁汪郎也。《说文》曰：羹，五味和也，烧豕肉羹也。《广雅》曰：羹谓之湆。《淮南子》曰：豆之上先大羹。(大羹，肉湆。)《礼记》曰：脯羹、鸡羹、折稌、犬羹、兔羹，和糁不蓼。(稌，稻也。凡羹，齐以五味之和，米屑之糁，则不蓼矣。)缪袭《祭仪》曰：夏祠和羹芼以葵，秋祠和羹芼以葱，冬祠和羹芼以韭。《周礼》曰：烹人于祭祀，共大羹、鉶羹，宾客亦如之。《礼记》曰：大羹不和。刘桢《毛诗义问》曰：鉶羹，有菜盐豉其中。菜为其形象可食，因以鉶为名。《礼记》又曰：羹食，自诸侯以下，至于庶人，无等，士不贰羹胾。子卯稷食菜羹，凡居人之右，无嚃羹，(亦嫌疾。)无絮羹。(调和也。)客絮羹，主人辞不能烹。《史记》曰：尧之有天下，粢粝之食，藜藿之羹。刘向《新序》曰：纣王天下，熊羹不熟而杀庖人。<br/><br/>　　§事对<br/><br/>　　【梅苏 韭芼】陆玑《毛诗草木疏》曰：梅，杏类也。其子赤而酢，不可生啖。煮而曝干为苏，可著羹臛中。韭芼见叙事。<br/><br/>　　【染鼎 吹荠】《左传》曰：子公之食指动，谓子家曰：“必食异味。”及入见灵公，宰夫将解鼋。子公相视而笑曰：“果然。”及食大夫鼋羹，召子公而弗与也。子公怒，染指于鼎，尝之而出。《楚辞》曰：惩于羹者而吹荠。王逸注曰：言人于歠羹而热，心中惩之，见荠，则恐而吹之。<br/><br/>　　【烹猴 斟雉】《淮南子》曰：楚有烹猴者，而召其邻人，邻人以为犬羹而甘之。后闻其猴，据地而尽吐泻其所食，此未知味者。《楚辞》曰：彭铿斟雉帝何飨。王逸注曰：彭铿，彭祖也。好和滋味，善斟雉羹事帝尧。<br/><br/>　　【子期走楚 羊斟入郑】《战国策》曰：中山君飨大夫，司马子期在焉。羊羹不遍，子期怒走楚。楚王伐中山。中山君亡，曰：“君以一杯羊羹亡国。”刘向《说苑》曰：郑伐宋，宋将战。华元杀羊食士，其御者羊斟不与焉。及战，曰：“昔之羊羹子为政。今日之事我为政。”与华元驰入郑，宋师败绩。<br/><br/>　　§赋<br/><br/>　　【张翰《豆羹赋》】孟秋嘉菽，垂枝挺荚；是刈是获，充箪盈箧。香铄和调，周疾赴急。<br/><br/>　　○脯第十六<br/><br/>　　§叙事<br/><br/>　　《释名》曰：脯，搏也，干燥相搏著也。又曰：修，修缩也，干燥而缩也。《说文》曰：脯，干肉也；修，脯也；膊，薄脯膊之屋上也；腕，骨脯也；朐，脯脡也。《周礼》曰：腊人掌干肉，凡田兽之脯腊膴胖之事。(夫物解肆干之，谓之干肉；薄切曰脯，捶之而施姜桂曰腵。修，腊小物而干者。)祭祀，共豆脯、荐脯、膴胖。卢谌《祭法》：春祠用脯，夏用疈脯。《仪礼》曰：乡饮酒，主人立于西阶东，荐脯；使行出祖，释軷祭脯；士冠，宾东面荐脯。《礼记》又曰：妇人之贽脯修，大夫燕礼，有脯无脍，有脍无脯。《穀梁》曰：束修之肉，不行境中，有至尊者不贰。<br/><br/>　　§事对<br/><br/>　　【浊氏 腊人】《汉书》曰：浊氏以卖脯而连骑，张里以马{殹巫}而击钟。腊人事见叙事。<br/><br/>　　【追复 不减】东方朔《神异经》曰：西北荒有遗酒追复脯焉，其味如獐，食一片，复一片。葛洪《神仙传》曰：左慈诣刘表请犒军，有酒一器，脯一盘。百人接酒赐兵，人人三杯酒，一片脯，万人皆周，而酒器如故，脯亦不减。<br/><br/>　　【四脡 二朐】《公羊传》曰：鲁昭公出奔，齐侯使高子执箪食四脡脯，稽首以衽受。何休注曰：屈中曰朐，申曰脡。《吕氏春秋》曰：赵宣子将之绛，见翳桑之下有饿人。宣子与脯二朐，拜受而不敢食。问其故，曰臣有母，持以遗之。宣子更赐之脯二束，遂去。<br/><br/>　　【仙麟 冰鼠】葛洪《神仙传》曰：王方平至蔡经家，与麻姑共设肴膳。擗脯而行，如巧犭百炙，云是麒麟脯。东方朔《神异经》曰：北方有曾冰万里，厚百丈。有鼷鼠在冰下，食冰下草水。肉重万斤，可以作脯。<br/><br/>　　【琼枝 金矢】《楚辞》曰：折琼枝以为羞。王逸注曰：羞，脯也。《周易》曰：啮干脯，得金矢。王肃注曰：四体纯阴卦，骨之象，骨在干肉脯之象，金象，所以获野禽以食之，反得金矢。君子于味必思其毒，于利必备其难。<br/><br/>　　【尧扇 纣林】王充《论衡》曰：尧庖厨中自生肉脯，如扇形，摇鼓生凉。《六韬》曰：纣以脯肉为林。<br/><br/>　　【正膂通干 左朐右末】杜育菽赋曰：脯则正膂通干，粗鹿肥麋。《礼记》曰：以脯修置者，左朐右末。郑玄注曰：屈中曰朐。<br/><br/>　　§赋<br/><br/>　　【唐陈子昂《麈尾赋》】天之浩浩兮，物亦芸芸；性命变化兮，如丝之纷。或以神好正直，天盖默默；或以道恶强梁，天亦茫茫。此仙都之微兽，固何负而离殃。始居幽山之薮，食乎丰草之乡；不害物以利己，不营利以同方。何忘情而委化，而伐情之不忘。卒罹纲以见逼，授庖丁而离伤；不以斯尾之有用，而杀身于此堂。为君雕俎之羞，厕君金盘之实；承主人之嘉庆，对象筵与宝瑟。虽信美于兹辰，讵同欢于畴昔。客有感之而叹曰：命不可思，神亦难测；吉凶悔吝，未始有极。借如天道之用，莫神于龙；受戮为醢，不知其凶。王者之瑞，莫圣于麟；遇害于野，不知其仁。神既不能自智，圣亦不能自知；况林栖而谷走，及山鹿与野麋。古人有言：天地之心，其间无巧，宜之则顺，动之则夭。谅物情之不异，又何有于情矫？故曰：天之神明，与物推移；不为事先，动而辄随。是以至人无己，圣人不知；子欲全身而远害，曾是浩然而顺斯。<br/><br/>　　○饼第十七<br/><br/>　　§叙事<br/><br/>　　《释名》云：饼，并也，搜麦面使合并也。胡饼，言以胡麻著之也。《说文》曰：饼，面餈也。扬雄《方言》曰：饼谓之饦，或谓之餦，或谓之馄。徐畅《祭记》：五月麦熟荐新，起漱白饼。崔寔《四民月令》曰：立秋无食煮饼及水溲饼。崔鸿《前赵录》曰：石季龙讳胡，改胡饼曰麻饼。<br/><br/>　　§事对<br/><br/>　　【下乳 曼头】范汪《祠制》曰：夏荐下乳饼臛，孟秋下雀瑞，孟冬祭下水引。卢谌《祭法》曰：春祠用曼头、饧饼、髓饼、牢丸，夏秋冬亦如之；夏祠别用乳饼，冬祠用环饼也。<br/><br/>　　【面起 水引】萧子显《齐书》曰：永明九年正月，诏，太庙四时祭，荐宣皇帝面起饼。又曰：何戢为司徒左长史，太祖为领军，与戢来往，数置欢宴。上好水引饼，戢令妇女躬自执事以设上焉。<br/><br/>　　【十字 一笥】王隐《晋书》曰：何曾尊豪累世，蒸饼上不作十字不食。《东观汉记》曰：光武问第五伦曰：“闻卿为市掾，有人遗卿母一笥饼。知从外来，夺之，母遂探口，饼出之。”伦对曰：“实无此。众人以臣愚蔽，故为出此言者也。”<br/><br/>　　【薄夜 亥日】荀氏《四时列馔传》曰：春祠有曼头饼，夏祠以薄夜代曼头，无能作以白环饼。《杂五行书》曰：十月亥日食饼，令人无病。<br/><br/>　　【进壶公 遗王悦】葛洪《神仙传》曰：壶公者，从远方来卖药，常悬一壶于坐上，每日入后，跳入壶。市掾费长房于楼上见之，知非常人也，身为扫除，并进饼。公令长房共跳入壶，但见楼观五色，重门阁道，侍者数十人。谢绰《宋拾遗记》曰：琅琊王悦，少厉清操，亮有风检，为吏部郎。邻省有会同者，遗悦饼一瓯。辞竟不受，曰：“所费诚复小小，然少来不欲当人之惠。”<br/><br/>　　【刘子扬知盐 何平叔疑粉】皇甫谧《玄晏春秋》曰：卫伦以郎应会于京师，过予而论及于味。伦称魏故侍中刘子扬食饼，知盐生精味之至也。予曰：“昔师旷识劳薪，易牙别淄渑，子扬之妙抑末乎？”伦曰：“晋师旷易牙，古之精也；魏之子扬，今之妙，子何间焉？”钱启《语林》曰：何平叔美姿仪，面绝白。魏文帝疑其著粉，后正夏月，唤来，与熟饼。既啖之，汗出，随以朱衣自拭，色转蛟洁。帝始信之。<br/><br/>　　§赋<br/><br/>　　【束晰《饼赋》】若夫三春之初，阴阳交际，寒气既消，温不至热。于是享宴，则曼头宜设。炎律方回，纯阳布畅，服絺饮冰，随阴而凉。此时为饼，莫若薄夜。商风既厉，大火西移；鸟兽毨毛，树木疏枝，肴馔尚温，则起溲可施。玄冬猛寒，清晨之会，涕冻鼻中，霜凝口外，充虚解战，汤饼为最。然皆用之有时，所适者也。苟错其次，则不能斯善，其可以通冬达夏。终岁常施，四时从用，无所不宜，唯牢丸乎？尔乃重罗之面，尘飞白雪，胶黏筋〈黍刃〉，溔液濡泽。肉则羊膀豕胁，脂肤相半；脔如蜿首，珠连砾散。姜枝葱本，萃缕切判，辛桂剉末，椒兰是洒，和盐漉豉，揽和胶乱。于是火盛汤涌，猛气蒸作；振衣振裳，握搦拊搏。面迷离于指端，手萦回而交错；纷纷驳驳，星分雹落。笼无迸肉，饼无流面；姝偷冽敕，薄而不绽。弱似春绵，白若秋练；气勃郁以扬布，香飞散而远遍。行人垂涎于下风，童仆空噍而邪盼；擎器者舐唇，立侍者干咽。<br/><br/>　　§序<br/><br/>　　【庾阐《恶饼赋序》】范子常者，尝造予宿，臛鸡为饼，遍食之。情甚虚，奇嘉之味不实，聊作《恶饼赋》以释之：若乃董卢飞名于华肆，和均绝技于俗廛；王孙骇叹于曳绪，束子赋弱于春绵。色必霜葩雪皓，肉则锦争云娴。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9598.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9600.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

