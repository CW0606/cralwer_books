<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十一 襄十年，尽十二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十一 襄十年，尽十二年全文,孔颖达作品" />
<meta name="description" content="春秋左传正义原文阅读,卷三十一 襄十年，尽十二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10311.html";
var nextpage="novel-read-1018-10313.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十一 襄十年，尽十二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10311.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十一 襄十年，尽十二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:23:49<span class="divide">|</span></p>
<div class="page-body">
<div class="page-content">
<p> 　　【经】十年，春，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光会吴于柤。（吴子在柤，晋以诸侯往会之，故曰“会吴”。吴不称子，从所称也。柤，楚地。○柤，庄加反。）<br/><br/>　　[疏]注“吴子”至“楚地”。正义曰：成十五年，诸侯大夫会吴于锺离；五年，鲁、卫会吴于善道，皆大夫来也。此传云“会吴子寿梦”，则吴子自来也。五年戚之会，吴序鄫上。此殊吴者，亦如锺离、善道，晋以诸侯往彼会之，故曰“会吴”也。哀十三年，公会晋侯及吴子于黄池，彼称吴子，此不称子者，从其所称也。苏氏云：“谓诸侯直称之曰吴。”故从诸侯之所称也。至於黄池之会，自去其僣号而称子，以告令诸侯，故诸侯亦从而称之也。刘炫云：“从所称者，诸侯盟会，会则必自言其爵，盟则自言其名。”故盟得以名告神，会得以爵书策。吴是东夷之君，未闲诸夏之礼。於此自称为吴，不知以爵告众，故从所称书吴也。故《释例》云：“吴晚通上国，故其君臣朝会，不同於例，亦犹楚之初始。”是言吴未知称爵也。<br/><br/>　<br/><br/>　　夏，五月，甲午，遂灭偪阳。偪阳，妘姓国，今彭城传阳县也。因柤会而灭之，故曰遂。○偪，徐甫目反，又彼力反，本或作逼。妘音云。<br/><br/>　　[疏]注“逼阳”至“曰遂”。<br/><br/>　　○正义曰：逼阳，妘姓，传文也。《郑语》云：“妘姓，鄢、郐、路、逼阳也。”遂者，因上事生下事之辞。此因柤会而遂灭偪阳，虽复隔以日月，文犹系於会柤。因会柤而始谋灭之，故言遂也。<br/><br/>　<br/><br/>　　公至自会。无传。<br/><br/>　　楚公子贞、郑公孙辄帅师伐宋。<br/><br/>　　晋师伐秦。荀罃不书，不亲兵也。<br/><br/>　　[疏]注“荀罃”至“兵也”。<br/><br/>　　○正义曰：传称荀罃伐秦，而经不书罃，知罃不亲兵，以师告也。<br/><br/>　<br/><br/>　　秋，莒人伐我东鄙。<br/><br/>　　公会晋侯、宋公、卫侯、曹伯、莒子、邾子、齐世子光、滕子、薛伯、杞伯、小邾子伐郑。齐世子光先至於师，为盟主所尊，故在滕上。<br/><br/>　　[疏]注“齐世”至“滕上”。<br/><br/>　　○正义曰：《周礼·典命》：“诸侯之適子，誓於天子，摄其君，则下其君之礼一等。未誓，则以皮帛继子男。”郑玄云：“誓犹命也。言誓者，明天子既命，以为之嗣”也。十九年传云：“光之立也，列於诸侯矣。”则光是未誓者也，法当继於子男之下。柤之会，列於小邾之下，是其正也。於此伐也，传称“崔杼使大子光先至于师，故长於滕”。晋悼以齐是大国，光复先至，心善其共，遂进其班。为盟主所尊，故在滕上。言其非正法也。<br/><br/>　<br/><br/>　　冬，盗杀郑公子騑、公子发、公孙辄。非国讨，当两称名氏。杀者非卿，故称盗。以盗为文，故不得言其大夫。<br/><br/>　　[疏]注“非国”至“大夫”。<br/><br/>　　○正义曰：若国家讨而杀之，则举国名。言杀其大夫。若非国讨，两下相杀，则两书名氏。王札子杀召伯、毛伯是也。此非国讨，亦当两书名氏。但杀之者，尉止、司臣之徒，皆非卿也。非卿，则名氏不合见经，故称之为盗。凡言其者，是其所有也。君是臣之君，故书弑其君。臣是君之臣，故书杀其大夫。盗者，寇贼之名，贱之不系於国。被杀者，非盗之所有。既以盗为文，故不得言其大夫，若如他物杀之。然哀四年“盗杀蔡侯申”，注云：“贱者，故称盗。不言弑其君，贱盗也。”文十六年《公羊传》曰：“大夫弑君称名氏，贱者穷诸人。大夫相杀称人，贱者穷诸盗。”其义虽不可通於《左氏》，其言贱盗之意则同。<br/><br/>　<br/><br/>　　戍郑虎牢。伐郑诸侯，各受晋命戍虎牢。不复为告命，故独书鲁戍而不叙诸侯。○复，扶又反。<br/><br/>　　楚公子贞帅师救郑。○公至自伐郑。无传。<br/><br/>　　【传】十年，春，会于柤，会吴子寿梦也。（寿梦，吴子乘。○梦，莫公反。）<br/><br/>　　[疏]注“寿梦，吴子乘”。<br/><br/>　　○正义曰：十二年“吴子乘卒”是也。服虔云：“寿梦，发声。吴蛮夷言，多发声，数语共成一言。寿梦，一言也。经言乘，传言寿梦，欲使学者知之也。”然寿梦与乘，声小相涉。服以经、传之异，即欲使同之。然则馀祭、戴吴，岂复同声也？当是名字之异，故未言之。<br/><br/>　<br/><br/>　　三月，癸丑，齐高厚相大子光，以先会诸侯于锺离，不敬。吴子未至，光从东道与东诸侯会遇，非本期地，故不书会。高厚，高固子也。癸丑，月二十六日。○相，息亮反，下同。<br/><br/>　　[疏]注“吴子”至“六日”。<br/><br/>　　○正义曰：言先会诸侯，则是会期未到，故知吴子未至而诸侯自会也。柤与锺离相近，地在宋之东南，知光从东道与东方诸侯遇，盖邾、莒、滕、薛之徒，自相会遇也。本非期会之地，会亦不以告鲁，故不书也。如杜此注，则吴子未至，亦未赴於柤。而上注云：“吴子在柤，诸侯往会之”者，吴子元遣告晋，言己至柤而已，非晋侯自期於柤，召吴子使赴也。戚之会，则吴子在善道，召使赴戚，故与诸国同序於列也。杜明言癸丑是三月二十六日。下四月戊午云“月一日”，五月庚寅云“月四日”，甲午云“月八日”。所以明言日者，欲证前九年“闰月”为“门五日”。於上下日月相当，故杜备言其日也。刘炫曰：“杜言癸丑二十六日者，见与下四月一日会相近，知非二会也。”<br/><br/>　<br/><br/>　　士庄子曰：“高子相大子以会诸侯，将社稷是卫，而皆不敬，厚与光俱不敬。弃社稷也。其将不免乎！”为十九年齐杀高厚、二十五年弑其君光传。<br/><br/>　　夏，四月，戊午，会于柤。经书春，书始行也。戊午，月一日。<br/><br/>　　[疏]注“经书春，书始行”。<br/><br/>　　○正义曰：传言夏会而经书春，知经书始行，传言会日也。诸赴盟会者，初去告行而已。盟会必行还乃书，何则？初去之时，未知所会几国，岂得即书会也？明其皆是行还告庙，乃书之耳。但所书者，或追记发国之初，或即书所会之日。此会柤，以其经、传不同，乃知春行、夏会。其馀传无会日，亦应有如此者。如此之类，是追记初行也。二十年六月庚申，公会晋侯云云于澶渊，成五年十二月巳丑，公会晋侯云云于蟲牢，如此之类，是即书会日也。此盖旧无定法，史官不同，故立文异耳。<br/><br/>　<br/><br/>　　晋荀偃、士匄请伐偪阳，而封宋向戌焉。以宋常事晋，而向戌有贤行，故欲封之为附庸。○行，下孟反。荀罃曰：“城小而固，胜之不武，弗胜为笑。”固请。丙寅，围之，弗克。丙寅，四月九日。孟氏之臣秦堇父辇重如役。堇父，孟献子家臣。步挽重车以从师。○堇，徐音谨。挽音晚。<br/><br/>　　[疏]“辇重如役”。<br/><br/>　　○正义曰：重者，车名也。载物必重，谓之重。人挽以行，谓之辇。军行以载器物，止则以为藩营。此人挽此重车，以从役也。宣十二年解巳具之。<br/><br/>　<br/><br/>　　逼阳人启门，诸侯之士门焉。见门开，故攻之。县门发，郰人纥抉之，以出门者。门者，诸侯之士在门内者也。纥，郰邑大夫，仲尼父叔梁纥也。郰邑，鲁县东南莝城是也。言纥多力，抉举县门，出在内者。○县音玄，注及下同。郰，侧留反。纥，恨发反。抉，鸟穴反，徐又古穴反。出，如字，一音屈遂反。<br/><br/>　　[疏]“县门”至“门者”。<br/><br/>　　○正义曰：县门者，编版广长如门，施关机以县门上，有寇则发机而下之。诸侯之士，攻逼阳之门，巳有入者，县门乃发，郰人纥抉而举之，以出门者。门者，谓攻门者也。纥为郰邑大夫，公邑大夫，皆以邑名冠之，呼为某人。孔子之父名纥，字叔梁。古人名字并言者，皆先字而后名。故《史记·孔子世家》称为“叔梁纥”也。服虔云：“抉，撅也。谓以木撅抉县门使举，令下容人出也。门者下属为句。”<br/><br/>　<br/><br/>　　狄虒弥建大车之轮，而蒙之以甲，以为橹。狄虒弥，鲁人也。蒙，覆也。橹，大楯。○虒音斯。弥，徐音弥，一音武脾反。橹音鲁。楯，常尹反，又音尹。左执之，右拔戟，以成一队。百人为队。○队，徒对反，徐徒猥反。<br/><br/>　　[疏]“狄虒”至“一队”。<br/><br/>　　○正义曰：郑玄云：“大车，平地载任之车也。”《考工记》：“车人为车，柯长三尺。”大车毂长半柯，轮崇三柯。是轮高九尺，其车罔圆周二丈七尺。建，立也。立此大车之轮，而覆之以甲，以为橹也。《考工记》：“殳长寻有四尺，车戟常，崇於殳四尺。”八尺曰寻，倍寻曰常，则戟长一丈六尺也。队是行列之名。百人为队，相传为然。成一队者，言其当百人也。<br/><br/>　<br/><br/>　　孟献子曰：“《诗》所谓‘有力如虎’者也。《诗·邶风》也。○邶音佩。主人县布，堇父登之，及堞而绝之，逼阳人县布，以试外勇者。○堞音牒，徐养涉反。队，则又县之，苏而复上者三，主人辞焉，乃退。主人嘉其勇，故辞谢不复县布。○队，直类反。复，扶又反，注同。上，时掌反。三，息暂反，又如字。<br/><br/>　　[疏]“苏而复上”。<br/><br/>　　○正义曰：宣八年传曰：“晋人获秦谍，杀诸绛市，六日而苏。”则苏者，死而更生之名也。堇父队而闷绝，似若死，然得苏悟，而复缘布上。<br/><br/>　<br/><br/>　　带其断以徇於军三日。带其断布以示勇。○断，徒乱反。徇，似俊反。诸侯之师久於逼阳，荀偃、士匄请於荀罃曰：“水潦将降，惧不能归，向夏恐有久雨。从丙寅至庚寅二十五日，故曰久。○潦音老。请班师。”班，还也。知伯怒，知伯，荀罃。○知音智。投之以机，出於其间，出偃、匄之间。○机，本又作‘几’，同。日：“女成二事，而后告余。二事：伐逼阳，封向戌。○女音汝，下及注皆同。余恐乱命，以不女违。既成改之为乱命。女既勤君而兴诸侯，牵帅老夫以至于此。既无武守，无武功可执守。而又欲易余罪，曰：‘是实班师，不然，克矣。’谓偃、匄将言尔。余羸老也，可重任乎？不任受女此责。○羸，劣危反。重，直用反。任音壬，注同。七日不克，必尔乎取之！”言当取女以谢不克之罪。<br/><br/>　　五月，庚寅，月四日。荀偃、士匄帅卒攻逼阳，亲受矢石，躬在矢石间。○卒音子忽反。<br/><br/>　　[疏]注“躬在矢石间”。<br/><br/>　　○正义曰：服虔云：“古者以石为箭镝。”引《国语》“有隼集於陈侯之庭，楛矢贯之石砮”，以证石为箭镞。若石是箭镞，则犹是矢也，何须“矢、石”并言？杜言在矢石间，则不以石为矢也。《周礼·职金》：“凡国有大故，而用金石，则掌其令。”郑玄云：“用金石者，作枪雷之属。”雷即礧也。兵法：守城用礧石以击攻者，陈思王《征蜀论》云“下礧成雷，榛残木碎”是也。<br/><br/>　<br/><br/>　　甲午，灭之。月八日。书曰“遂灭逼阳”，言自会也。言其因会以灭国，非之也。<br/><br/>　　[疏]注“言其”至“之也”。<br/><br/>　　○正义曰：僖四年，公会齐侯云云侵蔡，蔡溃，遂伐楚。二十三年，齐侯伐卫，遂伐晋。如此之类，一行而有二事者，法当言“遂”。“遂”，非善恶之名，而此传特云“书曰‘遂灭逼阳’，言自会也”，则知此言“遂”者，有非之之意。所以然者，彼因伐遂伐，本谋伐行兵，容可一举而伐两国；会非征伐之事，荀偃、士匄於会始请，则逼阳无大罪，诸侯无宿谋，因会灭人，情在可责。传称“言自会也”，是尤其从会行也。《释例》云：“会以训上下、叙德刑。‘遂灭逼阳’，言灭生於会，非本意也。”是言因会以灭国，非之之事也。“书曰”者，是重尼新意，则旧史不然。本盖别书诸侯灭逼阳，仲尼改之，而言“遂”耳。<br/><br/>　<br/><br/>　　以与向戌，向戌辞曰：“君若犹辱镇抚宋国，而以逼阳光启寡君，群臣安矣，其何贶如之？言见赐之厚无过此。○贶音况，赐也。<br/><br/>　　[疏]“光启寡君”。<br/><br/>　　○正义曰：光昭宋国，开其疆竟，以赐寡君。<br/><br/>　<br/><br/>　　若专赐臣，是臣兴诸侯以自封也，其何罪大焉？敢以死请。”乃予宋公。宋公享晋侯于楚丘，请以《桑林》。《桑林》，殷天子之乐名。<br/><br/>　　[疏]注“桑林”至“乐名”。<br/><br/>　　○正义曰：若非天子之乐，则宋人不当请，荀罃不须辞。以宋人请而荀罃辞，明其非常乐也。宋是殷后，得用殷乐，知《桑林》是殷天子之乐名也。经典言“乐殷为《大护》”，而此复云《桑林》者，盖殷家本有二乐，如周之《大武》、《象舞》也。名为《大护》，则传记有说。汤以宽政治民，除其邪虐，言能覆护下民，使得其所，故名其乐为《大护》。其曰“《桑林》”，先儒无说。唯《书传》言，汤伐桀之后，大旱七年，史卜曰：“当以人为祷。”汤乃翦发断爪，自以为牲，而祷於桑林之社，而雨大至，方数千里。或可祷桑林以得雨，遂以《桑林》名其乐也。皇甫谧云：“殷乐一名《桑林》。”以《桑林》为《大护》别名，无文可冯，未能察也。<br/><br/>　<br/><br/>　　荀罃辞。辞，让之。荀偃、士匄曰：“诸侯宋、鲁，於是观礼。宋，王者后，鲁以周公故，皆用天子礼乐，故可观。鲁有禘乐，宾、祭用之。禘，三年大祭，则作四代之乐。别祭群公，则用诸侯乐。○禘，大计反。<br/><br/>　　[疏]注“禘三”至“乐侯”。<br/><br/>　　○正义曰：《明堂位》云：“季夏六月，以禘礼祀周公於大庙。朱干玉戚，冕而舞《大武》。皮弁素积，裼而舞《大夏》。”彼禘祭唯用《大武》、《大夏》，而不言《韶》、《頀》。以二十九年鲁为季札，舞四代之乐，知四代之乐，鲁皆有之。《明堂位》云：“凡四代之服、器，鲁兼用之。”禘是三年大祭，礼无过者，知禘祭於大庙，则作四代之乐也。《礼》，唯周公之庙，得用天子之礼。知其别祭群公，则用诸侯之乐。诸侯之乐，谓时王所制之乐，《大武》是也。然则禘是礼之大者，群公不得与同，而於宾得同禘者，敬邻国之宾，故得用大祭之乐也。其天子享诸侯，亦同祭乐。故《大司乐》云：“大祭祀，王出入，奏《王夏》；尸出入，奏《肆夏》；牲出入，奏《昭夏》。大飨不入牲，其他如祭祀。”郑注云：“不入牲，不奏《昭夏》。王出入，宾出入，亦奏《王夏》奏《肆夏》。”又《礼记·祭统》云：“大尝禘，升歌《清庙》，下而管《象》。”《仲尼燕居》云：“两君相见，亦升歌《清庙》，下而管《象》。”是祭与享宾用乐同也。而荀罃云：“我辞礼矣”，沈氏云“嘉乐不野合”故也。鲁之禘祭，用四代乐，则天子禘用六代乐也。郑康成义以为禘祫各异，祫大禘小。天子祫用六代之乐，禘用四代之乐。鲁有禘乐，谓有周之禘祭之乐，非《左氏》义也。刘炫云：“禘是大礼，宾得与同者，享宾用乐，礼传无文。但宾礼既轻，必异於禘。鲁以享宾，当时之失，用之巳久，遂以为常。荀偃、士匄引过谬之事，以谄晋侯，使听宋耳。鲁以禘乐享宾，犹以十一牢为士鞅。吴以引徵百牢，亦非正也。”<br/><br/>　<br/><br/>　　宋以《桑林》享君，不亦可乎？”言具天子乐也。舞师题以旌夏，师，乐师也。旌夏，大旌也。题，识也。以大旌表识其行列。○题，大兮反。夏，户雅反，注同。识，申志反，又如字，下同。行，户郎反。<br/><br/>　　[疏]“舞师题以旌夏”。<br/><br/>　　○正义曰：舞师，乐人之师，主陈设乐事者也。谓舞初入之时，舞师建旌夏，以引舞人而入，以题识其舞人之首，故晋侯卒见，惧而退入于房也。谓之旌夏，盖形制大，而别为之名也。<br/><br/>　<br/><br/>　　晋侯惧而退入于房。旌夏非常，卒见之，人心偶有所畏。○卒，寸忽反。去旌，卒享而还。及著雍，疾。晋侯疾也。著雍，晋地。○去，起吕反。著，徐都虑反，一音除虑反，雍，於用反。卜桑林见。祟见於卜兆。○见，贤遍反，注同。祟，息遂反。荀偃、士匄欲奔请祷焉。奔走还宋祷谢。○祷，于老反。荀罃不可，曰：“我辞礼矣，彼则以之。以用之。犹有鬼神，於彼加之。”言自当加罪於宋。晋侯有间，间，疾差也。○差，初卖反。以逼阳子归，献于武宫，谓之夷俘。讳俘中国，故谓之夷。○俘，芳夫反。<br/><br/>　　[疏]“谓之夷俘”。<br/><br/>　　○正义曰：昭十七年，晋荀吴灭陆浑之戎，献俘于文宫，不言谓之夷俘，彼真是戎也。此言“谓之夷俘”，明非夷而谓之夷，知其讳俘中国，改名之也。庄三十一年传例曰：“凡诸侯有四夷之功，则献于王。中国则否。”中国之俘，既不合献王，故献庙亦讳。知其无罪，内惭於心，故讳之，谓之夷俘。<br/><br/>　<br/><br/>　　逼阳，妘姓也。使周内史选其族嗣，纳诸霍人，礼也。霍，晋邑。内史，掌爵禄废置者，使选逼阳宗族贤者，令居霍，奉妘姓之祀。善不灭姓，故曰“礼也”。使周史者，示有王命。○令，力呈反，下“令在”、“劝令”同。<br/><br/>　　[疏]注“霍晋”至“王命”。<br/><br/>　　○正义曰：霍是旧国，闵元年，晋献公灭之，以为晋邑也。“内史掌爵禄废置”，《周礼·内史职》文也。《礼》：“天子不灭国，诸侯不灭姓。其身有罪宜废者，选其亲而贤者，更绍立之。”《论语》所云：“兴灭国、继绝世”者，谓此也。晋侯以逼阳之罪，不合绝祀，故归诸天子，使周内史选逼阳宗族贤者，继嗣逼阳之后，令居晋之霍邑，以奉妘姓之祀。依《郑语》及《世本》皆云，逼阳，妘姓，是祝融之孙，陆终第四子求言之后。虞夏以来，世祀不绝。今复继之，善其不灭姓，故曰“礼也”。晋侯不自选其人，而使周内史者，诸侯不得专封，示有王命，不自专也。言纳诸霍人者，此霍邑或称霍人，犹如晋邑谓之柏人也。必知霍人为霍邑者，班固《汉书·樊哙传》云：“攻霍人。”是霍人，邑名也。刘炫云：“霍，晋邑；人，掌邑大夫，犹邹邑大夫称邹人纥，盖使为晋附庸也。”<br/><br/>　<br/><br/>　　师归，孟献子以秦堇父为右。嘉其勇力。生秦丕兹，事仲尼。言二父以力相尚。子事仲尼，以德相高。○秦丕兹，一本作“秦不兹”。<br/><br/>　　六月，楚子囊、郑子耳伐宋，师于訾毋。宋地。○訾，子斯反。毋音无。庚午，围宋，门于桐门。不成围而攻其城门。<br/><br/>　　晋荀罃伐秦，报其侵也。侵在九年。<br/><br/>　　卫侯救宋，师于襄牛。郑子展曰：“必伐卫！不然，是不与楚也。得罪於晋，又得罪於楚，国将若之何？”子驷曰：“国病矣。”师数出，疲病也。○数，所角反。疲音皮。子展曰：“得罪於二大国，必亡。病，不犹愈於亡乎？”诸大夫皆以为然。故郑皇耳帅师侵卫，楚令也。亦兼受楚之敕命也。皇耳，皇成子。孙文子卜追之，献兆於定姜。姜氏问繇，繇，兆辞。○繇，直救反。<br/><br/>　　[疏]注“繇兆辞”。<br/><br/>　　○正义曰：《周礼·大卜》：“掌三兆之法：一曰玉兆，二曰瓦兆，三曰原兆。其经兆之体，皆百有二十。其颂皆千有二百。”郑玄云：“颂谓繇也。”是言灼龟得兆，其兆各有繇辞，即下三句是也。此传唯言兆有此辞，不知卜得何兆。但知旧有此辞，故卜者得据以答姜耳。其千有二百，皆此类也。此繇辞皆韵。古人读雄与陵为韵。《诗·无羊》、《正月》，皆以雄韵蒸韵陵，是其事也。<br/><br/>　<br/><br/>　　曰：“兆如山陵，有夫出征，而丧其雄。”姜氏曰：“征者丧雄，御寇之利也。大夫图之！”卫人追之，孙蒯获郑皇耳于犬丘。蒯，孙林父子。○丧，息浪反，下同。御，鱼吕反。蒯，苦怪反。<br/><br/>　　秋，七月，楚子囊、郑子耳侵我西鄙。於鲁无所耻，讳而不书，其义未闻。<br/><br/>　　[疏]注“於鲁”至“未闻”。<br/><br/>　　○正义曰：服虔云：“不书，讳从晋。不能服郑，旋复为楚、郑所伐，耻而讳之也。”杜以从盟主而不能服叛国，於鲁未足为耻。被伐无所可讳，故云“其义未闻”。<br/><br/>　<br/><br/>　　还，围萧，八月，丙寅，克之。萧，宋邑。九月，子耳侵宋北鄙。孟献子曰：“郑其有灾乎！师竞巳甚。竞，争竞也。○争，争斗之争，下文“与之争”同。周犹不堪竞，况郑乎！周谓天王。有灾，其执政之三士乎！”郑简公幼少，子驷、子国、子耳秉政，故知三士任其祸也。为下盗杀三大夫传。○少，诗照反。任音壬。<br/><br/>　　莒人间诸侯之有事也，故伐我东鄙。诸侯有讨郑之事。○间，间厕之间。<br/><br/>　　诸侯伐郑。齐崔杼使大子光先至于师，故长於滕。大子，宜宾之以上卿。而今晋悼以一时之宜，令在滕侯上，故传从而释之。○长，丁丈反。巳酉，师于牛首。郑地。<br/><br/>　　初，子驷与尉止有争。将御诸侯之师，而黜其车。御牛首师也。黜，减损尉止获，又与之争。获囚俘。子驷抑尉止曰：“尔车非礼也”。言女车犹多过制。<br/><br/>　　[疏]注“言女”至“过制”。正义曰：前已减损其车，复云“尔车非礼”，明是仍嫌车多，言其过制。大夫之制，不知车当几乘。从军之车，未必制有定限。子驷心憎尉止，嫌其豪富，本意不为过礼制也。<br/><br/>　<br/><br/>　　遂弗使献。不使献所获。初，子驷为田洫，司氏、堵氏、侯氏、子师氏皆丧田焉。洫，田畔沟也。子驷为田洫，以正封疆，而侵四族田。○洫，况域反。堵音者，或丁古反。丧，息浪反，下同。疆，居良反。<br/><br/>　　[疏]注“洫田”至“族田”。正义曰：《考工记》：“匠人为沟洫。耜广五寸。二耜为耦。一耦之伐，广尺深尺谓之畎。田首倍之，广二尺、深二尺谓之遂。九夫为井。井间广四尺、深四尺，谓之沟。方十里为成。成间广八尺、深八尺、谓之洫。方百里为同。同间广二寻、深二仞，谓之氵会。”然则沟洫俱是通水之路，相对大小为异耳。皆於田畔为之，故云“田畔沟也”。为田造洫，故称“田洫”。此四族，皆是富家，占田过制。子驷为此田洫，正其封疆，於分有剩，则减给他人。故正封疆而侵四族田也。《小司徒》云：“九夫为井，四井为邑，四邑为丘，四丘为甸，四甸为县，四县为都。”注云：“此谓都鄙采地之制也”。<br/><br/>　<br/><br/>　　故五族聚群不逞之人，因公子之徒以作乱。八年，子驷所杀公子等之党。○，许其反，本亦作熙，又音怡。於是子驷当国，摄君事也。子国为司马，子耳为司空，子孔为司徒。冬，十月，戊辰，尉止、司臣、侯晋、堵女父、子师仆帅贼以入，晨攻执政于西宫之朝，公宫。杀子驷、子国、子耳，劫郑伯以如北宫。子孔知之，故不死。子孔，公子嘉也。知难不告，利得其处也。为十九年杀公子嘉传。○难，乃旦反。处，昌虑反。书曰“盗”，言无大夫焉。尉止等五人，皆士也。大夫，谓卿。子西闻盗，不儆而出，子西，公孙夏，子驷子。○儆音景。夏，户雅反。尸而追盗。先临尸而逐贼。盗入於北宫，乃归，授甲。臣妾多逃，器用多丧。子产闻盗，子国子。为门者，置守门。庀群司，具众官。○庀，匹婢反。闭府库，慎闭藏，完守备，成列而后出，兵车十七乘，千二百七十五人。○藏，才浪反，又如字。守，手又反。乘，绳证反。尸而攻盗於北宫，子蟜帅国人助之，杀尉止、子师仆，盗众尽死。侯晋奔晋，堵女父、司臣、尉翩、司齐奔宋。尉翩，尉止子。司齐，司臣子。○翩音篇。子孔当国，代子驷。为载书，以位序，听政辟。自群卿诸司，各守其职位，以受执政之法，不得与朝政。○辟，婢亦反。与音预，下“鲁不与”同。<br/><br/>　　[疏]注“自群”至“朝政”。<br/><br/>　　○正义曰：於时郑伯幼弱，政在诸卿，国事相与议之，不得一人独决。子孔性好专权，自以身既当国，望其一听於己。新经祸乱，与大夫设盟，为盟载之书曰：“自群卿诸司以下，皆以位之次序，一听执政之法。悉皆禀受成旨，不得干与朝政。”令其权柄在巳也。大夫、诸司、门子不顺，子产谓之“专欲难成”，谓此也。服虔云：“郑旧世卿，父死子代。今子孔欲擅改之，使以次先为士、大夫乃至卿也。”若如服言，唯当门子恨耳，何由大夫诸司亦不顺也？子孔若为此法。即是自害其子。子孔之子，亦当恨，何独他家门子乎？焚书仓门，则还依旧法。旧法若父死子代，子产即应代父，何由十九年始立为卿？<br/><br/>　<br/><br/>　　大夫、诸司、门子弗顺，将诛之。子孔欲诛不顺者。子产止之，请为之焚书。既止子孔，又劝令烧除载书。○为，于伪反。子孔不可，曰：“为书以定国，怒而焚之，是众为政也，国不亦难乎？”难以至治。○治，直吏反。子产曰：“众怒难犯，专欲难成，合二难以安国，危之道也。不如焚书以安众。子得所欲，欲为政也。众亦得安，不亦可乎？专欲无成，犯众兴祸，子必从之！”乃焚书於仓门之外，众而后定。不於朝内烧，欲使远近见所烧。<br/><br/>　　诸侯之师城虎牢而戍之。晋师城梧及制，欲以逼郑也。不书城，鲁不与也。梧、制，皆郑旧地。○梧音吾。士鲂、魏绛戍之。书曰：“戍郑虎牢”，非郑地也，言将归焉。二年，晋城虎牢而居之。今郑复叛，故脩其城而置戍。郑服，则欲以还郑，故夫子追书，系之于郑，以见晋志。○复，扶又反。见，贤遍反，下同。<br/><br/>　　[疏]“诸侯”至“归焉”。<br/><br/>　　○正义曰：如此传文，诸侯戍虎牢，士鲂、魏绛戍梧与制耳。其虎牢之内，亦应更有晋戍也。二年，晋城虎牢，则虎牢久巳属晋，非复郑有。今系郑者，晋侯之意，郑人若服，将归之焉。善晋侯，故探其心而系之郑也。《释例》曰：“虎牢，郑之郊竟。晋人既有之矣，又城而居之，将以胁郑。郑畏而强服，遇楚而复叛。八年之间，一南一北，至於数四。晋悼虑其未巳，故大城置戍，先以示威。郑服之日，释戍而归之。德立刑行，故能终有郑国。《春秋》探书其本心，善之也。”<br/><br/>　<br/><br/>　　郑及晋平。○楚子囊救郑。十一月，诸侯之师还郑而南，至於阳陵。还，绕也。阳陵，郑地。○还，本亦作环，户关反，徐音患，注同。楚师不退。知武子欲退，曰：“今我逃楚，楚必骄。骄则可与战矣。”武子，荀罃。栾黡曰：“逃楚，晋之耻也。合诸侯以益耻，不如死！我将独进。”师遂进。巳亥，与楚师夹颍而军。颍水出城阳，至下蔡入淮。○颍音颖。子矫曰：“诸侯既有成行，必不战矣。言有成去之志。从之将退，不从亦退。从犹服也。退，楚必围我，犹将退也。不如从楚，亦以退之。”以退楚。霄涉颍，与楚人盟。夜渡，畏晋知之。栾黡欲伐郑师，。伐涉颍者。荀罃不可，曰：“我实不能御楚，又不能庀郑。郑何罪？不如致怨焉而还。致怨，为后伐之资。○御，鱼吕反。庀，必利反。今伐其师，楚必救之，战而不克，为诸侯笑。克不可命，胜负难要，不可命以必克。○要，一遥反。不如还也。”丁未，诸侯之师还，侵郑北鄙而归。欲以致怨。楚人亦还。郑服故也。<br/><br/>　　王叔陈生与伯舆争政。二子，王卿士。○舆，本又作与，音同。王右伯舆。右，助也。○右，音又，注同。王叔陈生怒而出奔，及河王复之，欲奔晋。杀史狡以说焉。说王叔也。○狡，古卯反。说音悦，注同，又如字。不入，遂处之。处叔河上。晋侯使士匄平王室，王叔与伯舆讼焉。争曲直。王叔之宰宰，家臣。与伯舆之大夫瑕禽，瑕禽，伯舆属大夫。坐狱於王庭，狱，讼也。《周礼》：命夫命妇不躬坐狱讼，故使宰与属大夫对争曲直。士匄听之。王叔之宰曰：“筚门闺窦之人，而皆陵其上，其难为上矣。”筚门，柴门。闺窦，小户，穿壁为户，上锐下方，状如圭也。言伯舆微贱之家。○筚音必。闺音圭，本亦作“圭”。窦音豆。瑕禽曰：“昔平王东迁，吾七姓从王，牲用备具。王赖之，而赐之骍旄之盟。平王徙时，大臣从者有七姓。伯舆之祖，皆在其中，主为王备牺牲，共祭祀。王恃其用，故与之盟，使世守其职。骍旄，赤牛也。举骍旄者，言得重盟，不以犬鸡。○从，才用反，注同，又如字。骍，息营反，《字林》许营反。旄音毛。为，于伪反。共音恭。<br/><br/>　　[疏]注“平王”至“犬鸡”。<br/><br/>　　○正义曰：“七姓从王”，从王之大臣，有七姓也。瑕禽言伯舆之祖是七从之一，言其世贵也。其祖为王主备牺牲，以共祭祀。王家牲用备具，王恃赖之，言其世有功也。平王初迁，国家未定，故与大臣结盟，令使世掌其职也。《周礼·牧人》“阳祀用骍牲”。《檀弓》云：“周人尚赤，牲用骍。”《尚书·洛诰》云：“文王骍牛一，武王骍牛一。”诸言骍，皆是赤牛，则知此骍旄，是赤牛也。旄谓尾也。共旌旗之用。故其字从旌，旗者，旌旗行而从风偃也。<br/><br/>　<br/><br/>　　曰：‘世世无失职。’若筚门闺窦，其能来东厎乎？且王何赖焉？言我若贫贱，何能来东，使王恃其用而与之盟邪？底，至也。○底音旨。今自王叔之相也，政以贿成，随财制政。而刑放於宠。宠臣专刑，不任法。<br/><br/>　　[疏]“刑放於宠”。正义曰：刑罚放赦之事，在於宠臣。<br/><br/>　<br/><br/>　　官之师旅，不胜其富。师旅之长皆受赂。吾能无筚门闺窦乎？言王叔之属富，故使吾贫。<br/><br/>　　[疏]“不胜其富”。<br/><br/>　　○正义曰：胜训堪也。言财多，故不可用尽，不能堪此富。<br/><br/>　<br/><br/>　　唯大国图之。图犹议也。下而无直，则何谓正矣？正者，不失下之直。○何，或作可，误也。<br/><br/>　　[疏]“下而”至“正矣”。<br/><br/>　　○正义曰：凡在上，正定在下，须明在下曲直。瑕禽自云，已有直理，不被上知，则是使下无直，在上何谓正矣？故云“正者，不失下之直”也。刘炫云：“七年传云‘正直为正，正曲为直’。晋断王朝之狱，乃以下正上。宣子若在下而无直心，何以谓之为正也？劝宣子使心正矣。”<br/><br/>　<br/><br/>　　范宣子曰：“天子所右，寡君亦右之；所左，亦左之。”宣子知伯舆直，不欲自专，故推之於王。○右音又，下同。左音佐，下同。左、右，亦并如字。<br/><br/>　　[疏]“天子”至“左之”。<br/><br/>　　○正义曰：人有左右，右便，而左不便，故以所助者为右，不助者为左。宣子知伯舆直，故从王之所助也。<br/><br/>　<br/><br/>　　使王叔氏与伯舆合要，合要辞。王叔氏不能举其契。要契之辞。○契，苦计反，注同。<br/><br/>　　[疏]“使王”至“其契”。<br/><br/>　　○正义曰：《周礼·乡士职》云：“辩其狱讼，异其死刑之罪而要之。”郑玄云：“要之为其罪辞，如今劾矣。”彼谓官人略取罪状，为其要约之辞，如今断事也。汉世名断狱为劾，故云“如今劾矣”。此言要辞，亦是辞之要约，如今辩答也。合要者，使其各为要约言语，两相辩答。伯舆辞直，王叔无以应之，故不能举其要约之辞也。<br/><br/>　<br/><br/>　　王叔奔晋。不书，不告也。单靖公为卿士以相王室。代王叔。<br/><br/>　　【经】十有一年，春，王正月，作三军。（增立中军。万二千五百人为军。）<br/><br/>　　[疏]注“增立”至“为军”。<br/><br/>　　○正义曰：昭五年云“舍中军”，明此年作而彼年舍。故知旧有二军，今增立中军也。然则正是作中军耳，而云“作三军”者，传言“三子各毁其乘”，则旧时属已之乘毁之以足成三军。是旧军尽废而全改作之，故云“作三军”也。杜见其以三改二，复据彼中军之文，故言“增立中军”耳，“万二千五百人为军”，《周礼·夏官序》文。<br/><br/>　<br/><br/>　　夏，四月，四卜郊，不从，乃不郊。无传。<br/><br/>　　[疏]“夏四”至“不郊”。<br/><br/>　　○正义曰：此“四月四卜”，与僖三十一年文同，盖亦三月三卜，而四月又一卜也。止言“不郊”，不言免牲免牛，盖不以其礼免，直使归其本牧而已，故不书也。<br/><br/>　<br/><br/>　　郑公孙舍之帅师侵宋。<br/><br/>　　公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑。世子光至，复在莒子之先，故晋悼亦进之。○复，扶又反。<br/><br/>　　[疏]注“世子”至“进之”。<br/><br/>　　○正义曰：刘炫以为序莒上者，直是先至，非为先莒。今知不然者，往年传云“齐大子光先至于师，故长於滕”，是前经为先滕至，序在滕子之上。今经序在莒子之先，明知亦先莒而至也。若非先莒而至，唯当还序滕子上耳。刘炫无所依冯，直云“先至”更长之而规杜氏，非也。<br/><br/>　<br/><br/>　　秋，七月，己未，同盟于亳城北。亳城，郑地。伐郑而书“同盟”，郑与盟可知。亳，薄洛反，徐扶各反。与音预。<br/><br/>　　公至自伐郑。无传。<br/><br/>　　楚子、郑伯伐宋。<br/><br/>　　公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑，晋遂尊光。会于萧鱼。郑服而诸侯会。萧鱼，郑地公至自会。无传。以会至者，观兵而不果侵伐。<br/><br/>　　[疏]注“以会”至“侵伐”。<br/><br/>　　○正义曰：刘炫云：“杜《释例》自言事势相接，或以始至，或以终致。是时史异辞，何为此注而云‘不果侵伐’？”今知刘说非者，凡云“或以始致，或以终致”，皆据实有伐事。今据传文云“观兵于郑东门”，是则实无伐事，故云“不果侵伐”。刘不达此意而规杜，非也。<br/><br/>　<br/><br/>　　楚人执郑行人良霄。良霄，公孙辄子伯有也。○霄，音消。<br/><br/>　　冬，秦人伐晋。<br/><br/>　　【传】十一年，春，季武子将作三军，（鲁本无中军，唯上下二军，皆属於上。有事，三卿更帅以征伐。季氏欲专其民人，故假立中军，因以改作。○更音庚。）<br/><br/>　　[疏]注“鲁本”至“改作”。正义曰：以昭五年“舍中军”，知此时作者，作中军，是鲁本无中军也。以闵元年晋侯“作二军”，谓之上军、下军，知鲁有二军，亦名上、下军也。此言请为三军，各征其军，知往前二军，皆属公也。明其有事，则三卿更互帅之以征伐耳，三卿不得专其民也。此时襄公幼弱，季氏世秉鲁政，因公之少，欲专其民，故假立中军，因以改作也。《礼·明堂位》云：“成王封周公於曲阜，地方七百里。”其时必有三军也。《诗·鲁颂·閟宫》，颂僖公能复周公之宇，云“公徒三万”。郑玄云：“大国三军，合三万七千五百人。”言三万者，举成数也。则僖公复古制，亦三军矣。盖自文公以来，霸主之令，军多则贡重，自减为二军耳，非是鲁众不满三军也。若然，昭五年“舍中军”，书之於经。往前若减一军，亦应书之，而经不书者，作三军，与舍中军，皆是变故改常，卑弱公室，季氏秉国权，专擅改作，故史特书之耳。若国家自量彊弱，其军或减或益，国史不须书也。何则？僖公复古，始有三万，则以前无三万矣。僖公作亦不书，何怪？舍不书也。苏氏亦云“僖公之时，实有三军，自文以后，舍其一军。不书者，非是故有所舍，故不书”。苏氏又云：“郑注《诗》‘公徒三万’，以为三军。郑答临硕之问，云‘公徒三万’为二军者，郑随问而答，当以《诗》笺为正。”苏氏又云：“‘蒐于红，革车千乘’，所以今不满三军者，以当时采地众多，公邑民少，故不能满三军。三子各毁其乘以足之。”与前解异也。《周礼·小司徒》云：“凡起徒役，无过家一人。”是家出一人，故乡为一军。天子六军，出自六乡，则大国三军，出自三乡。其馀公邑采地之民，不在三军之数。季武子今为三军，则异於是矣。以鲁国属公之民，皆分为三，亦谓之三军。其军之民，不啻一万二千五百家也。何则？鲁国合竟之民，属公者，岂唯有三万七千五百家乎？明其决不然矣。由此言之，此作三军，与《礼》之三军，名同而实异也。春秋之世，兵革递兴，出军多少，量敌彊弱。勍寇未息，卒士尽行。士卒之数，无复定准。成二年，鞍之战，晋车八百乘，计有六万人，唯三卿帅之。昭十三年，平丘之会，晋叔向云：“寡君有甲车四千乘在。”计四千士卒，成二十四军尔。时晋国唯立三军，则甲车四千，属三军耳。其军岂止一万二千五百人乎？昭八年，鲁蒐于红，传称“革车千乘”，千乘之众，充三军之数。明知此分合竟之民以为三军。军之所统，其数异於《礼》也。《膏肓》何休以为《左氏》说云“尊公室”，休以为与“舍中军”义同。於义《左氏》为短。郑康成箴云：“《左氏传》云‘作三军’，三分公室各有其一。谓三家始专兵甲，卑公室。云《左氏》说者‘尊公室’，失《左氏》意远矣。”义符杜说也。<br/><br/>　<br/><br/>　　告叔孙穆子曰：“请为三军，各征其军。”征，赋税也。三家各征其军之家属。○税，舒锐反。<br/><br/>　　[疏]注“征赋”至“家属”。<br/><br/>　　○正义曰：《周礼·大司徒》：“以土均之法，制天下之地征。”《王制》云：“市廛而不税，关讥而不征。”经典之文，通谓赋税为征，故云“征，赋税也。”往前民皆属公，公税其民，以分赐群臣。今武子欲令民即属己，已所应得，自税取之，恐穆子不从，故先告之，请分国内之民以为三军。三家各自征税。其军之家属，冀望穆子亦便於己而从其计也。言军之家属者，丁壮从军者，官无所税，其家属不入军者，乃税之耳。<br/><br/>　<br/><br/>　　穆子曰：“政将及子，子必不能。”政者，霸国之政令。《礼》，大国三军。鲁次国而为大国之制，贡赋必重，故忧不能堪。<br/><br/>　　[疏]注“政者”至“能堪”。<br/><br/>　　○正义曰：於时天子衰微，政在霸主。霸主量国大小，责其贡赋。若为二军，则是次国；若作三军，则为大国。大国之制，贡赋必重，故云霸主重贡之政将及於子，子必不能堪之。忧其不能堪之，言三军不可为也。鲁为三军、二军，国之大小同耳。但作三军，则自同大国；自同大国，则霸主必依大国责其贡重也。<br/><br/>　<br/><br/>　　武子固请之。穆子曰：“然则盟诸？”穆子知季氏将复变易，故盟之。○复，扶又反。乃盟诸僖闳。僖公之门。○闳音宏。<br/><br/>　　[疏]注“僖宫之门”。<br/><br/>　　○正义曰：《释宫》云：“弄门谓之闳。”孙炎曰：“巷舍间道也。”李巡曰：“闳，巷头门也。”以此知僖闳是僖公之庙门也。<br/><br/>　<br/><br/>　　诅诸五父之衢。五父衢，道名，在鲁国东南。诅，以祸福之言相要。○诅，侧虑反。父音甫。衢，其俱反。要，一遥反。正月，作三军，三分公室而各有其一。三分国民众。三子各毁其乘。坏其军乘，分以足成三军。○乘，绳证反，注及下并同。坏音怪。足，将住反，亦如字。<br/><br/>　　[疏]注“坏其”至“三军”。<br/><br/>　　○正义曰：往前民皆属公，国家自有二军，若非征伐，不属三子，故三子自以采邑之民以为已之私乘，如子产出兵车十七乘之类，是其私家车乘也。今既三分公室，所分得者，即是己有，不须更立私乘，故三子各自毁坏旧时车乘部伍，分以足成三军也。坏者，坏其部伍将领也。合使各自属其军，不复立私乘故也。<br/><br/>　<br/><br/>　　季氏使其乘之人，以其役邑入者无征，使军乘之人，率其邑役入季氏者，无公征。不入者倍征。不入季氏者，则使公家倍征之。设利病，欲驱使入己。故昭五年传曰：“季氏尽征之”。民辟倍征，故尽属季氏。<br/><br/>　　[疏]“季氏”至“倍征”。<br/><br/>　　○正义曰：其乘之人，即所分得者，国内三分有一之人也。役谓共官力役，则今之丁也。邑谓赋税，若今之租调也。以其役之与邑皆来入季氏者，则无公征也。若不以入季氏者，则使公家倍征之，当输一而责其二也。设利害以惧民，殴之使入己耳。民畏倍征，故尽归季氏。所分得者，无一入公也。知邑是赋税者，以言役邑入，则役之与邑皆从民而入官也。从民入官，唯在力役与赋税耳，故知邑是赋税也。赋税而谓之邑者，赋税所入，若私邑然，故以邑言之。<br/><br/>　<br/><br/>　　孟氏使半为臣，若子若弟。取其子弟之半也。四分其乘之人，以三归公，而取其一。叔孙氏使尽为臣。尽取子弟，以其父兄归公。<br/><br/>　　[疏]“孟氏”至“为臣”。<br/><br/>　　○正义曰：昭五年传追说此事云：“季氏尽征之，叔孙氏臣其子弟，孟氏取其半焉。”叔孙氏臣其子弟，不臣父兄，谓取二分，而二归公也。孟氏取其半，又如叔孙所取其中更取其半，又以半归公，谓取一分，而三归公也。彼传顺序，此文颠倒。传意以叔孙为主，而先说孟氏，言孟氏如叔孙所得，使其半为已之臣；叔孙所得，子与弟也。此孟氏“若子若弟”，是子弟中课取其一，又分半以归公也。叔孙使子弟尽为已臣，唯以父兄归公耳。<br/><br/>　<br/><br/>　　不然不舍。制军分民，不如是，则三家不舍其故而改作也。此盖三家盟诅之本言。○舍音舍。<br/><br/>　　[疏]注“制军”至“未言”。<br/><br/>　　○正义曰：如上所分，三家所得，又各分为四。季氏尽取四分，叔孙取二分，而二分归公。孟氏取一分，而三分归公。分国民以为十二，三家得七，公得五也。舍，谓舍故也。制三军分国民，若不如是，则三家不肯舍其故法而别改作也。“使尽为臣”以上，是序事之辞。“不然不舍”一句，是要契之语，故云“此盖三家盟诅之本言”。盟诅本言，必应详具，但史家略取其意而为之立文，不复如本辞耳。<br/><br/>　<br/><br/>　　郑人患晋、楚之故，诸大夫曰：“不从晋，国几亡。几，近也。○几音机，注同，徐音畿。楚弱於晋，晋不吾疾也。疾，急也。晋疾，楚将辟之。何为而使晋师致死於我，言当作何计。楚弗敢敌，而后可固与也。”固与晋也。子展曰：“与宋为恶，诸侯必至，吾从之盟。楚师至，吾又从之，则晋怒甚矣。晋能骤来，楚将不能，吾乃固与晋。”大夫说之，使疆埸之司恶於宋。使守疆埸之吏侵犯宋。○说音悦。疆，居良反，注同。埸音亦，注同。宋向戌侵郑，大获。子展曰：“师而伐宋可矣。若我伐宋，诸侯之伐我必疾，吾乃听命焉，且告於楚。楚师至，吾乃与之盟，而重赂晋师，乃免矣。”言如此乃免於晋、楚之难。○难，乃旦反。夏，郑子展侵宋。欲以致诸侯。<br/><br/>　　四月，诸侯伐郑。已亥，齐太子光、宋向戌先至于郑，门于东门。传释齐太子光所以序莒上也。向戌不书，宋公在会故。其莫，晋荀罃至于西郊，东侵旧许。许之旧国，郑新邑。○莫音暮。<br/><br/>　　[疏]“东侵旧许”。<br/><br/>　　○正义曰：昭十二年传楚子云：“我伯父昆吾，旧许是宅。郑人贪赖其田，而不我与。”是旧许为郑邑也。谓之旧许，明是许之旧国，许南迁而郑得之。<br/><br/>　<br/><br/>　　卫孙林父侵其北鄙。<br/><br/>　　六月，诸侯会于北林，师于向，向，地在颍川长社县东北。○向，舒亮反。右还次于琐，北行而西为“右还”。荧阳宛陵县西有琐候亭。○琐，素果反。宛，於阮反，又於元反。围郑，观兵于南门，观，示也。西济于济隧。济隧，水名。○济隧，上子礼反，下音遂。郑人惧，乃行成。<br/><br/>　　秋，七月，同盟于亳。范宣子曰：“不慎，必失诸侯。慎，敬威仪，谨辞令。诸侯道敝而无成，能无贰乎？数伐郑，皆罢於道路。○数，所角反。罢音皮。乃盟。载书曰：“凡我同盟毋蕰年，蕰积年穀，而不分灾。○毋音无，下皆同。蕰，纡粉反。毋壅利，专山川之利。○壅，於勇反。毋保奸，藏罪人。毋留慝，速去恶。○慝，他得反，下同。去，起吕反。救灾患，恤祸乱，同好恶，奖王室。奖，助也。○好、恶，并如字，或读上呼报反，下恶路反。奖，将丈反。或间兹命，司慎、司盟，名山、名川，二司，天神。○间，间厕之间。兹命，本或作兹盟，误。<br/><br/>　　[疏]注“二司天神”。<br/><br/>　　○正义曰：盟告诸神，而先称二司，知其是天神也。《觐礼》：诸侯觐于天子，为宫方三百步，坛十有二寻，深四尺，加方明于其上。方明者，木也。方四尺，设六色，青、赤、白、黑、玄、黄。设六玉，圭、璋、琥、璜、璧、琮。公、侯、伯、子、男，皆就其旂而立。天子祀方明，礼日月、四渎、山川丘陵。彼方虽不言盟，其所陈设，盟之礼也。郑玄云：“方明者，上下四方神明之象也。会同而盟，明神监之，则谓之天之司盟。有象者，犹宗庙之有主乎？天子巡守之盟，其神主日。诸侯之盟，其神主山川。王官之伯，会诸侯而盟，其神主月。是言盟之所告，告天神也。郑云明神监之，谓之司盟。司盟非一神也。其司慎，亦不知指斥何神。但在山川之上，知其是天神耳。名山，山之有名者，谓五岳、四镇也。名川，谓四渎也。<br/><br/>　<br/><br/>　　群神群祀，群祀，在祀典者。先王、先公，先王，诸侯之大祖，宋祖帝乙，郑祖厉王之比也。先公，始封君。○大音泰。凡大祖、大庙、大官，皆放此。比，必利反。七姓十二国之祖，七姓：晋、鲁、卫、郑、曹、滕，姬姓；邾、小邾，曹姓；宋，子姓；齐，姜姓；莒，己姓；杞，姒姓；薛，任姓。实十三国，言“十二”，误也。○己音纪，或音杞。任音壬。<br/><br/>　　[疏]注“七姓”至“误也”。<br/><br/>　　○正义曰：“十三国为七姓”，《世本·世家》文也。姬即次曹，意及则言，不以大小为次也。实十三国，而言“十二”，服虔云：“晋主盟，不自数。”知不然者，案定四年，祝佗称践土之盟云“晋重、鲁申”。於是晋为盟主，自在盟内。何因晋今主盟，乃不自数？故知字误也。刘炫难服虔云：“案宣子恐失诸侯，谨慎辞令，告神要人，身不自数，己不在盟，彼叛必速。岂有如此理哉？”<br/><br/>　<br/><br/>　　明神殛之。殛，诛也。○殛，纪力反，注同。俾失其民，队命亡氏，踣其国家。”踣，毙也。○俾，本又作卑，必尔反。队，直类反。踣，蒲北反，徐又敷豆反。毙，婢世反。<br/><br/>　　楚子囊乞旅于秦。乞师旅於秦。秦右大夫詹帅师从楚子，将以伐郑。郑伯逆之。丙子，伐宋。郑逆服，故更伐宋也。秦师不书，不与伐宋而还。○詹，之廉反。与音预。<br/><br/>　　九月，诸侯悉师以复伐郑。此夏诸侯皆复来，故曰“悉师”。○复，扶又反，注同。郑人使良霄、大宰石如楚，告将服于晋，曰：“孤以社稷之故，不能怀君。君若能以玉帛绥晋，不然，则武震以摄威之，孤之愿也。”楚人执之。书曰“行人”，言使人也。书行人，言非使人之罪。古者兵交，使在其间，所以通命示整。或执杀之，皆以为讥也。既成而后告，故书在萧鱼下。石为介，故不书。○，敕略反。摄，如字，又之涉反。使，所吏反，注同。介音界。<br/><br/>　　[疏]注“书行”至“不书”。<br/><br/>　　○正义曰：《释例》曰：“使以行言，言以接事。信令之要，於是乎在。举不以怒，则刑不滥，刑不滥，则两国之情得通。兵有不交而解者，皆行人之勋也。是以虽飞矢在上，走驿在下。及其末节，不统大理，迁怒肆忿，快意於行人，譬诸豺狼求食而已。传曰：‘郑人使伯蠲行成，晋人杀之，非礼也。’兵交，使在其间可也，故夫子特显行人之文。行人有六，而传发其三者，因良霄以显其称行人之事，因干徵师以示其非罪，因叔孙婼以同外内大夫，则馀三人，皆随例而为义也。诸以行人为名，通及外内，以卿出使，义取於非其罪也。若涛涂、宁喜之属，罪在其身；郑叔詹、鲁行父之等，以执政受罪。本非使出，故不称行人，从实而书，皆以罪之也。郑祭仲之如宋也，非会非聘，与於见诱，而以行人应命，不能死节，挟伪以篡其君，故经不称行人，以罪之也。”是言罪之，故不称行人，则称行人者，皆无罪也。郑人先遣告楚，乃从诸侯，故传在会先也。经在会后，既成而后告执，故书执在萧鱼会下。<br/><br/>　<br/><br/>　　诸侯之师观兵于郑东门。郑人使王子伯骈行成。甲戌，晋赵武入盟郑伯。冬，十月，丁亥，郑子展出盟晋侯。二盟不书，不告。十二月，戊寅，会于萧鱼。经书秋，史失之。<br/><br/>　　[疏]注“经书秋，史失之”。<br/><br/>　　○正义曰：会于萧鱼，经虽无月，但会下有冬，故以为会在秋也。传言日月，次第分明，是经缪，史官失之也。<br/><br/>　<br/><br/>　　庚辰，赦郑囚，皆礼而归之；纳斥候；不相备也。○斥，徐音尺，一音昌夜反。禁侵掠。晋侯使叔肸告于诸侯。叔肸，叔向也。告诸侯，亦使赦郑囚。○掠音亮。肸，许乙反。向，许丈反。公使臧孙纥对曰：“凡我同盟，小国有罪，大国致讨。苟有以藉手，鲜不赦宥。寡君闻命矣。”言晋讨小国，有藉手之功，则赦其罪人。德义如是，不敢不承命。○藉，在夜反，注同。鲜，息浅反。宥音又。<br/><br/>　　郑人赂晋侯以师悝、师触、师蠲；悝、触、蠲，皆乐师名。○悝，苦回反。蠲，古玄反，又音圭。<br/><br/>　　[疏]注“悝触蠲皆乐师名”。<br/><br/>　　○正义曰：乐师称师，下称赂以乐，知此三人皆乐师。悝、触、蠲，是其名也。服虔见下有钟、镈、磬，即云“三师：钟师、镈师、磬师”谓悝能钟，触能镈，蠲能磬也。然则郑人以师茂、师慧赂宋者，又能钟乎？能镈乎？三师必是能钟磬者，要不，可即以名次配言之。<br/><br/>　<br/><br/>　　广车、軘车淳十五乘，甲兵备，广车、軘车，皆兵车名。淳，耦也。○广，古旷反。軘，徒温反。淳，述伦反，徐又之伦反。乘，绳证反，下及注同。<br/><br/>　　[疏]注“广车”至“耦也”。<br/><br/>　　○正义曰：皆是兵车，而别为之名，盖其形制殊、用处异也。郑玄云：“广车，横陈之车也”。服虔云：“軘车，屯守之车也。”或可因所用，遂为名。及其用之，亦无常也。《射礼》数射筭，“二筭为纯，一筭为奇”。是淳为耦也。<br/><br/>　<br/><br/>　　凡兵车百乘；他兵车及广、軘共百乘。<br/><br/>　　[疏]注“他兵”至“百乘”。<br/><br/>　　○正义曰：遍见服本，皆云“淳十五乘”，则凡兵车百乘者，更合言軘、广，或軘、广之外，别有百乘。杜本淳十五乘，更以他兵车七十乘增軘、广，共为百乘耳。知非軘、广之外更有百乘，而云兼軘、广者，以上既言“广车、軘车”，下云“凡兵车百乘”，言“凡”，是总摄之辞，故知总上軘、广也。若然，直言兵车百乘，於理自足。上别云“广车、軘车”者，以广车、軘车，甲兵备足，自外之车，甲兵不备。又别有车，名非軘、广也。<br/><br/>　<br/><br/>　　歌钟二肆，肆，列也。县钟十六为一肆。二肆，三十二枚。○肆音四。县音玄。<br/><br/>　　[疏]注“肆列”至“一枚”。<br/><br/>　　○正义曰：以肆为列者，钟磬皆编县之，在簨虡而各有行列也。《周礼·小胥》云：“凡县钟磬，半为堵，全为肆。”郑玄云：“钟磬者，编县之，二八十六枚。而在一虡谓之堵。钟一堵，磬一堵，谓之肆。半之者，谓诸侯之卿大夫士也。诸侯之卿大夫，半天子之卿大夫，西县钟，东县磬。士亦半天子之士，县磬而已。”如郑彼言，钟与磬全，乃成为肆。此传於钟即言肆者，十六枚而在一虡，古今皆同，其虡不同分也。虡不可分，而云有全有半，明如郑言钟磬相对，肆为全，单为半也。传言歌钟二肆，则兼有磬矣。若其无磬，不得成肆。杜以传唯云“歌钟”，故但解钟数云“三十二枚”，其磬数亦同矣。此二肆，皆为编县也。下云“及其镈、磬”者，镈是大钟，磬是大磬，皆特县之，非编县也。据郑玄《礼图》如此也。言歌钟者，歌必先金奏，故钟以歌名之。《晋语》孔晁注云：“歌钟，钟以节歌也。”刘炫云：“传言‘歌钟二肆，及其镈、磬’，则镈磬亦二肆。肆之为名，实由钟磬相对。但传於磬下不复更言其数。於钟则言二肆，明镈磬数与之同，乃成肆。若磬无二肆，则‘半赐魏绛’，无磬矣，安得有金石也？知色别各三十二枚也。”歌必先云云同。<br/><br/>　<br/><br/>　　及其镈、磬，镈、磬，皆乐器。○镈音博。女乐二八。十六人。<br/><br/>　　晋侯以乐之半赐魏绛，曰：“子教寡人和诸戎狄以正诸华。在四年。八年之中，九合诸侯。如乐之和，<br/><br/>　　[疏]“八年”至“之和”。<br/><br/>　　○正义曰：服虔云：“八年，从四年以来至十一年也。九合诸侯者，五年会于戚，一也；其年又会于城棣救陈，二也；七年会于鄬，三也；八年会于邢丘，四也；九年会于戏，五也；十年会于柤，六也；又戍郑虎牢，七也；十一年同盟于亳城北，八也；又会于萧鱼，九也。”《晋语》说此事云：“於今八年，七合诸侯。”孔晁云：“不数救陈与戍郑虎牢，馀为七也。”如乐之和，谓诸侯和同如乐之相应和也。<br/><br/>　<br/><br/>　　无所不谐。谐，亦和也。○九合诸侯，谓五年会戚，又会城捸救陈，七年会鄬，八年会邢丘，九年盟于戏，十年会柤，又伐郑戍虎牢，十一年同盟亳城北，又会萧鱼。请与子乐之。”共此乐。○乐音洛，一音岳，注同。辞曰：“夫和戎狄，国之福也。八年之中，九合诸侯，诸侯无慝，君之灵也，二三子之劳也。臣何力之有焉？抑臣原君安其乐而思其终也。《诗》曰：‘乐只君子，殿天子之邦。《诗·小雅》也。谓诸侯有乐美之德，可以镇抚天子之邦。殿，镇也。○殿，都遍反，注及下同。乐只君子，福禄攸同。攸，所也。便蕃左右，亦是帅从。’便蕃，数也。言远人相帅来服从，便蕃然在左右。○蕃音烦，注同。数，所角反。<br/><br/>　　[疏]“诗曰”至“帅从”。<br/><br/>　　○正义曰：《诗·小雅·采菽》之篇也。旨，美也。言乐美之德。君子以有乐美之德，可以镇抚天子之邦国也。以有乐美之德政，故为福禄之所同归也。既能镇邦国，受福禄，虽复疏远之人，便蕃然数来，在其左右，亦於是相帅而来从之也。<br/><br/>　<br/><br/>　　夫乐以安德，和其心也。义以处之，处位以义。礼以行之，行教令。信以守之，守所行。仁以厉之。厉风俗。而后可以殿邦国，同福禄，来远人，所谓乐也。言五德皆备，乃为乐，非但金石。《书》曰‘居安思危’。逸《书》。思则有备，有备无患。敢以此规。”规正公。公曰：“子之教，敢不承命！抑微子，寡人无以待戎，待遇接纳。不能济河。渡河南服郑。夫赏，国之典也，藏在盟府，司盟之府，有赏功之制。<br/><br/>　　[疏]注“司盟”至“之制”。<br/><br/>　　○正义曰：《周礼·司盟》：“会同则掌其盟约之载，既盟则贰之。”贰之者，写两本盟书，一埋盟处，一藏盟府也。唯言会同之盟，不掌功勋之事，而得有赏功之制者，僖五年传曰：“虢仲、虢叔为文王卿士，勋在王室，藏於盟府。”是司盟之府，掌藏功勋典策，故有赏功之制也。<br/><br/>　<br/><br/>　　不可废也。子其受之！”魏绛於是乎始有金石之乐，礼也。礼，大夫有功则赐乐。<br/><br/>　　[疏]注“礼大”至“赐乐”。<br/><br/>　　○正义曰：以魏绛蒙赐，始有金石之乐，知未赐不得有也。赐之而云“礼也”。知礼法得赐之也。《周礼·小胥》云：“大夫判县，士特县。”《乡饮酒礼》云：“笙入堂下，磬南北面。”《乡射礼》云：“县于洗东北，西面。”《丧大记》云：“疾病，君大夫彻县。”是大夫得有钟磬之乐。有功乃赐之，正礼也。唯言魏绛有金石之乐，不言女乐。女乐，房中私宴之乐，或不以赐之。<br/><br/>　<br/><br/>　　秦庶长鲍、庶长武帅师伐晋以救郑。庶长，秦爵也。不书“救郑”，巳属晋，无所救。○长，丁丈反，下及注同。鲍，步卯反。鲍先入晋地，士鲂御之，少秦师而弗设备。壬午，武济自辅氏，从辅氏渡河。○御，鱼吕反，后放此。与鲍交伐晋师。巳丑，秦、晋战于栎，晋师败绩，易秦故也。不书“败绩”，晋耻易秦而败，故不告也。栎，晋地。○栎，力的反，徐失灼反。易，以豉反。<br/><br/>　　【经】十有二年，春，王二月，莒人伐我东鄙，围台。（琅邪费县南有台亭。○台，敕才反，又音台，一音翼之反。）季孙宿帅师救台，遂入郓。（郓，莒邑。○郓音运。）<br/><br/>　　夏，晋侯使士鲂来聘。<br/><br/>　　秋，九月，吴子乘卒。五年会於戚，公不与盟，而赴以名。○与音预。<br/><br/>　　[疏]注“五年”至“以名”。<br/><br/>　　○正义曰：刘炫云：“杜於五年注，以为公及其盟，还而不以盟告庙也。今注云‘会於戚，公不与盟，而赴以名’，何为两注自相矛盾？今知刘难非者，以戚盟经既不书公之与否，又传无其事，杜弘通其义，故为两解。刘不寻杜旨而规其过，非也。<br/><br/>　<br/><br/>　　冬，楚公子贞帅师侵宋。<br/><br/>　　公如晋。<br/><br/>　　【传】十二年，春，莒人伐我东鄙，围台。季武子救台，遂入郓，（乘胜入郓，报见伐。）取其钟以为公盘。<br/><br/>　　夏，晋士鲂来聘，且拜师。谢前年伐郑师。<br/><br/>　　秋，吴子寿梦卒。寿梦，吴子之号。临於周庙，礼也。周庙，文王庙也。周公出文王，故鲁立其庙。吴始通，故曰“礼”。○临，力荫反，下同。<br/><br/>　　[疏]注“周庙”至“曰礼”。<br/><br/>　　○正义曰：杜以下文周庙尊於周公之庙，知是文王庙也。以郑祖厉王，立所出王庙，知为周公出文王，故鲁立其庙也。哀二年，蒯聩祷云：“敢昭告皇祖文王。”卫亦立文王庙也。《郊特牲》曰：“诸侯不敢祖天子，大夫不敢祖诸侯，而公庙之设於私家，非礼也。”而诸侯得立王庙者，彼谓无功德，非王命而辄自立之，则为非礼。鲁、卫有大功德，王命立之，是其正也。郑祖厉王，亦然。此是常礼，特於吴子而传发例者，以吴始通，公能体礼，故於此言“礼也”。<br/><br/>　<br/><br/>　　凡诸侯之丧，异姓临於外，於城外，向其国。○向，或作“乡”，许亮反。<br/><br/>　　[疏]注“於城外向其国”。<br/><br/>　　○正义曰：《礼·奔丧之记》云：“哭父之党於庙，母妻之党於寝，师於庙门外，朋友於寝门外，所识於野张帷。”此传言“於外”，与彼“於野”同，於城外，向其国，张帷而哭之耳。<br/><br/>　<br/><br/>　　同姓於宗庙，所出王之庙。<br/><br/>　　[疏]“同姓於宗庙”。<br/><br/>　　○正义曰：此即周庙也。但发大例，意通古今，故不复斥言周耳。其实於周之世，亦周庙也。异姓之国，无所出王之庙者，其哭同姓，必不得同诸异姓，亦当於祖庙。<br/><br/>　<br/><br/>　　同宗於祖庙，始封君之庙。同族於祢庙。父庙也。同族，谓高祖以下。○祢，乃礼反。是故鲁为诸姬，临於周庙。诸姬，同姓国。○为，于伪反，下皆同。为邢、凡、蒋、茅、胙、祭，临於周公之庙。即祖庙也。六国皆周公之支子，别封为国，共祖周公。○邢音刑。蒋，将丈反。案富辰所称邢在蒋下，今传在凡上，未知何者为是。茅，亡交反。胙，才故反。祭，侧界反，徐又如字。<br/><br/>　　冬，楚子囊、秦庶长无地伐宋，师于杨梁，以报晋之取郑也。取郑在前年。梁国雎阳县东有地名杨梁。○长，丁丈反，下同。<br/><br/>　　灵王求后于齐，齐侯问对於晏桓子。桓子对曰：“先王之礼辞有之。天子求后於诸侯，诸侯对曰：‘夫妇所生若而人。不敢誉，亦不敢毁，故曰若如人。○誉音馀，又如字。妾妇之子若而人。’言非適也。適，丁历反。无女而有姊妹及姑姊妹，<br/><br/>　　[疏]“及姑姊妹”。<br/><br/>　　○正义曰：《释亲》云：“父之姊妹曰姑。”樊光曰：“《春秋传》云‘姑姊妹’，然则古人谓姑为姑姊妹。盖父之姊为姑姊，父之妹为姑妹。”《列女传》：“梁有节姑妹，入火而救兄子。”是谓父妹为姑妹也。后人从省，故单称为姑也。古人称祖父，近世单称祖，亦此类也。<br/><br/>　<br/><br/>　　则曰‘先守某公之遗女若而人。’”齐侯许昏，王使阴里结之。阴里，周大夫。结，成也。为十五年刘夏逆王后传。○守，手又反。夏，户雅反。<br/><br/>　　公如晋朝，且拜士鲂之辱，礼也。士鲂聘在此年夏，嫌君臣不敌，故曰“礼也”。<br/><br/>　　秦嬴归于楚。秦景公妹，为楚共王夫人。○嬴音盈。楚司马子庚聘于秦，为夫人宁，礼也。子庚，庄王子午也。诸侯夫人，父母既没，归宁使卿，故曰“礼”。<br/><br/>　　[疏]“秦嬴”至“礼也”。<br/><br/>　　○正义曰：此事不见於经，而传自广记备言，以明礼之事耳。楚共王以成元年即位，秦嬴归楚，盖应多年。传因子庚之聘，发其归楚，非此年归，而即使归宁。案昭元年，秦针奔晋，传云其母曰“弗去惧选”。针则景公之弟，昭元年，其母犹在。此注云“父母既没，归宁使卿”者，父母并在，则身自归宁。若父没母存，身不自归，则亦使卿宁也。杜云“父母既没”，连言之耳。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10311.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10313.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

