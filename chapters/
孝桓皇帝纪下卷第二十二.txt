<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝桓皇帝纪下卷第二十二_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝桓皇帝纪下卷第二十二全文,袁宏作品" />
<meta name="description" content="后汉纪原文阅读,孝桓皇帝纪下卷第二十二全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7678.html";
var nextpage="novel-read-556-7680.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝桓皇帝纪下卷第二十二</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7678.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝桓皇帝纪下卷第二十二</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:30:31<span class="divide">|</span></p>
<div class="page-body">
<div class="page-content">
<p>　四年（辛丑、一六一）<br/>　　春正月辛丑，南宫嘉德殿火〔一〕。<br/>　　〔一〕　范书及续汉志均作“辛酉” 。按是月庚申朔，无辛丑日，袁纪误。<br/>　　二月壬申，武库火〔一〕。<br/>　　〔一〕　二月庚寅朔，无壬申日。范书及续汉志作“壬辰”，是。<br/>　　夏四月甲寅，河间孝王开子博为任城王。<br/>　　五月，有星孛于大辰〔一〕。<br/>　　〔一〕　范书及续汉志均作辛酉日事。大辰即心星，故范书、续汉志均作“心”。<br/>　　丁卯，原陵长寿门火〔一〕。<br/>　　〔一〕　原陵，即光武陵。<br/>　　六月，羌寇金城、安定、汉阳、武威，杀吏民。中郎将皇甫规讨羌，大破之。<br/>　　先是叙州刺史郭宏、汉阳太守赵喜、安定太守孙俊皆不任职，倚恃贵戚，有司不敢纠。规悉条奏其罪，羌人闻之，翕然乃喜，一时降者二十余万口。征拜议郎。论功未毕，常侍左悺私求于规，规执正不许，悺遂以余寇不绝，收规下狱。学生张凤等三百余人守阙讼规，终不省，规竟坐论。会赦，复征为尚书。顷之，复为中郎将。讨叙、益叛羌有功，封喜城侯，固让不受。<br/>　　规字威明，安定朝那人。初，讥切梁氏，谢病归，教授十余年。冀既诛，旬月之间，礼辟五至皆不就。公车征，乃起为太山太守。规好推贤达士，太傅陈蕃、太尉杨秉、长乐少府李膺、太守张奂皆规所教授，致显名于世。<br/>　　秋八月，关内侯以……〔一〕<br/>　　〔一〕　袁纪此文必有脱文，范书作 “占卖关内侯、虎贲、羽林、缇骑营士、五大夫钱各有差”，则袁纪此句恐当作“占卖关内侯以下钱各有差” 。<br/>　　〔五年〕（壬寅、一六二）〔一〕<br/>　　〔一〕　据通鉴补。<br/>　　张掖、酒泉〔一〕……<br/>　　〔一〕　此句亦有脱误。范书作“三月，沈氏羌寇张掖、酒泉”。<br/>　　尚书令陈蕃荐五处士曰〔一〕：“臣闻善人者，天地之纪，治之所由也〔二〕。诗云：‘思皇多士，生此王国。’〔三〕天诞俊乂，为陛下出，当辅明时，左右大业者也。处士豫章徐稚、彭城姜肱、汝南袁闳、京兆韦着、颍川李昙德行纯备，着于民听，宜登论道，协亮天工，终能翼宣威德，增光日月者也。”诏公车备礼征〔四〕，皆辞疾不至。<br/>　　〔一〕　通鉴考异曰：“范书徐稚传云：‘延熹二年，尚书令陈蕃、仆射胡广等上书荐稚。 ’袁纪：‘五年，尚书令陈蕃荐五处士。’按二年，胡广已为太尉；五年，蕃已为光禄勋。今置在二年，从范书；去广名，从袁纪。”<br/>　　〔二〕　成公十五年左传曰：“晋三却害伯宗，谮而杀之，及栾弗忌。伯州□奔楚。韩献子曰：‘却氏其不免乎！善人，天地之纪也，而骤绝之，不亡何待？’”<br/>　　〔三〕　见诗大雅文王。<br/>　　〔四〕　杨树达曰：“抱朴子逸民篇云：‘桓帝以玄纁玉帛聘韦休明。’”休明，韦着之字也。<br/>　　稚字孺子，豫章南昌人也。家贫尝自耕稼，非其衣不服，非其力不食，恭俭义让，非礼不言。所居服其德化，道不拾遗。陈蕃尝为豫章太守，以礼请署功曹。稚为之起，既谒而退，蕃馈之粟，受而分诸邻里。举有道，起家拜太原太守，皆不就。诸公所辟，虽不就，其有死丧者，负笈徒步，千里赴吊，斗酒只鸡，藉以白茅，酹毕便退，丧主不得知也〔一〕。<br/>　　〔一〕　谢承书曰：“常于家豫炙鸡一只，以一两绵絮渍酒中，暴干以裹鸡，径到所起冢隧外，以水渍绵使有酒气，斗米饭，白茅为藉，以鸡置前，醊酒毕，留谒则去，不见丧主。”<br/>　　初，稚少年，游国学中〔一〕，江夏黄琼教授于家，故稚从之，谘访大义。琼后仕进，位至三司，稚绝不复交。及琼薨，当葬，稚乃往赴吊，进酹哀哭而去，人莫知者。时天下名士，四方远近，无不会者，各言： “闻豫章徐孺子来，何不相见？”推问丧宰曰：“顷宁有书生来邪？”对曰：“先时有一书生来，衣粗薄而哭之哀，不记姓字。”佥曰：“必孺子也。”于是推选能言语者陈留茅季伟候与相见，〔二〕酤酒市肉，稚为饮食。季伟请国家之事，稚不答；更问稼穑之事，稚乃答之。季伟还为诸君说之，或曰：“孔子云：‘可与言而不与言，失人。’〔三〕稚其失人乎？”郭林宗曰：“ 不如君言也。孺子之为人也，清洁高廉，饥不可得食，寒不可得衣，而为季伟饮酒食肉，此为已知季伟之贤故也。所以不答国事者，是其智可及，其愚不可及也〔四〕，何不知之乎？”<br/>　　〔一〕　疑国学二字误倒。<br/>　　〔二〕　茅季伟，即茅容。风俗通义愆礼篇“伟”作“玮”。<br/>　　〔三〕　见论语卫灵公。<br/>　　〔四〕　论语公冶长曰：“子曰：‘ 宁武子邦有道则知，邦无道则愚，其知可及也，其愚不可及也。’”注曰：“佯愚似实，故曰不可及。”宁武子，卫国贤大夫也，名俞，武乃其谥也。<br/>　　是时宦竖专政，汉室寝乱，林宗周旋京师，诲诱不息。稚以书诫之曰：“大木将颠，非一绳所维，何为栖栖不遑宁处？”〔一〕林宗感悟曰：“谨拜斯言。” 以为师表。<br/>　　〔一〕　范书徐稚传此语，乃稚与茅容临别时所讬转之语，与袁纪作“以书”异。<br/>　　姜肱字伯淮，彭城广戚人。隐居静处，非义不行，敬奉旧老，训导后进。常与小弟季江俱行，为盗所劫，欲杀其弟。肱曰：“弟年稚弱，父母所矜，又未聘娶，愿自杀以济家。”弟季江复言曰：“兄年德在前，家之英俊，何可害之，不如杀我。我顽闇，生无益于物，没不损于数，乞自受戮，以代兄命。”二人各争死于路，盗戢刃曰：“<br/>　　二君所谓义士。”弃物而去。肱车中尚有数千钱在席下，盗不见也，使从者追以与之。贼感之，亦复不取。肱以物己历盗手，因以付亭长委去。举有道、方正，皆不就。<br/>　　袁闳字夏甫，太传安之玄孙。自安至闳，四世三公，贵倾天下。闳玄静履贞，不慕荣宦，身安茅茨，妻子御糟糠。父为彭城太守〔一〕，丧官，闳兄弟五人常步行随柩车，号泣昼夜。从叔逢、槐并为公辅，前后赠遗，一无所受，二公忿之。至于州府辟召，州郡礼命，皆不就。<br/>　　〔一〕　范书作“彭城相”，是。<br/>　　韦着字休明，京兆杜陵人。隐居讲授，不修世务〔一〕。<br/>　　〔一〕　范书韦着传注引谢承书曰： “为三辅冠族。着少修节操，持京氏易、韩诗，博通术艺。”<br/>　　李昙字子云，颍川阳翟人。少丧父，事继母。继母酷烈，昙奉逾谨，率妻子执勤苦，不以为怨。昙身耕农，以奉供养，得四时珍玩，未尝不先拜而后进母。乡里有父母者，宗其孝行，以为法度。征聘不应，唯以奉亲为欢。<br/>　　夏四月戊辰〔一〕，虎贲掖门火。<br/>　　〔一〕　四月癸未朔，无戊辰，疑有讹。<br/>　　五月，康陵园火。<br/>　　武陵蛮夷反〔一〕，车骑将军冯绲讨之。绲上书曰：“夫势得容奸，伯夷可疑；不得容奸，盗跖可信〔二〕。乐羊伐中山，反而语功，文侯示以谤书一箧〔三〕。愿请中常侍一人监军财费。”尚书朱穆奏曰：“臣闻出郊之事，将军制之，所以崇威信合事宜也。即绲有嫌，不当荷任；即绲无嫌，义不见疑。乐羊战国陪臣，犹赖见信之主，以全其功，况唐虞之朝，而有猜嫌之事哉！绲设虚端，以自阻卫，为臣不忠。”帝寝其奏。<br/>　　〔一〕　“武陵”原误作“武阳”，迳改之。<br/>　　〔二〕　沈钦韩言此语出商君书画策篇。其文曰：“势不能为奸，虽跖可信也。势得为奸，虽伯夷可疑也。”<br/>　　〔三〕　事见战国策秦策甘茂语。<br/>　　穆又上书曰：“汉故事，中常侍或用士人。建武已来，乃悉用宦者，延平已来〔一〕，寝益贵盛，假貂珰之饰〔二〕，任常伯之职。〔三〕天朝政事，一更其手，权倾天下，宠逼人主。子弟亲戚，并荷职任，放滥骄逸，莫能禁御。无行之徒，媚求官爵，恃势骄宠，渔食百姓。臣以为可皆遣罢，率由旧章，博选天下清纯之士，达国体者，以补其虚。即陛下可为尧舜之君，众僚皆为稷耇之臣矣〔四〕。”上不从。穆后复见，口陈奏，上不悦，穆伏不起，左右叱穆出。于是宦官更共称诏以诘让，穆愤激发疽而卒。公卿以穆“立节忠清，守死善道，宜蒙旌宠，以劝忠勤”，乃追赠益州刺史。<br/>　　〔一〕　延平，汉殇帝年号。时邓太后临朝，委用宦官。<br/>　　〔二〕　李贤引汉官仪曰：“中常侍，秦官也。汉兴或用士人，银珰左貂。光武以后，专任宦者，右貂金珰。”又曰：“珰，以金为之，当冠前，附以金貂也。”<br/>　　〔三〕　常伯，侍中也。惠栋引汉官仪曰：“侍中，周官也。成王时号曰常伯，选于侯伯，转补羇阙，言其道德可常尊也。”<br/>　　〔四〕　司马相如子虚赋曰：“禹不能名，耇不能计。”张揖注曰：“耇为尧司徒，敷五教，率万事。”又应劭曰：“契，善计也。”耇，音屑，亦作契。<br/>　　穆字公叔，南阳宛人。初为冀州刺史，始济河，长史解印去者四十余人。中常侍赵忠丧父，敛为玙璠玉匣〔一〕。穆下郡考正，乃至发墓视尸。其家称冤自诉，穆坐征诣廷尉，髡输左校。后得原归家。顷之，朝臣多为穆冤，由是征命议郎、尚书。<br/>　　〔一〕　敛通殓。赵忠僭越，以天子之制葬父，故穆考之。<br/>　　十一月，武陵蛮夷降。<br/>　　六年（癸卯、一六三）<br/>　　春正月戊午〔一〕，司徒种皓薨。大鸿胪许栩为司徒〔二〕。<br/>　　〔一〕　范书作“春二月”。按正月戊寅朔，无戊午，作“二月”是。<br/>　　〔二〕　范书作“卫尉颍川许栩”，并系此事于三月。<br/>　　皓字景伯，河南洛阳人。父早亡，有财三千万，皓皆以赈乡里贫者。当时豪贵，莫不遂识知之〔一〕。年四十四，县始召为门下吏。时河南尹田歆外〔甥〕（生）王谌名知人〔二〕，歆谓之曰：“河南当举六孝廉，皆得贵人书命，不宜相违，欲以五副之。自举一清名堪成就者，上以报国，下以讬子孙，汝助我索之。”谌答曰：“知臣莫如君。君为二千石，当清察郡中，询于贤良，谌安得知之？”歆曰：“郡中所送，固凡庸耳，欲因汝之明，求人之所不知而有奇者耳。”明日谌东出送客，驻车太阳郭里，见皓。还语歆曰：“为君得孝廉矣。”问：“为山泽？”答曰：“洛阳门下吏也。”歆笑曰：“当得隐滞之夫，乃洛阳吏邪？”答曰：“夫异士不居山谷，但其居处异耳，德未必有也。处人间而有异，而人不知，己独知之，乃奇耳。若不相信，可召而与之言。”歆便于府召见于庭中，诘问职事长吏所施行，皓分别具对，皆有条理。乃署主簿、功曹〔三〕，举孝廉，由是知名。<br/>　　〔一〕　按御览卷四七六引袁宏后汉书曰：“种皓字景伯，父为定陶令，有财三千万。父卒，皓皆以赈乡里贫贱者。其进趣名利者，皆不与交通。 ”与此文异，而与范书本传同。疑御览引书有名误，或系袁山松后汉书亦未可知。<br/>　　〔二〕　据陈澧校而改。<br/>　　〔三〕　范书本传无“功曹”二字。<br/>　　二月戊戌，大赦天下〔一〕。<br/>　　〔一〕　范书作“三月”。按二月戊申朔，无戊戌，袁纪误。<br/>　　夏四月辛亥，康陵东署大火。<br/>　　秋七月甲午，平陵园寝火〔一〕。<br/>　　〔一〕　范书及续汉志均作“甲申” ，袁纪误。<br/>　　十月，上〔幸〕广城校猎〔一〕。光禄勋陈蕃上书谏曰：“臣闻人主有事于苑囿，唯西郊，顺时讲武，以杀〔禽〕（属）助祭〔二〕，尽孝敬之道也。违是则为逸游，肆乐情意。故皋陶诫舜曰：‘无敢游佚。’〔三〕周公诫成王曰：‘无盘游于田。’〔四〕虞舜、成王犹有此诫，况德不及二主者哉！当今兵戈未戢，是陛下焦心〔五〕，坐而待旦之时也。而不以是，乃扬旌旗之耀，骋舆马之观，非圣贤恤民之意者也。”上不纳。<br/>　　〔一〕　“幸”字据文意补。或当作 “上校猎广城”。又钱大昕廿二史考异曰：“‘城’当作‘成’，马融上广成颂，即此。”<br/>　　〔二〕　据范书改。<br/>　　〔三〕　见书皋陶谟。文曰：“无教逸欲有邦。”乃皋陶将为帝舜谋而先语禹之语。<br/>　　〔四〕　见书无逸，“游于田”作“ 于游田”，袁纪恐误倒。<br/>　　〔五〕　范书“焦心”下有“毁颜” 二字，袁纪恐脱。<br/>　　七年（甲辰、一六四）<br/>　　春二月，太尉黄琼薨。<br/>　　琼字世英，江夏安陆人。清贞守正，进止必以礼。居宰相位，廉平公正，数纳谠言，为朝廷所重。上亦愍惜焉，赠车骑将军、邟乡侯印绶，谥曰昭侯〔一〕。有孙曰琬。<br/>　　〔一〕　范书“昭侯”作“忠侯”。<br/>　　三月癸亥，殒石于右扶风〔一〕。<br/>　　〔一〕　殒石于右扶风之鄠县也。又按三月壬申朔，无癸亥，疑系二月事。范书亦误。<br/>　　太常杨秉为太尉〔一〕。<br/>　　〔一〕　按范书桓帝纪，四年三月太尉黄琼免，四月刘矩为太尉。五年冬杨秉始代刘矩为太尉，与袁纪异。通鉴从范书，是。<br/>　　是时中常侍侯览、贝瑗骄纵最甚，选举不实，政以贿成。秉奏览等佞谄便僻，窃国权柄，召树奸党，贼害忠良，请免官理罪。奏入，尚书诘秉掾曰〔一〕：“ 夫设官分职，各有司存。三公统外，御史察内。今越左右，何所依据？其闻公具对。”秉〔使〕（便）对曰〔二〕：“除君之恶，惟力是视〔三〕。邓通失礼，申屠嘉召而责让，文帝从而请之〔四〕。汉故事，三公鼎司，无所不统〔五〕。”尚书不能诘。上不得已，乃免览官，瑗削国事〔六〕。于是奏免刺史、郡守已下六十余人，皆民之蠹也。<br/>　　〔一〕　黄本作“掾”，蒋本改作“ 秉”，皆不当省，今并存之。<br/>　　〔二〕　据范书改。即使掾复对尚书。<br/>　　〔三〕　僖公二十四年左传中晋寺人披之言。杨伯峻曰：“此犹竭尽己力而为。”<br/>　　〔四〕　事见汉书申屠嘉传。<br/>　　〔五〕　惠栋曰：“袁宏纪：何敞谓宗由曰‘春秋称三公为宰者，言无所不统也’。汉书翟方进云‘春秋之义，尊上公谓之宰，海内无不统也’。又百官公卿表曰‘三公参天子，坐而议政，无不总统，故不以一职为官名’。”<br/>　　〔六〕　范书杨秉传作“延熹八年” 事。<br/>　　夏四月乙丑，封皇后弟邓庾为育阳侯〔一〕。<br/>　　〔一〕　范书皇后纪“庾”作“秉” ，乃邓皇后兄邓演之子，邓统之弟。<br/>　　秋九月，武陵蛮夷叛，寇掠数郡。荆州刺史度尚讨之。将战，尚召治中别驾曰：“今后无转输，前有彊敌，吏士捷获已多，缓之则不肯力战，急之则事情切迫，潜有逃窜。今与诸君俱处虎口，胜则功成，败则无余，为之奈何？”诸从事者莫知所出。尚宣言曰：“今兵实少，未可进，当复须诸郡兵至。且各休息，听其射猎。”军中喜踊，大小皆出。尚密呼所亲燔其积聚，猎者还，莫不涕泣。尚使人慰劳曰：“蛮人多宝，足富数世，诸卿但不并力耳，所亡何足介意！”其明旦，秣马蓐食，径赴〔贼〕（城）屯〔一〕。贼见尚晏然，不图其吏士愤激，遂克殄之。封尚右乡侯，除一子为郎。<br/>　　〔一〕　据范书改。<br/>　　尚字博平，山阳湖陆人也。初为上虞长，纠摘奸伏，县中谓之神明。擢门下书佐朱俊〔一〕，谓之干世之才。俊后显名，终如尚言。县有孝女曹娥，年十四，父旴溺于江，不得尸。娥号慕不已，遂赴江而死。前后长吏莫有纪者，尚至官，改葬娥，树碑表墓，以彰孝行。〔二〕县民故洛阳市长淳于翼学问渊深，大儒旧名，常隐于田里，希见长吏。尚往候之，晨到其门，翼不即相见，主簿曰：“还。”不听，停车待之。翼晡乃见尚，尚宗其道德，极谈乃退。其优贤表善，皆类此也。<br/>　　〔一〕　按谢承书、范书等“俊”皆作“□”，亦作“隽”。然其本字作“俊”。<br/>　　〔二〕　水经注渐江水曰：“上虞县东有龙头山，南带长江，东连上陂，江之道南有曹峨碑。县令度尚使外甥邯郸子礼为碑文，以彰孝烈。”<br/>　　冬十月，行幸章陵，祠旧宅，遂有事于陵庙。戊辰，行幸云梦，临水〔一〕。祠湖阳、新野公主、〔寿〕张敬侯、鲁哀公庙〔二〕。<br/>　　〔一〕　所临之水，乃汉水也，袁纪恐脱“汉”字。又十月戊戌朔，无戊辰。或系十一月之事。<br/>　　〔二〕　据范书补。又此句之首，恐脱“还幸新野”四字。<br/>　　是时勃海王悝骄慢僭侈，不奉法度。见上无子，阴有嗣汉之望。北军中候史弼上疏曰：“臣闻帝王之于亲戚，爱之虽隆，必示之以威礼；宠之虽贵，必示之以法度。如是则和亲之道兴，骨肉之情固。昔襄王恣甘昭公〔一〕，孝景帝骄梁孝王〔二〕，二弟阶宠，卒用悖慢，周有播荡之祸，汉有袁盎之变。窃闻勃海王悝恃至亲之属，藉偏私之爱，有僣慢之心，颇不用制度。外聚轻薄不逞之徒，内荒酒乐，出入无常，所与群居，皆家之弃子，朝之斥臣。有口无行，必有羊胜、伍被之类〔三〕，州司不敢弹纠，傅相不能匡辅。陛下宽仁，隆于友于之义〔四〕，不忍遏绝，恐遂滋蔓，为害弥大。乞露臣奏，宣示百僚，使议于朝，明言其失。然后诏公卿平处其法，法决罪定，乃下不忍之诏，臣下固执，然后少有所许。如是则圣主无伤亲之议，勃海长有享国之祚。不然惧大狱将兴，使者相望于道矣。”上以至亲，不问其事。<br/>　　〔一〕　僖公二十四年左传曰：“初，甘昭公有宠于惠后，惠后将立之，未及而卒。昭公奔齐，王复之，又通于隗氏。王替隗氏。颓叔、桃子曰： ‘我实使狄，狄其怨我。’遂奉大叔以狄师攻王。”又曰：“天子无出，书曰，‘天王出居于郑’避母弟之难也。”杨伯峻曰：“甘昭公即惠王子、襄王弟王子带，封于甘，昭，其谥。”大叔，即王子带也。“王复之” ，僖公二十二年，襄王迎其弟于齐，遂有此变。<br/>　　〔二〕　梁王，窦后少子，赐天子旌旗，出警入跸。太后欲景帝传位于孝王，袁盎谏，梁王遂令人刺杀盎。事见汉书文三王传。<br/>　　〔三〕　羊胜，梁孝王谋主：伍被，劝淮南王反者。<br/>　　〔四〕　见尚书君陈。友于兄弟之意。<br/>　　弼字公谦，陈留考城人。历职忠謇，无所倾挠。自尚书为平原太守〔一〕，诏书下诸郡察党人，时所在怖惧，皆有所举，多至数千人〔二〕，弼独上言无党人。从事主者坐问责曰〔三〕：“诏书憎嫉党人极恳至，诸郡皆有，平原何独无？”弼对曰：“先王疆理天下，画为九壤，物土不同，风俗亦异。他郡自有，平原自无，胡可相比！若趋诺诏书，诬陷良善，平原之人，皆为党乎？”从事大怒，奏弼罪，以赎免。迁河东太守。弼初至郡，敕门下有请，一无所通。常侍侯览遣诸生齎书求假盐税及有所属〔四〕，门长不为通。生诈称自言者以见弼，弼怒收付狱，即日考杀之。览后以诬弼谤诽朝政，征诣延尉，论弃市。平原吏民走诣阙讼弼，得减死一等，刑竟归田里。后数为公卿所荐，拜彭城相，为政务抑豪彊，虽有纵放，然豪右敛手，小民有罪，率多恩贷。<br/>　　〔一〕　范书作“平原相”是。蔡邕传注引谢承书曰：“弼迁山阳太守，其妻钜野薛氏女，以三互自上，转拜平原相。”<br/>　　〔二〕　范书作“数百人”。<br/>　　〔三〕　从事，州刺史官属。此乃刺史所遣督促属郡察党人者，故曰从事主者。<br/>　　〔四〕　沈钦韩曰：“河东有两盐池，则后汉仍榷其税。”<br/>　　八年（乙巳、一六五）<br/>　　春正月，使中常侍左悺之苦，祠老子。上始好神仙之事。<br/>　　勃海王悝谋反，徙为定陶王〔一〕。<br/>　　〔一〕　范书作“瘿陶王”。按续汉郡国志，廮陶属钜鹿郡。通鉴作“瘿陶”。袁纪恐误。<br/>　　丙申晦，日有食之。诏公卿校尉举贤良方正各一人。<br/>　　河南刘淑对曰〔一〕：“臣闻立天之道曰阴与阳，立人之道曰仁与义。故夫妇正则父子亲，父子亲则君臣通，君臣通则仁义立，仁义立则阴阳和而风雨时矣。夫吉凶在人，水旱由政。故势在臣下则地震坤裂，下情不通则日月失明，百姓怨恨则水旱暴兴，主上骄淫则泽不下流。由此观之，君其纲也，臣其纪也。纲纪正则万目张〔二〕，君臣正则万国理，故能父慈子孝，夫信妇贞，兄爱弟顺。如此则阴阳和，风雨时，万物得所矣。 ”<br/>　　〔一〕　范书党锢传作“河间乐成人 ”。又曰：“永兴二年，司徒种皓举淑贤良方正，辞以疾。桓帝闻淑高名，切责州郡，使舆病诣京师。淑不得己而赴洛阳，对策为天下第一。”按种皓传，皓延熹四年始任司徒，在位三年薨。袁纪作三年任司徒，六年薨。故党锢传作“永兴二年”误。然种皓于六年薨，袁纪系于八年始举对策，亦有所不合。恐淑系皓生前所举，时辞以疾。至此不得已应桓帝诏，而赴洛阳对策也。<br/>　　〔二〕　诗谱序曰：“举一纲而万目张。”<br/>　　癸未，废皇后邓氏〔一〕。后骄忌，尝与上所幸郭贵人更相谮诉，由是故废，以忧死〔二〕，亲属皆免归本郡。<br/>　　〔一〕　范书作“癸亥”。按前有“ 丙申晦”，则癸未当属二月。然二月乃丁酉朔，无癸未，袁纪误。又其上恐脱“二月”两字。<br/>　　〔二〕　原“以”在“废”上，据陈璞校记迳改。<br/>　　三月辛巳，大赦天下。<br/>　　夏四月丁巳，坏诸淫祀。<br/>　　壬戌，河水清。<br/>　　五月丙戌，太尉杨秉薨。<br/>　　秉字叔节，少传父业，隐居教授三十余年，乃应司空之辟。稍迁刺史、二千石，所历皆有政绩。虽三公之子，经历州郡，尝布衣蔬食，老而不改。在公卿位，朝廷每有得失，便尽心正谏，退而削草，虽子弟不知也。秉不饮酒，早丧夫人，遂不复娶，所在以〔淳〕（神）明称〔一〕。尝曰：“我有三不惑：财、酒、色。” 有子曰赐，亦显名儒行。<br/>　　〔一〕　据黄本改。范书作“淳白称 ”。明可训作白。<br/>　　六月，匈奴寇边，〔中〕郎将度尚击之〔一〕。<br/>　　〔一〕　范书桓帝纪言度尚所击系义军桂阳胡兰、朱盖。尚晚年曾任辽东太守，击破鲜卑，未曾与匈奴战，袁纪误。<br/>　　九月，京师地震。<br/>　　冬十月丙寅，太中大夫陈蕃为太尉〔一〕。蕃让曰：“不僭不忘，率由旧章〔二〕，臣不如太常胡广；齐七政，训五典，臣不如议郎王畅；文武兼资，折冲万里，臣不如弛刑司隶李膺〔三〕。”上不许。<br/>　　〔一〕　范书作“秋七月”事。<br/>　　〔二〕　见诗大雅假乐。谓周公之礼法，不过误，不遗失，率尊而循之。<br/>　　〔三〕　范书本传“弛刑司隶”作“ 弛刑徒”。按膺论输左校前任河南尹，至延熹九年始任司隶校尉，故袁纪作“司隶”误。<br/>　　蕃又上书曰：“臣闻昔齐桓公任管仲，将正诸侯，先为政令〔一〕。今寇贼在外，四肢之疾耳。臣窃寝不能寐，食不能饱，忧陛下内政未治，忠言日疏。前梁冀、五侯弄权〔二〕，天启陛下收而戮之。当时天下，号为小清。其前监未远，旋起覆车之轨矣。往年地动、日蚀、火灾，皆阴盛之应，愿陛下割塞左右豫政之原，引纳尚书朝省之事，简练高洁，斥退佞邪。如此则天和于上，地洽于下矣。从陛下践祚已来，大臣谁敢举左右之罪？往者申屠嘉召邓通，文帝遣诣嘉府，乃从而请之，三公之职，何所不统？但今左右骄忿，欲令三公不得举笔。臣蕃今擢自闾阎，特为陛下日月所照，奈何受恩如臣，而当避难苟生，不敢正言。陛下虽厌毒臣言〔三〕，人主有自勉彊。”书奏，〔四〕上不悦，愈以疾蕃。<br/>　　〔一〕　国语齐语曰：“桓公曰：‘ 吾欲从事于诸侯可乎？’管子对曰：‘未可。君若正卒伍，修甲兵，则难以速得志矣。君有攻伐之器，小国诸侯有守御之备，则难以速得志矣。君若欲速得志于天下诸侯，则事可以隐，令可以寄政。’桓公曰：‘为之若何？’管子对曰：‘作内政而寄军令焉。’”韦昭曰： “内政，国政也，因国政以寄军令也。”又曰：“匿军令，讬于国政，若有征伐，邻国不知。”<br/>　　〔二〕　李贤曰：“五侯谓胤、让、淑、忠、戟五人，与冀同时诛。”<br/>　　〔三〕　原“毒臣”误倒，据范书迳正。<br/>　　辛巳，立皇后窦氏。<br/>　　初宪之诛，家属废为庶民。武字游平，少有学行，常闲居大泽，不交世务。诸生自远方来，授业百余人，名闻关西。武生五男二女，长男绍，次机，次恪；长女妙，即后也。上以武三辅大族，武有盛名，后入掖庭，逾月立为皇后。武甚不乐，舆疾至京师，拜武为特进、城门校尉，封槐里侯。绍为虎贲中郎将。武乃称疾笃，固辞爵位。<br/>　　勃海盗贼盖登自称“太上皇帝”〔一〕，伏诛。<br/>　　〔一〕　御览券五八九引东观记作“ 太皇帝”。<br/>　　十二月，使中常侍管霸之苦，祀老子。<br/>　　九年（丙午、一六六）<br/>　　春正月，沛国盗贼戴异自称上皇帝〔一〕，伏诛。<br/>　　〔一〕　范书桓帝纪作“太上皇”。疑袁纪“上”上脱“太”字。<br/>　　辛酉，太常胡广为司徒〔一〕。<br/>　　〔一〕　范书桓帝纪作“五月”。按五月己丑朔，无辛酉日。而二月庚申朔，辛酉乃第二日，疑袁纪上脱“二月”二字。二、五形近易讹，恐当以二月为是。<br/>　　三月辛巳〔一〕，京师夜有火光，转相惊噪。<br/>　　〔一〕　范书及续汉志均作“癸巳” 。按是月庚寅朔，无辛巳，袁纪误。<br/>　　平原人襄揩诣阙上书曰〔一〕：“臣闻天不言者，以文象设教。臣窃见往年五月，荧惑入紫微，犯帝座；其闰月太白犯房心；于占天子凶。三月洛阳城中夜无故云火光，人声正喧，于占皆不出三年，天子当之。春夏已来，皆有繁霜，皆用刑酷急，不当罪使之然也。自陛下即位已来，诛寇氏、孙氏、邓氏〔二〕，其从坐者非一。李云之死，天下知其冤也。自汉兴已来，未有谏主被诛，用刑太深如今者也。昔文王能以一妻享十子之祚，今陛下宫女千人，不如文王之一妻者，明刑重而无德也。臣闻布谷闻于孟夏，蟋蟀吟于始秋，物有微而至信，人有贱而必忠〔三〕。臣虽极贱，思效愚诚，愿赐清闲，极尽所言。”<br/>　　〔一〕　范书“襄揩”作“襄楷”。又姓解卷三曰：“鲁公子襄中之后。后汉有襄楷。”则袁纪作“揩”误。<br/>　　〔二〕　范书尚有梁氏，袁纪脱。寇氏，寇荣；孙氏，孙寿；邓氏，邓万世也。<br/>　　〔三〕　李贤曰：“布谷，一名戴纴，一名戴胜。蟋蟀，促织也。春秋考异邮曰：‘孟夏戴胜降，立秋促织鸣。’言虽微物，不失信也。”<br/>　　上即诏尚书召问，揩曰：“臣闻古者本无宦官，孝武末，春秋高，数游后宫，始置之耳〔一〕。后稍见任，至孝顺帝时，遂昌炽也。案天市内，宦者四星不在太微中，而在市中，明宦者但当侍，不得预内〔二〕。今乃处古常伯之位，决谋于中，倾动内外，恐非天意也。”天子以揩章及对下有司，尚书奏：“自古有宦者之官，非近世所置。汉初张泽为大谒者佐绛侯〔三〕，孝文使赵谈参乘而子孙昌盛〔四〕。今揩不陈损益，而务析言破律，违背经义，伪讬神灵。”于是论揩司寇。<br/>　　〔一〕　典出汉书萧望之传之萧望之语。<br/>　　〔二〕　陈璞曰：“‘侍’下疑脱‘ 内’字，‘预内’当作‘预外’。范书无此。”按汉时宦者擅权，皆决谋于中，而操纵尚书、朝臣来左右政局。其下所言“决谋于中”，即“预内”之意。陈说非。<br/>　　〔三〕　张泽为宦者令。绛侯周勃诛诸吕，欲迎代王入宫。时东牟侯兴居与太仆滕公入清宫，顾麾左右执戟者释兵去，有数人不肯去兵，泽谕告，遂去兵。事见史记吕太后本纪。范书“绛侯”下有“诛诸吕”三字，袁纪恐脱之。<br/>　　〔四〕　文帝使宦者赵谈参乘，袁盎谏曰：“今汉虽乏人，陛下独奈何与刀锯余人载！”于是文帝笑，下赵谈，谈泣下车。事见史记袁盎传。尚书承宦者旨，强辞夺理，阿谀逢迎，于此可窥知矣。<br/>　　戊寅，特进窦武为大将军〔一〕。武移病洛阳都亭，固让至于数十。诏公车勿复通章，武惶恐不得已就职。在公肃而不猛，其所交友若陈仲举、李元礼等，皆为之论议，而访政事焉。妻子恶衣食车马，苟全而已，卑身正己，率宗族内外僮仆莫敢违法者。<br/>　　〔一〕　通鉴从范书，系此事于灵帝建宁元年正月。又三月庚寅朔，无戊寅，当系四月事。<br/>　　六月庚午，祀老子濯龙中，用夜郊而乐〔一〕。<br/>　　〔一〕　东观记曰：“帝好音乐，善琴笙。立黄老祠北宫濯龙中，以文罽为坛，饰淳金银器，彩色眩耀，祠用三牲，太官饰珍馔，作倡乐，以求福祥也。”又范书系此事于七月，而东观记作永康元年事。<br/>　　鲜卑、乌〔桓〕（孙）寇边〔一〕，匈奴中郎将张奂击降之。<br/>　　〔一〕　据范书改。<br/>　　自是宦者专权在位，子弟亲属及苟进之士，连结依附，以取荣宠，乘势肆意，陵暴天下。于是善人君子惧人伦亏废，发愤忘难。<br/>　　初，阳翟令张舆，黄门张让弟也，多杀无辜，赃余千金。李膺初为河南尹，收舆考杀之。尚书诘膺曰： “尹视事无几，而多杀伐乎？”膺对曰：“昔孔子为鲁司寇七日，诛少正卯于两观之下。今臣列官已积二旬，私惧留稽为愆，反获速疾之讥。肤受之愬〔一〕，以关圣听，自知罪死，期不旋踵。然臣愚计，乞留五月〔二〕，克殄元恶，然后退就汤镬，始生之愿也。”〔三〕上不省，论输左校。顷之，起家为司隶校尉，振纲直绳，多所摧戮。<br/>　　〔一〕　语出论语颜渊。疏曰：“愬，亦谮也。皮肤受尘垢，秽其外，不能入内也。以喻谮毁之言，但在外萋斐，构成其过恶，非其人内实有罪。 ”<br/>　　〔二〕　范书作“五日”。<br/>　　〔三〕　范书此对乃膺任司隶时所言，且作帝然其对，自此诸黄门皆鞠躬屏气，休沐不敢复出宫省。与袁纪迥异。<br/>　　河东太守单安、河内太守徐盛，中常侍单超、徐璜之弟也。凭宠干纪，渎货害政。沛国朱宇尝为司隶校尉，奏安、盛曰：“此等皆宫竖昆叔，刀锯之余，横蒙恩私，剖符三河，不能思展命力，以答天地，敢张豺狼之口，吞噬百姓之命，罪深亹重，人鬼同疾。臣衔命操斤，翦其凶丑，辄考核赃罪，事皆伏上。”诏安、盛廷尉治罪。<br/>　　汝南人范滂，字孟博〔一〕。郡召为功曹，即褰衣就车，急痛于时也。进善退恶，风教肃然。郎中不便者，咸共疾之，所举者谓之朋党。后为太尉黄琼所辟，登车揽辔，有澄清天下之志。受诏使冀州，百姓闻滂名，其有赃污未发者，皆解印绶去。滂举刺史、二千石二十余人，罪恶者皆权豪之党也。尚书诘滂曰：“所举无乃猥多，恐有冤疑，其更详核，勿拘于前。”滂对曰： “臣之所举，自非饕秽奸罪，岂以污臣简札。臣以会日促迫〔二〕，故先举所闻，其未审者，方当参实，以除凶类。臣闻农勤于除草，故谷稼丰茂〔三〕。忠臣务在除奸，故令德道长。”滂睹时方艰难，知其志不行，乃投刺而去。于是中人耻惧，怀谋害正矣。<br/>　　〔一〕　范书党锢传作“汝南征羌人 ”，注引谢承书作“汝南细阳人”。惠栋曰：“刘孝标案：张璠汉纪云：滂，汝南伊阳人。案汝南无伊阳，或细阳之误也。”<br/>　　〔二〕　胡三省曰：“会日，谓三府掾属会于朝堂之日也。”<br/>　　〔三〕　隐公六年左传曰：“周任有言曰：为国家者，见恶，如农夫之务去草焉。”<br/>　　山阳人张俭，字元节。以正直知〔名〕〔一〕，州举秀才，刺史非其人，谢病不起。太守翟超临郡，请为东部督邮，俭解巾应之。俭举劾中常侍侯览前后请夺民田三百余顷；第舍十六区，皆高楼四周，连阁洞殿，驰道周旋，类于宫省；豫作寿冢石椁，双阙高十余丈，以准陵庙；破人家居，发掘冢墓，及虏掠良人妻、妇女，皆应没入。俭比上书，为览所遮截，卒不得上。俭行〔部〕（步）至平陵〔二〕，逢览母乘轩，道从盈衢。俭官属呵，不避路。俭按剑怒曰：“何等女子干督〔邮〕〔三〕，此非贼邪！”使吏卒收览母，杀之，追擒览家属、宾客，死者百余人，皆僵尸道路。伐其园宅，井堙木刊，鸡犬器物，悉无余类〔四〕。<br/>　　〔一〕　据钮永建校补。<br/>　　〔二〕　据通鉴引袁纪改。<br/>　　〔三〕　据通鉴引袁纪补。<br/>　　〔四〕　范书党锢传曰：“俭举劾览及其母罪恶，请诛之。览遏绝章表，并不得通。”周寿昌曰：“据后苑康传云：俭杀常侍侯览母，案其宗党宾客云云。是不待请而行诛矣。以常侍权势熏灼，俭位止督邮，擅命诛杀，并案及宗党宾客，俭自亦有罪矣，恐于情事不合。当以俭传所言为是。又侯览传，览于建宁二年丧母，还家大起茔冢，督邮张俭因举奏览贪侈奢纵云云。又奏览母生时，交通宾客，干乱郡国，复不得御，览遂诬俭为钩党。是览母已前死，俭于其母死后劾之，特请诛览耳。俭得亡命，而览传乃云夷灭之。三传互相抵牾，当是蔚宗录旧史及各家传成书，未及审耳。” 按范书乃因诸书互异，是非难定，仿史迁史法，各仍其旧以存疑，非未及互审耳也。又袁宏毕竟是文人作史，失于审慎，俭追杀览母及宾客，乃传闻而非史实也。<br/>　　览素佞行，称冤于上曰：“母及亲属无罪，横为俭所残害，皆大将军窦武、前太尉〔掾〕范滂所讽〔一〕。”上以俭郡吏，不先请奏，擅杀无辜，征付廷尉。诏收俭，俭乃亡命逃窜，吏捕之急。俭与鲁国孔褒有旧，后事发觉，俭走至东莱李笃家。督邮毛钦操兵至笃家，〔二〕引钦就席〔三〕，曰：“明廷何为枉驾自屈？ ”钦曰：“张俭负罪入君门，是以来耳。”笃曰：“俭负罪亡命，笃岂得藏之？若审在此，此人名士，明廷宁宜执之？”钦因起抚笃背曰：“蘧伯玉耻独为君子，足下为仁义，奈何独专美邪？”笃曰：“今欲分之，明廷载半去矣。”钦叹息而去。笃道俭经北海戏子然家，送入渔阳，出塞得免。其所经历子然之徒皆伏诛，俭亲属内外，并皆灭尽。于佞幸内憾，媚上思报矣。<br/>　　〔一〕　滂曾应太尉黄琼辟，为府掾，故补“掾”字。<br/>　　〔二〕　范书作“外黄令毛钦”。胡三省曰：“考两汉志，外黄县属陈留郡，黄县属东莱郡。毛钦盖为黄县令，‘外’字衍。”惠栋以为毛钦为外黄人，“令”字衍，乃督邮也。今按汉代地方属吏，除三辅外，一般不得任用外郡人，惠说非。袁纪所称“明廷”与“明府”同义，恐当以胡说为是。<br/>　　〔三〕　“引钦”上疑脱“笃”字。<br/>　　初，河内张成，道术士也，知当大赦，使女杀人。李膺之为司隶〔一〕，收成杀之。是秋，览等教成弟子牢顺上书曰〔二〕：“司隶李膺，御史中丞陈〔翔〕（蕃）〔三〕、汝南范滂、颍川杜密、南阳岑晊等相与结为党，诽谤朝廷，迫胁公卿，自相荐举。三桓专鲁，六卿分晋，政在大夫，春秋所讥〔四〕。”<br/>　　〔一〕　范书党锢传作“为河南尹” ，非。又张成所使杀人者，范书作“子”，是。<br/>　　〔二〕　范书党锢传作“牢脩”，续汉五行志作“牢川”。通鉴从范书。然按续志，“川” 当是“顺”之滥缺。又范书“脩”或本作“循”，循顺音义皆同，形近而讹。恐当以袁纪为是。<br/>　　〔三〕　按范书党锢传，为御史中丞者，陈翔也。陈蕃乃太尉，阅下文可知。据以正。<br/>　　〔四〕　论语季氏曰：“孔子曰：禄之去公室五世矣，政逮于大夫四世矣，故夫三桓之子孙微矣。”<br/>　　九月，诏收膺等三百余人〔一〕，其逋逃不获者，悬千金以购之，使者相望于道，其所连及死者不可胜数，而党人之议始于此矣。<br/>　　〔一〕　范书党锢传作“遂收执膺等，其辞所连及陈寔二百余人”。<br/>　　上使中常侍王甫治党事，太尉陈蕃曰〔一〕：“ 所考者，皆忧国患时，当官不挠，是何罪而乃尔邪？” 不肯署名。上不从，遂皆下狱。狱吏曰：“诸人入狱者，当祭皋陶酒〔二〕。”范滂曰：“皋陶，古之直臣。如滂无罪，乃理滂于天；如其有罪，祭之何益？”众人闻之，皆不祭。膺等皆三木囊头〔三〕，伏于阶下。〔范滂〕（王甫）次在后，因越前对问，〔王甫〕曰〔四〕：“合党连群，必有盟誓，其所图谋，皆何等邪？悉以情对。”滂曰：“窃闻仲尼之言：‘见善如不及，见不善如探汤。’〔五〕欲使善善齐其清，恶恶同其污，谓王政之所愿闻，不悟反以为党。”王甫曰：“卿辈皆相拔举，迭为唇齿，其不合则见排摈，非党而何？”滂乃仰天曰：“古之修善，自求多福。今之修善，乃陷大戮。死之日，愿赐一畚，薄埋滂于首阳山侧，上不负于皇天，下不媿于伯夷、叔齐。”甫为之改容，即解桎梏，去囊头。<br/>　　〔一〕　按范书陈蕃该年七月免，不当预此事。又通鉴考异曰：“按蕃免后有太尉周景。盖袁纪误也。”<br/>　　〔二〕　惠栋曰：“挚虞集记云：‘ 故事：祀皋陶于廷尉。’”<br/>　　〔三〕　李贤曰：“三木，项及手足皆有械，更以物蒙覆其头也。司马迁曰：魏其，大将也，衣赭，关三木也。”<br/>　　〔四〕　皆据范书改补。<br/>　　〔五〕　见论语季氏篇。<br/>　　尚书霍谞以为党事无验，表谏赦之，皆归田里。滂发京师，道路迎者数千人。滂谓友人殷仲子、黄子敬曰〔一〕：“今子相随，是重吾祸也。”遂逃归乡里焉。<br/>　　〔一〕　殷陶，字仲子；黄穆，字子敬。<br/>　　陈留人夏馥，字子治。安贫乐道，不求当世。郡内多豪族，奢而薄德，未尝过门。躬耕泽畔，以经书自娱。由是为豪势所非，而馥志业逾固，为海内所称。诸府交辟，天子玄纁征，皆不就。尝奔丧经洛阳，历太学门。诸生曰：“此太学门也。”馥曰：“东野生希游帝王之庭。”径去不复顾。公卿闻而追之，不得而见也。<br/>　　党事之兴，馥名在捕中。馥乃髡髭发，易姓名，匿迹远窜，为人佣赁。馥弟静驾车马，载绢饷之。于滏阳县客舍见馥〔一〕，颜色毁瘁，不能复识也，闻其声乃觉之，起向之拜。馥避之，不与言。夜至馥所，呼静语曰：“吾疾恶邪佞，不与交通，以此获罪。所以不耻饥寒者，求全身也，奈何载祸相饷也！”明旦，各遂别去，以获免。<br/>　　〔一〕　范书本传作“涅阳”，注曰：“涅阳，县，属南阳郡。”按馥亡命林虑山中，不当至南阳。惠栋曰：“魏郡邺县有滏水，或是滏水之阳。案汉末林虑、邺县皆属魏郡。馥入林虑山，静追之滏阳市中，为得其实。”惠说是，范书误。<br/>　　于是袁闳筑室于庭〔一〕，日于室中东向拜母，去前后门户。及母丧，亦不制服位。如此十五年〔二〕，卒以寿终。<br/>　　〔一〕　范书本传曰：“以母老不宜远遁，乃筑土室，四周于庭，不为户，自牖纳饮食而已。”<br/>　　〔二〕　范书作“潜身十八年”。<br/>　　是时太学生三万余人，皆推先陈蕃、李膺，被服其行。由是学生同声竞为高论，上议执政，下议卿士。范滂、岑晊之徒，仰其风而扇之。于是天下翕然，以臧否为谈，名行善恶，讬以谣言曰：“不畏彊御陈仲举，天下模楷李元礼。”公卿以下皆畏，莫不侧席。又为三君、八俊、八顾、八及之目〔一〕，犹古之八元、八凯也。陈蕃为三君之冠，王畅、李膺为八俊之首。海内诸为名节志义者，皆附其风。膺等虽免废，名逾盛，希之者唯恐不及。涉其流者，时虽免黜，未及家，公府州郡争礼命之。申屠蟠尝游太学，退而告人曰：“昔战国之世，处士横议〔二〕，列国之王，争为拥彗先驱〔三〕，卒有坑儒之祸，今之谓矣。”乃绝迹于梁、砀之间，居三年而滂及难。<br/>　　〔一〕　按袁纪恐脱“八厨”之目。三君者，窦武、刘淑、陈蕃也。八俊者，李膺、荀昱、杜密、王畅、刘佑、魏朗、赵典、朱寓也。八顾者，郭泰、宗慈、巴肃、夏馥、范滂、尹勋、蔡衍、羊陟也。八及者，张俭、岑晊、刘表、陈翔、孔昱、苑康、檀敷、翟超也。又以度尚、张邈、王考、刘儒、胡母班、秦周、蕃向、王章为八厨。<br/>　　〔二〕　见孟子滕文公章句下，亦见汉书异姓诸侯王表。师古曰：“<br/>　　处士谓不官于朝而居家者也。”<br/>　　〔三〕　史记孟子荀卿传曰：驺衍如燕，昭王拥彗先驱，请列弟子座而受业，筑碣石宫，身亲往师之。索隐曰：“按：彗，帚也。谓为之埽地，以衣袂拥帚而郤行，恐尘埃之及长者，所以为敬也。”<br/>　　袁宏曰：夫人生合天地之道，感于事〔而〕动，性之用也。〔一〕故动用万方，参差百品，莫不顺乎道，本乎情性者也。是以为道者清净无为，少思少欲，冲其心而守之，虽爵以万乘，养以天下，不荣也。为德者言而不华，默而有信，推诚而行之，不媿于鬼神，而况于天下乎！为仁者博施兼爱，崇善济物，得其志而中心倾之，然忘己以为千载一时也。为义者洁轨迹，崇名教，遇其节而明之，虽杀身糜躯，犹未悔也。故因其所弘则谓之风，节其所讬则谓之流。自风而观，则同异之趣可得而见；以流而寻，则好恶之心于是乎区别。是以古先哲王，必节顺群风而导物，为流之涂而各使自尽其业。故能班叙万物之才以成务，经纶王略，直道而行者也。<br/>　　〔一〕　按礼记乐记曰：“人生而静，天之性也；感于物而动，性之欲也。”陈璞曰：“疑脱‘而’字。”是。故补。<br/>　　中古陵迟，斯道替矣。上之才不能以至公御物，率以所好求物。下之人不能博通为善，必以合时为贵，故一方通而群方塞矣。夫好恶通塞，万物之情也；背异倾同，世俗之心也。中智且犹不免，而况常人乎？故欲进之心，斐然向风，相与矫性违真，以徇一时之好，故所去不必同而不敢暴，则风俗迁矣。<br/>　　春秋之时，礼乐征伐，霸者迭兴，以义相持。故道德仁义之风，往往不绝，虽文辞音制，渐相祖习，然宪章轨仪，先王之余也。战国纵横，彊弱相陵，臣主侧席，忧在危亡，无不旷日持久，以延名业之士，而折节吐诚，以招救溺之宾。故有开一说而飨执珪，起徒步而登卿相〔一〕，而游说之风盛矣。<br/>　　〔一〕　指苏秦、张仪、范睢、蔡泽之徒。<br/>　　高祖之兴，草创大伦，解赭衣而为将相〔一〕，舍介胄而居庙堂〔二〕，皆风云豪杰，屈起壮夫，非有师友渊深，可得而观，徒以气勇武功彰于天下，而任侠之风盛矣。逮乎元、成、明、章之间，尊师稽古，宾礼儒术。故人重其学，各见是其业，徒守一家之说，以争异同之辨，而守文之风盛矣。自兹以降，主失其权，阉竖当朝，佞邪在位，忠义之士，发愤忘难，以明邪正之道，而肆直之风盛矣。<br/>　　〔一〕　英布、季布、夏侯婴、张苍之属。<br/>　　〔二〕　周勃、王陵、樊哙、灌婴之类。<br/>　　夫排忧患，释疑虑，论形势，测虚实，则游说之风有益于时矣。然犹尚谲诈，明去就，间君臣，疏骨肉，使天下之人专俟利害，弊亦大矣。轻货财，重信义，忧人之急，济人之险，则任侠之风有益于时矣。然竖私惠，要名誉，感意气，雠睚眦，使天下之人，轻犯叙之权，弊亦大矣。执诚说，修规矩，责名实，殊等分，则守文之风有益于时矣。然立同异，结朋党，信偏学，诬道理，使天下之人奔走争竞，弊亦大矣。崇君亲，党忠贤，洁名行，厉风俗，则肆直之风有益于时矣。然定臧否，穷是非，触万乘，陵卿相，使天下之人，自置于必死之地，弊亦大矣。<br/>　　古之为政，必置三公以论道德，树六卿以议庶事，百官箴规讽谏，闾阎讲肆，以修明业。于是观行于乡闾，察议于亲邻，举礼于朝廷，考绩于所莅。使言足以宣彼我，而不至于辩也；义足以通物心，而不至于为佞也；学足以通古今，而不至于为文也；直足以明正顺，而不至于为狂也。野不议朝，处不谈务，少不论长，贱不辩贵，先王之教也。传曰：“不在其位，不谋其政。”〔一〕“天下有道，庶人不议。”〔二〕此之谓矣。苟失斯道，庶人干政，权移于下，物竞所能，人轻其死，所以乱也。至乃夏馥毁形以免死，袁闳灭礼以自全，岂不哀哉！<br/>　　〔一〕　见论语泰伯。<br/>　　〔二〕　见论语季氏。<br/>　　时诸黄门无功而侯者，大将军窦武上表曰：“陛下即位以来，梁、孙、邓、亳贵戚专势〔一〕，侵逼公卿，略驱吏民，恶孰罪深，或诛灭。相续以常侍黄门，窃弄王命，欺罔竞行，谤讟争入。如忠臣李固、杜乔在朝，必竭忠奉之节，觉其奸萌，因造妖言，陷之祸门。陛下不察，加以大戮，冤感皇天，痛入后土，贤愚悲悼，大小伤摧。固等既没，宦党受封，快凶慝之心，张豺狼之口，天下咸言：‘直如弦，死道边；曲如钩，封公侯。’谣言之作，正为于此。陛下违汉旧典，谓必可行，自造制度，妄爵非人。今朝廷日衰，奸臣专政，臣恐有胡亥之难，在于不久，赵高之变，不朝则夕。臣实怀愚，不惮瞽言，使身死名着，碎体粪土，荐肉狐鼠，犹生之年，虽尊官厚禄，不以易之也。谨冒死陈得失之要，凡七十余条，伏惟陛下深思臣言，束骸候诛。”武数进忠言，辞旨恳恻，李膺等被赦，由武申救之也。<br/>　　〔一〕　范书窦武传作“梁、孙、寇、邓”。注曰：“梁冀、孙寿、寇荣、邓万代，见桓纪也。”按邓万代即邓万世，贤避唐讳而改。万世乃亳后之从父，据范书之说，则既列邓氏，下不必再有亳氏，似当以作“寇”为是。然寇氏未尝以贵戚专势，反被诸贵戚排斥诬陷，以至族灭，故不当与梁、孙同伍。又前已考邓香非邓禹之后，则与邓万世同姓不不同宗，若邓万世之为亳后从父，何尝不是梁冀必以亳后冒姓梁之故伎重演呢？而亳氏又何尝不想冒认邓禹之后以抬高自己的身份呢？故武之表一则作邓，一则作亳，以相区别。当以袁纪为是。<br/>　　元康元年〔一〕（丁未、一六七）<br/>　　〔一〕　“元康”系“永康”之误。<br/>　　春正月，西羌寇三辅。夫余夷王寇玄菟。<br/>　　夏四月，中郎将张奂以南单于车儿不能治国事，上言更立左鹿蠡王都绀为单于。诏曰：“春秋大居正〔一〕，车儿一心同向化，何罪而黜？其遣还廷摄部落。 ”<br/>　　〔一〕　隐公三年公羊传曰：“故君子大居正。”疏曰：“君子之人，大其适子，居正，不劳违礼而让庶也。”<br/>　　五月壬子晦，日有食之。<br/>　　六月甲寅，诏公卿、校尉举贤良方正各一人〔一〕。<br/>　　〔一〕　范书系五月日食后，不如袁纪之细密也。<br/>　　颍川荀爽对策曰〔一〕：“臣闻火生于木，故其德孝〔二〕。汉之谥，帝称孝者，其义取此也。故汉制使天下皆讲孝经，选〔吏〕能〔三〕，举孝廉，皆以孝为务也。夫丧亲，自尽孝之终也。今二千石不得终三年丧，恐非所以为孝道而称火德也。顷者胤嗣数乏，本枝不繁，其咎未必不由此。往者孝文劳谦自约，行过乎俭，故有遗诏，以日易月〔四〕。此谓夷惠激俗，适身而已，不可贯之万世，为后嗣德者也。虽古今损益，未能谅阴，可存其礼，以示天下。又公卿二千石皆辅主宣化，政之本也。而使不赴父母之丧，人义替矣。春秋传曰：‘上之所为，民之归也。’〔五〕上使不为，民或为之，是以加罚；假若上之所为，而民亦为之，向其化也，又何诛焉？假使大臣皆不行三年之丧，何以责之？古者臣有大丧，则君三年不呼其门〔六〕。可如旧礼，以美风俗。<br/>　　〔一〕　范书本传作延熹九年太常赵典举爽至孝，拜郎中，对策陈便宜，与此稍异。<br/>　　〔二〕　范书本传爽言此语闻之于师。按裴注引虞翻别传曰：“颍川荀谞号为知易，臣得其注，有愈俗儒。”谞，爽之别名也。范书儒林传曰荀爽作易传，自是费氏兴。则此语当出自费氏易也。<br/>　　〔三〕　据范书改。<br/>　　〔四〕　王先谦引王补之说曰：“汉文遗诏，并无以日易月之语，此爽误会诏意也。诏云：以下服大红十五日，小红十四日，纤七日。释服已下，谓已葬，其葬前固有服，不尽于三十六日。且古丧服二十七月，不闻三十六月，何谓以日易之乎？蔡邕上封事云：孝文皇帝制丧服三十六日。此尚可通，以葬前无改也。朱子答余正甫书：汉文葬后三易服，三十六日而除。读汉书最审。”<br/>　　〔五〕　见襄公二十一年左传，乃臧武仲之语。<br/>　　〔六〕　见宣公元年公羊传。<br/>　　臣闻有夫妇，然后有父子；有父子，然后有上下；有上下，然后有礼义〔一〕。故夫妇之始，王教之端也。孔子曰：‘天尊地卑，干坤定矣。’〔二〕书曰‘ 厘降二女于妫汭’〔三〕，言虽帝尧之女，下嫁于虞，犹屈体降下，妇道于虞氏也。春秋之义，王姬嫁齐侯，使鲁主之，不以天子之尊加诸侯也〔四〕。今汉承秦法，设尚主之仪，以妻制夫，失阳唱之义，以卑临尊，违干坤之道。今诚改尚主之制，称尊卑之性，则嘉瑞降天，吉符出地，是以万物各得其叙矣。”书奏，即弃去之〔五〕。<br/>　　〔一〕　出易序卦。原文“有父子” 下接“然后有君臣”，下接“有君臣，然后有上下”。范书亦然，袁纪恐脱之。<br/>　　〔二〕　见易系辞。<br/>　　〔三〕　出尚书尧典。<br/>　　〔四〕　见庄公元年公羊传。又惠栋引京房易传所载汤嫁妹之辞曰：“无以天子之尊而乘诸侯，无以天子之富而骄诸侯。”<br/>　　〔五〕　范书作“弃官去”。<br/>　　庚子，大赦天下〔一〕。<br/>　　〔一〕　范书桓帝纪作“六月庚申，大赦天下，悉除党锢，改元永康”。六月癸丑朔，无庚子，袁纪恐误。<br/>　　秋八月，黄龙见巴郡。<br/>　　初，民就池浴〔一〕，相戏曰：“此中有黄龙。 ”因流行民间。太守上言，时史以书帝纪。是时政治衰缺，所居多言瑞应，皆此类也。本志曰：“瑞兴非时，则为妖孽，为言虽虚，此为龙孽也。”<br/>　　〔一〕　范书桓帝纪注引续汉志“池 ”作“沱”。按今本续汉志与袁纪同，范书注误。<br/>　　冬十月壬戌，南宫平城内屋坏。<br/>　　十二月丁丑，帝崩于德阳殿。<br/>　　初，河间孝王生解渎亭侯淑，淑生苌，苌生宏。帝崩无嗣，大将军窦武召御史刘倏，倏盛称宏于武，武与太后定策禁中。太后诏曰：“大行皇帝，德配天地，光照上下，不获胤嗣之祚，早弃万国，朕忧心摧伤。追览前代，法王后无适，即择览近亲。考德叙才，莫若解渎亭侯宏，年十有二，嶷然有周成之质。春秋之义，为人后者为之子。其以宏为大行皇帝嗣。”使光禄大夫刘倏持节之国奉迎。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7678.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7680.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

