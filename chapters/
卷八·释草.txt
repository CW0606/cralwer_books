<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《尔雅注疏》正文_卷八·释草_郭璞作品 - 维普阅读网</title>
<meta name="keywords" content="尔雅注疏,尔雅注疏原文,尔雅注疏阅读,卷八·释草全文,郭璞作品" />
<meta name="description" content="尔雅注疏原文阅读,卷八·释草全文在线阅读,郭璞作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-505-5906.html";
var nextpage="novel-read-505-5908.html";
var indexpage = "novel-chapter-505.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-505.html">尔雅注疏</a></strong>
<strong><a href="novel-chapter-505.html">尔雅注疏目录</a></strong>
<span>卷八·释草</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-505-5906.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷八·释草</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郭璞&amp;searchsubmit=yes"  target="_blank">郭璞</a><span class="divide">|</span>发布时间：2014-09-20 23:20:59<span class="divide">|</span></p>
<div class="page-body">
<div class="page-content">
<p>[疏]“释草第十三”。○释曰：草，《说文》作艸，隶变作廾。七老切。百卉也。又曰：象野草莽苍之形。《说文》别有草字。自保切。云：“草斗，栎实也。一曰象斗子。”徐铉曰：“今俗以此为廾木之草，别作皂字为黑色之皂。案，栎实可以染帛为黑色，故曰草。通用为草栈字。”然则此篇辨百卉之名，见於经传者，当为草木之草，故云释草。<br/>　　蒮，山韭。茖，山葱。葝，山。蒚，山蒜（今山中多有此菜，皆如人家所种者。茖葱，细茎大叶。○蒮，音育。韭，音九。茖，音革。葱，音忩。葝，巨盈切。，音薤。蒚，力。）<br/>　　[疏]“蒮山”至“山蒜”。○释曰：此辨四种菜生山中，与人家所种者异名也。韭，《说文》云“菜名。一种而久者，故谓之韭。象形，在一之上。一，地也”。生山中者名蒮。《韩诗》云“六月食郁及蒮”是也。葱，《说文》云“菜名”。生山中者名茖，细茎大叶者是也。，《说文》云“菜也”。叶似韭，生山中者名葝。蒜，《说文》云“荤菜”也。一云菜之美者。云梦之荤菜生山中者名蒚。<br/>　　薜，山蕲。（《广雅》曰：“山蕲，当归。”当归今似蕲而粗大。○薜，音百。蕲，音芹。）<br/>　　[疏]“薜，山蕲”。○释曰：《说文》云“蕲，草也”。生山中者一名薜，一名山蕲，色白者名白蕲。下文“薜，白蕲”是也。生平地即名蕲。○注“《广雅》”至“粗大”。○释曰：《广雅》，张揖撰，以广《尔雅》之阙漏也。曰“山蕲，当归”者，言即今药草当归。案《本草》当归不言名薜及山蕲，是即以时验而言也。故郭云“今似蕲而粗大”，言似平地蕲而差粗大耳。<br/>　　椴，木槿。榇，木槿。（别二名也。似李树，华朝生夕陨，可食。或呼日及，亦曰王蒸。○椴，音段。槿，谨。榇，襯。）<br/>　　[疏]“椴，木槿。榇，木槿”。○释曰：此别椴、榇是木槿之二名也。某氏云别三名也。其树如李，其华朝生暮落，与草同气，故在草中。《诗&#8226;郑风》云：“颜如舜华。”陆机《疏》云：“舜，一名木槿，一名榇，一名椴。齐、鲁之间谓之王蒸。今朝生暮落者是也。”郭氏云：“可食。”亦呼日及，五月始华，故《月令》仲夏云“木堇荣”。<br/>　　术，山蓟。（《木草》云：术，一名山蓟。今术似蓟而生山中。○蓟，音计。）杨，枹蓟。（似蓟而肥大，今呼之马蓟。○枹，音孚。）<br/>　　[疏]“术，山蓟。杨，枹蓟”。○释曰：此辨蓟生山中及平地者名也。生平地者即名蓟，生山中者一名术。《本草》云：一名山蓟，一名山姜，一名山连。陶注云：“有两种：白术叶大有毛，甜而少膏；赤术叶细小，苦而多膏。”是也。其生平地而肥大於众者，名杨。枹蓟，今呼之马蓟。<br/>　　葥，王蔧。（王帚也，似藜，其树可以为埽蔧。江东呼之曰藜帚。○葥，音箭。蔧，音邃。）<br/>　　[疏]“葥，王蔧”。○释曰：此即藜之科，大为树，可以作埽蔧者，一名葥，一名王蔧，一名王帚，江东呼落帚。<br/>　　菉，王刍。（菉，蓐也。今呼鸱脚莎。○菉，音绿。）<br/>　　[疏]“菉，王刍”。○释曰：舍人云“菉，一名王刍”。某氏云：“菉，鹿蓐也。”郭云：“菉，蓐也。今呼鸱脚莎。”《诗&#8226;卫风》云“瞻彼淇奥，绿竹猗猗”是也。<br/>　　拜，蔏藋。（蔏藋亦似藜。○蔏，音商。藋，徒的切。）<br/>　　[疏]“拜，蔏藋”。○释曰：此亦似藜而叶大者，名拜，一名蔏藋。《庄子》云“藜藋柱宇”是也。<br/>　　蘩，皤蒿。（白蒿。）蒿，苣。（今人呼青蒿，香中炙啖者为菣。）蔚，牡菣。（无子者。○蔚，音尉。菣，去刃切。）<br/>　　[疏]“蘩皤”至“牡菣”。○释曰：此辨蒿色及有子无子者之异名也。《诗&#8226;召南》云：“于以采蘩，于沼于沚。”毛传云：“蘩，皤蒿也。”郭氏云“白蒿”，然则皤犹白也。《本草》云“白蒿”。唐本注云：此蒿叶粗於青蒿。从初生至枯，白於众蒿。欲似艾者，所在有之。又云叶似艾叶，上有白毛粗涩，俗呼蓬蒿，可以为菹。故《诗》笺云“以豆荐蘩菹”。陆机云：“凡艾白色为皤蒿，今白蒿。春始生，及秋香美可生食，又可烝。一名游胡，北海人谓之旁勃。故《大戴礼&#8226;夏小正传》曰：蘩，游胡；游胡，旁勃也。”是蒿一名菣。《诗&#8226;小雅&#8226;鹿鸣》云：“食野之蒿。”陆机云：“蒿，青蒿也。荆、豫之间，汝南、汝阴皆云菣。”孙炎云：“荆、楚之间谓蒿为菣。”郭云：“今人呼青蒿，香中炙啖者为菣。”是也。蔚，即蒿之雄无子者，故云牡菣。舍人曰：“蔚一名牡菣。”《诗&#8226;蓼莪》云：“匪我伊蔚。”陆机云：“牡蒿也。三月始生，七月华，华似胡麻华而紫赤。八月为角，角似小豆角，锐而长。一名马新蒿。”是也。<br/>　　齧，彫蓬；荐，黍蓬。（别蓬种类。）<br/>　　[疏]“齧，彫蓬。荐，黍蓬”。○释曰：此别蓬种类也。《说文》云：“蓬，蒿也。”草之不理者也。种类非一，故有齧、彫蓬、荐、黍蓬。《诗&#8226;召南&#8226;驺虞》云：“彼茁者蓬。”《月令》云：“藜莠蓬蒿并兴。”是也。<br/>　　&lt;艹庳&gt;，鼠莞。（亦莞属也，纤细似龙须，可以为席。蜀中出好者。○&lt;艹庳&gt;，方寐切。莞，音官。）<br/>　　[疏]“&lt;艹庳&gt;，鼠莞”。○释曰：莞属也。《说文》云：“莞，草，可以为席。”此&lt;艹庳&gt;一名鼠莞。纤细似龙须，亦可以为席。蜀中出好者。<br/>　　葝，鼠尾。（可以染皂。）<br/>　　[疏]“葝，鼠尾”。○释曰：可以染皂草也。一名葝，一名鼠尾。《本草》有白华者，有赤花者，又一名长翘。陶注云“田野甚多，人采作滋染木兰”是也。<br/>　　菥蓂，大荠。（荠叶细，俗呼之曰老荠。○菥，音惜。蓂，音觅。）<br/>　　[疏]“菥蓂，大荠”。○释曰：菥蓂，一名大荠而叶细。《本草》又名薎菥，一名太蕺，一名马辛是也。<br/>　　蒤，虎杖。（似红草而粗大，有细剌，可以染赤。○蒤，音途。）<br/>　　[疏]“蒤，虎杖”。○释曰：蒤，一名虎杖。注云：“似红草而粗大，有细剌，可以染赤。”陶注《本草》云“田野甚多，状如大马蓼，茎班而叶圆”是也。<br/>　　孟，狼尾。（似茅，今人亦以覆屋。）<br/>　　[疏]“孟，狼尾”。○释曰：草似茅者，一名孟，一名狼尾。今人亦以覆屋。<br/>　　瓠栖，瓣。（瓠中瓣也。《诗》云：“齿如瓠栖。”○瓠，户故切。瓣，方苋切。）<br/>　　[疏]“瓠栖，瓣”。○释曰：瓣，瓠中瓣也。一名瓠栖。人之齿美者似之。故《诗&#8226;卫风&#8226;硕人》美庄姜云“齿如瓠栖”是也。<br/>　　茹藘，茅蒐。（今之蒨也。可以染绛。○茹，音如。藘，力居切。）<br/>　　[疏]“茹藘，茅蒐”。○释曰：今染绛蒨也。一名茹藘，一名茅蒐。《诗&#8226;郑风》云：“茹藘在阪。”陆机云：“一名地血，齐人谓之牛蔓，即今之蒨草是也。”<br/>　　果臝之实，栝楼。（今齐人呼之为天瓜。○臝，方果切。）<br/>　　[疏]“果臝之实，栝楼”。○释曰：果臝之草，其实名栝楼，实即子也。故李巡云“栝楼，子名也”。郭云“今齐人谓之天瓜”。《本草》云：“栝楼，叶如瓜叶形，两两相值，蔓延，青黑色。六月华，七月实，如瓜瓣。”是也。<br/>　　荼，苦菜。（《诗》曰：“谁谓荼苦。”苦菜可食。）<br/>　　[疏]“荼，苦菜”。○释曰：此味苦可食之菜，一名荼，一名苦菜。《本草》一名荼草，一名选，一名游冬。案《易纬通卦验玄图》云：苦菜，生於寒秋，经冬历春乃成。《月令》孟夏“苦菜秀”是也。叶似苦苣而细，断之有白汁，花黄似菊，堪食，但苦耳。○注“《诗》曰：‘谁谓荼苦。’”○释曰：《邶风&#8226;谷风》篇文也。<br/>　　萑，蓷。（今茺蔚也。叶似荏，方茎，白华，华生节间。又名益母，《广雅》云。○萑，音隹。蓷，他回切。）<br/>　　[疏]“萑，蓷”。○释曰：萑，一名蓷。李巡曰“臭秽草也”，郭云“茺蔚也”，《广雅》名益母。叶似荏，方茎，白华，华生节间。《诗&#8226;王风》云：“中谷有蓷。”陆机云：旧说及魏博士济阴周元明皆云菴蔄是也。《韩诗》及《三苍说》悉云益母。故曾子见益母而感。案《本草》茺蔚，一名益母。故刘歆曰“蓷，臭秽”。臭秽，即茺蔚也。<br/>　　虉，绶。（小草，有杂色，似绶。○虉，音逆。）<br/>　　[疏]“虉绶”。○释曰：“虉者，杂色如绶文之草也。《诗&#8226;陈风》云：“邛有旨鷊。”陆机《疏》云：“鷊，五色作绶文，故曰绶草。”是也。<br/>　　粢，稷。（今江东人呼粟为粢。）<br/>　　[疏]“粢，稷”。○释曰：《左传》曰：“粢食不凿。”粢者，稷也。《曲礼》云“稷曰明粢”是也。郭云：“今江东人呼粟为粢。”然则，粢也，稷也，粟也，正是一物。而《本草》稷米在下品，别有粟米在中品，又似二物。故先儒共疑焉。<br/>　　众，秫。（谓黏粟也。○众，音终。秫，音述。）<br/>　　[疏]“众，秫”。○释曰：众，一名秫，谓黏粟也。《说文》云“稷之黏者”也。与谷相似，米黏，北人用之酿酒。其茎稗似禾而粗大者是也。<br/>　　戎叔谓之荏菽。（即胡豆也。○菽，音叔。）<br/>　　[疏]“戎叔谓之荏菽”。○释曰：戎叔，一名荏菽。孙炎云“大豆也”。《诗&#8226;大雅&#8226;生民》云：“艺之荏菽，荏菽旆旆。”郑笺亦以为大豆。樊光、舍人、李巡、郭氏皆云今以为胡豆。郭又云《春秋》“齐侯来献戎捷”。《榖梁传》曰“戎菽也”。《管子》亦云：“北伐山戎，出冬葱及戎菽，布之天下。”今之胡豆是也。案，此戎菽皆为大豆。注《榖梁》者亦以为大豆也。郭氏等以戎、胡俱是夷名，故以戎菽为胡豆也。<br/>　　卉，草。（百卉总名。）<br/>　　[疏]“卉，草”。○释曰：别二名也。百卉犹百草也。《诗&#8226;小雅》云“百卉具腓”是也。<br/>　　萒，雀弁。（未详。）<br/>　　蘥，雀麦。（即燕麦也。○萒，兑转切。蘥，音药。）<br/>　　[疏]“蘥，雀麦”。○释曰：蘥，一名雀麦，一名燕麦。《本草》云：“生故墟野林下。苗似小麦而弱，实似穬麦而细。在处亦有之。”是也。<br/>　　蘾，乌薞。萰，菟荄。蘩，菟蒵。（皆未详。）<br/>　　蔩，菟瓜。（菟瓜似土瓜。○蘾，户怪切。蕵，音孙。萰，音练。菟，音兔。荄，音垓。蒵，音兮。蔩，音演。）<br/>　　[疏]“蔩，菟瓜”。○释曰：菟瓜，一名蔩。苗及实似土瓜。土瓜者，即王瓜也。《月令》“王瓜生”是也。<br/>　　茢薽，豕首。（《本草》曰彘卢，一名蟾蜍诸兰。今江东呼豨首，可以煼蚕蛹。○茢，音列。薽，音其。豕，伤氏切。）<br/>　　[疏]“茢薽，豕首”。○释曰：茢薽，药草名，一名豕首，一名彘卢，一名蟾蜍诸兰，一名天名精，一名麦句姜，一名虾蟆蓝，一名天门精，一名王门精。《别录》一名天蔓精，南人名为地菘，味甘辛，故有姜称。状如蓝，故名虾蟆蓝。香似兰，故名蟾蜍兰。郭云“江东呼豨首。可以煼蚕蛹”者，《三苍》云“煼，熬也”。<br/>　　荓，马帚。（似蓍，可以为埽蔧。○荓，音并。）<br/>　　[疏]“荓，马帚”。○释曰：荓草似蓍者，今俗谓蓍荓。可以为埽蔧，故一名马帚。○注“似蓍”。○释曰：蓍，蒿属也。年千岁三百茎，可以为卜策。《白虎通》云“此天地之间寿考物也，故问之”是也。<br/>　　藱，怀羊。（未详。）<br/>　　茭，牛蕲。（今马蕲。叶细锐似芹，亦可食。○藱，胡罪切。）<br/>　　[疏]“茭，牛蕲”。○释曰：似芹可食菜也，而叶细锐。一名茭，一名牛蕲，一名马蕲，子入药用。《本草》注云：生水泽中。“苗似鬼针、菾菜等”。“花青白色，子黄黑色，似防风子”。是也。<br/>　　葖，芦萉。（萉宜为菔。芦菔，芜菁属。紫华，大根，俗呼雹葖。○葖，他忽切。芦，音罗。萉，蒲北切。）<br/>　　[疏]“葖，芦萉”。○释曰：紫花菘也。俗呼温菘。似芜菁，大根，一名葖。俗呼雹葖。一名芦菔，今谓之萝卜是也。<br/>　　淔，灌。（未详。）<br/>　　苬，芝。（芝，一岁三华，瑞草。○淔，音敕。苬，音囚。）<br/>　　[疏]“苬，芝”。○释曰：瑞草名也，一岁三华，一名苬，一名芝。《论衡》云：“芝生於土，士气和，故芝草生瑞命。”《礼》曰：“王者仁慈，则芝草生。”是也。<br/>　　筍，竹萌。（初生者。）<br/>　　[疏]“筍，竹萌”。○释曰：孙炎曰：“竹初萌生谓之笋。”凡草木初生谓之萌，笋则竹之初生者，故曰：笋，竹萌也。可以为菜殽。《诗&#8226;大雅&#8226;韩奕》云：“其蔌维何，维笋及蒲。”蔌，则菜殽也。<br/>　　簜，竹。（竹别名。《仪礼》曰：“簜在建鼓之间。”谓箫管之属。○簜，音荡。）<br/>　　[疏]“簜，竹”。○释曰：簜则竹之别名。李巡曰：“竹节相去一丈曰荡。”孙炎曰：“竹阔节者曰簜。”《禹贡》“筱簜既敷”。孔安国云：“簜，大竹。”郭氏即云“竹别名”，无大小之异，故引《礼》经为证也。○注“《仪礼》”至“之属”。○释曰：“《仪礼》曰”者，《大射》礼文也。案，彼云：乐人宿县，“西阶之西，颂磬东西。其南锺，其南鑮，皆南陈。一建鼓在其南，东鼓，朔鼙在其北；一建鼓在西阶之东，南面。簜在建鼓之间”。郑注云：“簜，竹也。谓笙箫之属倚於堂。”以笙箫之属，固非大竹，故郭氏引之也。郑又云：“建犹树也。以木贯而载之，树之，跗也。”故谓之建鼓。云“谓箫管之属”者，郭用郑玄之说也。<br/>　　莪，萝。（今莪蒿也。亦曰廪蒿。）<br/>　　[疏]“莪，萝”。○释曰：舍人云“莪一名萝”。郭云“今莪蒿也。亦曰廪蒿”。《诗&#8226;小雅》云：“菁菁者莪。”陆机云：“莪，蒿也。一名萝蒿。生泽田渐洳之处。叶似邪蒿而细，科生三月中，茎可生食，又可烝，香美，味颇似蒌蒿。”是也。<br/>　　苨，菧苨。（荠苨。○苨，音祢。菧，音底。）<br/>　　[疏]“苨，菧苨”。○释曰：苨，一名菧苨。郭云“荠苨”也。《本草》“荠苨”陶注云：“都似人参，而叶小异，根味甜。”又别本注云“根似桔梗，以无心为异者”是也。<br/>　　绖履。（未详。）<br/>　　莕，接余。其叶苻。（丛生水中，叶圆，在茎端，长短随水深浅，江东食之。亦呼为莕。音杏。○莕，音荇。绖，待节切。）<br/>　　[疏]“莕，接余。其叶苻”。○释曰：莕菜，一名接余，其叶名符。郭云：“丛生水中，叶圆，在茎端，长短随水深浅，江东食之。亦呼为莕。”《诗&#8226;周南&#8226;关雎》云“参差荇菜”是也。荇与莕同。陆机《疏》云：“接余，白茎，叶紫赤色，正圆，径寸馀，浮在水上，根在水底，与水深浅等。大如钗股，上青下白，鬻其白茎，以苦酒浸之，脆美，可案酒。”<br/>　　白华，野菅。（菅，茅属。《诗》曰：“白华菅兮。”○菅，音奸。）<br/>　　[疏]“白华，野菅”。○释曰：舍人云：“白华，一名野菅。”陆机云：“菅，似茅而滑泽。无毛，根下五寸，中有白粉者，柔忍宜为索，沤乃尤善矣。”郭云：“菅，茅属。”此白华亦是茅之类也。沤之柔忍，异其名谓之为菅。因谓在野未沤者为野菅耳。《诗&#8226;小雅》云“白华菅兮”是也。<br/>　　薜，白蕲。（即上“山蕲”。）菲，芴。（即土瓜也。○菲，音匪。芴，音物。）<br/>　　[疏]“菲，芴”。○释曰：一名芴。郭云：“即土瓜也。”孙炎曰：“葍类也。”《诗&#8226;谷风》云：“采葑采菲。”陆机云：“菲似葍，茎粗，叶厚而长，有毛。三月中蒸鬻为茹，滑美可作羹。幽州人谓之芴，《尔雅》又谓之蒠菜。今河内人谓之宿菜。”案，今《尔雅》菲、芴与蒠菜异，郭注似是别草。如陆之言，又是一物。某氏注《尔雅》，二处皆引《谷风》诗，即菲也，芴也。蒠菜也，土瓜也，宿菜也，五者一物也。其状似葍而非葍，故云“葍类也”。<br/>　　葍，&lt;艹富&gt;。（大叶，白华，根如指，正白，可啖。○葍，音福。&lt;艹富&gt;，音富）<br/>　　[疏]“葍，&lt;艹富&gt;”。○释曰：葍，一名&lt;艹富&gt;。郭云：“大叶，白华，根如指，正白，可啖。”《诗&#8226;小雅》云：“我行其野，言采其葍。”陆机云：“幽州人谓之燕&lt;艹富&gt;。其根正白，可著热灰中温啖之，饥荒之岁可烝以御饥也。”<br/>　　荧，委萎。（药草也。叶似竹，大者如箭竿，有节，叶狭而长，表白里青，根大如指，长一二尺，可啖。○萎，音威。）<br/>　　[疏]“荧，委萎”。○释曰：药草也。一名荧，一名委萎。《本草》女萎，萎蕤，一名荧是也。叶似竹，大者如箭竿，有节，叶狭而长，表白里青，根如指，长一二尺，可啖。<br/>　　葋，艼荧。（未详。）<br/>　　竹，萹蓄。（似小藜，赤茎节，好生道旁，可食，又杀虫。○葋，音劬。艼，他丁切。荧，音迥。萹，匹善切。）<br/>　　[疏]“竹，萹蓄”。○释曰：李巡曰：“一物二名也。”孙炎曰：某氏引《诗&#8226;卫风》云“绿竹猗猗”。郭云：“似小藜，赤茎节，好生道旁，可食，又杀虫。”案，陶隐居《本草》注云：“处处有，布地而生，节间白，叶华细绿，人谓之萹竹。煮汁与小儿饮，疗蛔虫”是也。<br/>　　葴，寒浆。（今酸枣草。江东呼曰苦葴。音针。）<br/>　　[疏]“葴，寒浆”。○释曰：葴，一名寒浆。郭云：“今酸浆草。江东呼曰苦葴。”案，《本草》：酸浆，一名醋浆。陶注云：处处人家多有，“叶亦可食。子作房，房中有子如梅李大，皆黄赤色”。<br/>　　薢茩，芵茪。（芵明也。叶黄锐，赤华，实如山茱萸。或曰&lt;艹陵&gt;也。关西谓之薢茩。○薢，音皆。茩，音狗。芵，音决。茪，音光。）<br/>　　[疏]“薢茩，芵茪”。○释曰：药草芵明也。一名芵茪，一名决明。郭云：“叶黄锐，赤华，实如山茱萸。”陶注《本草》云：“叶如茳豆。子形似马蹄，呼为马蹄决明。”《广雅》谓之羊踯躅也。○注“或曰&lt;艹陵&gt;也”至“薢茩”。○释曰：知者案：《说文》云：&lt;艹陵&gt;，楚曰芰，秦曰薢茩。是也。<br/>　　莁荑，蔱蘠。（一名白蕢。○莁，音巫。荑，音夷。蔱，音杀。蔱，音墙。）<br/>　　[疏]“莁荑，蔱蘠”。○释曰：莁荑，一名蔱蘠。郭云：“一名白蕢。”此草也。案《本草》芜荑，一名无姑，一名&lt;艹殿&gt;&lt;艹塘&gt;。唐本注云：《尔雅》芜荑，一名蔱蘠。今作&lt;艹殿&gt;&lt;艹塘&gt;，字之误也。而在本部，疑非是。或者与草同气乎？○&lt;艹殿&gt;，音殿。&lt;艹塘&gt;，音唐。<br/>　　瓞，瓝。其绍瓞。（俗呼瓝瓜为瓞。绍者，瓜蔓绪，亦著子，但小如瓝。○瓞，大结切。瓝，步角切。）<br/>　　[疏]“瓞，瓝。其绍瓞”。○释曰：瓞，一名瓝，小瓜也。绍，继也。瓜之蔓绍绪先岁之瓜，必小，亦名瓞。故云“其绍瓞”。《诗&#8226;大雅》云：“绵绵瓜瓞。”舍人云：瓞名瓝，小瓜也。绍，继，谓瓞子。汉中小瓜曰瓞。孙炎曰：瓞，小瓜，子如瓝，其本子小，绍先岁之瓜曰瓞。然则，瓜之族类本有二种：大者曰瓜，小者曰瓞。此则其种别也。而瓜蔓近本之瓜，必小於先岁之大瓜，以其小如瓝，故谓之瓞。瓞是瓝之别名。故郭云：“俗呼瓝为瓞。绍者，瓜蔓绪，亦著子，但小如瓝。”<br/>　　芍，凫茈。（生下田。苗似龙须而细，根如指头，黑色可食。○芍，户了切。）<br/>　　[疏]“芍，凫茈”。○释曰：芍，一名凫茈。郭云：“生下田中，苗似龙须而细，根如指头，黑色可食。”今俗瀹而鬻之者是也。<br/>　　蘱，薡蕫。（似蒲而细。○蘱，音类。薡，音鼎。蕫，音董。）<br/>　　[疏]“蘱，薡蕫”。○释曰：蘱，一名薡蕫。状似蒲而细，可为屩，亦可绹以为索。<br/>　　蕛，苵。（蕛似稗，布地生，秽草。○蕛，音帝。苵，大结切。）<br/>　　[疏]“蕛，苵”。○释曰：蕛，一名苵，似稗之秽草也，布生於地。《庄子》曰“道在蕛稗”，是亦有米，细小。《庄子》又曰“若蕛米之在太仓”是也。<br/>　　钩，芺。（大如拇指，中空，茎头有台似蓟。初生可食。）<br/>　　[疏]“钩，芺”。○释曰：蓟类也。一名钩，一名芺。郭云：“大如拇指，中空，茎头有台似蓟。初生可食。”《说文》云“味苦，江南食以下气”是也。<br/>　　，鸿薈。（即菜也。○薈，音会。）<br/>　　[疏]“，鸿薈”。○释曰：，叶似韭之菜也。一名鸿薈。《本草》谓之菜芝是也。<br/>　　苏，桂荏。（苏，桂类。故名桂荏。）<br/>　　[疏]“苏，桂荏”。○释曰：苏，荏类之草也。以其味辛似荏，故一名桂荏。陶注《本草》云：“叶下紫色而气甚香。其无紫色不香似荏者，名野苏。”生池泽中者，名水苏，一名鸡苏。皆荏类也。<br/>　　蔷，虞蓼。（虞蓼，泽蓼。○蓼，音了。）<br/>　　[疏]“蔷，虞蓼”。○释曰：蔷，一名虞蓼，即蓼之生水泽者也。《周颂&#8226;良耜》云：“以薅荼蓼。”毛传云“蓼，水草”是也。<br/>　　蓧，蓨。（未详。）<br/>　　虋，赤苗。（今之赤粱粟。）芑，白苗。（今之白粱粟，皆好谷。）秬，黑黍。（《诗》曰：“维秬维秠。”）秠，一稃二米。（此亦黑黍，但中米异耳。汉和帝时任城生黑黍，或三四实，实二米，得黍三斛八斗是。○蓧，他凋切。蓨，音惕。虋，音门。芑，音起。秠，孚鄙切。桴，音敷。）<br/>　　[疏]“虋赤”至“二米”。○释曰：案《诗大雅生民》云：“诞降嘉种，维秬维秠，维穈维芑。”故此释之也。虋与穈音义同。虋即嘉谷赤苗者。郭云：“今之赤梁粟。”芑，即嘉谷白苗者。郭云：“今之白粱粟，皆好谷”也。李巡曰：“黑黍一名秬黍。”秬，即黑黍之大名也。秠，是黑黍之中一稃有二米者，别名之为秠。若然，秬、秠皆黑黍矣。而《春官&#8226;鬯人》注云：酿秬为酒，秬如黑黍，一秠二米。言如者，以黑黍一米者多，秬为正称，二米则秬中之异，故言如，以明秬有二等也。秬有二等，则一米亦可为酒，《鬯人》之注必言二米者，以宗庙之祭唯裸为重，二米嘉异之物，鬯酒宜当用之，故以二米解鬯。其实，秬是大名，故云：“酿秬为酒”。此云“秠，一桴二米”。《鬯人》注曰“一秠二米”。文不同者，《郑志》答张逸云：秠即皮，其稃亦皮也。《尔雅》重言以晓人。然则，秠、稃古今语之异，故郑引此文得以稃为秠也。汉和帝时任城县生黑黍，或三四实，实二米，得黍三斛八斗是也。<br/>　　稌，稻。（今沛国呼稌。○稌，音杜。）<br/>　　[疏]“稌，稻”。○释曰：别二名也。郭云：“今沛国呼稌。”《诗&#8226;周颂》云：“丰年多黍多稌。”《礼记&#8226;内则》云“牛宜稌”。《豳风&#8226;七月》云“十月獲稻”，是一物也。案《说文》云：“沛国谓稻为糯。”“秔，稻属”也。《字林》云：“糯，黏稻也。”秔，糯不黏者。《本草》以粳米、稻米为二物。秔与粳古今字。然秔、糯甚相类，黏不黏为异耳。依《说文》稌、稻，即糯也。江东呼稬，乃乱切。<br/>　　葍，藑茅。（葍，华有赤者为藑。藑，葍一种耳。亦犹菱苕，华黄白异名。○藑，音琼。）<br/>　　[疏]“蒚，藑茅”。○释曰：葍与藑茅一草也。华白者即名葍，华赤者别名藑茅。故郭云：“亦犹菱苕，华黄白异名”也。<br/>　　台，夫须。（郑笺《诗》云：台可以为御雨笠。○夫，音扶。）<br/>　　[疏]“台，夫须”。○释曰：舍人云：“台，一名夫须。”《诗&#8226;小雅》云：“南山有台。”陆机云：“旧说，夫须，莎草也，可以为蓑笠。《都人士》云‘台笠缁撮’是也。”○注“郑笺”至“雨笠”。案笺者，传注之别名也。以《诗》先有毛公作传，郑玄释其未备者。《字林》云：“笺者，表也，识也。”郑以毛学审备，遵畅厥旨，所以表明毛意，记识其事，故特称笺也。《都人士》笺云：“都人之士以台皮为笠。”此引其意，非全文也。<br/>　　藆藅。（未详。）<br/>　　莔，贝母。（根如小贝，圆而白华，叶似韭。○藆，音蹇。藅，音伐。莔，音萌。）<br/>　　[疏]“莔，贝母”。○释曰：药草贝母，一名莔。郭云：“根如小贝，员而白华，叶似韭。”《诗&#8226;鄘风&#8226;载驰》云：“陟彼阿丘，言采其虻。”陆机云：“虻，今药草贝母也。其叶如栝楼而细小。其子在根下，如芋子，正白，四方连累相著，有分解也。”《本草》一名空草。陶注云：出近道，“形似聚贝子，故名贝母”，是也。<br/>　　荍，蚍衃。（今荆葵也。似葵，紫色。谢氏云：‘小草，多华少叶，叶又翘起。”○荍，音翘。蚍，音毗。衃，音浮。）<br/>　　[疏]“荍，蚍衃”。○释曰：舍人云：“荍，一名蚍衃”。郭云：“今荆葵也。似葵，紫色。谢氏云：‘小草，多华少叶，叶又翘起。’”《诗&#8226;陈风》云：“视尔如荍。”毛传云：“芘芣也。”陆机云：芘芣，“一名荆葵，似芜菁，华紫绿色。可食，微苦”。是也。<br/>　　艾，冰台。（今艾蒿。）<br/>　　[疏]“艾，冰台”。○释曰：艾，一名冰台，即今艾蒿也。《诗&#8226;王风》“彼采艾兮”是也。<br/>　　蕇，亭历。（实、叶皆似芥，一名狗荠，《广雅》云。○蕇，音典。）<br/>　　[疏]“蕇，亭历”。○释曰：蕇，一名亭历。郭云：“实、叶皆似芥。”《广雅》又名狗荠。《本草》一名丁历，一名太室，一名大適。陶注云：“今近道亦有。母则公荠，子细黄，至苦。”是也。<br/>　　苻，鬼目。（今江东有鬼目草，茎似葛，叶员而毛，子如耳珰也。赤色丛生。）<br/>　　[疏]“苻，鬼目”。○释曰：苻，一名鬼目。郭云：“今江东有鬼目草，茎似葛，叶员而毛，子如耳?也。赤色丛生。”<br/>　　薜，庾草。（未详。）<br/>　　蔜，&lt;艹缕&gt;。（今蘩&lt;艹缕&gt;也。或曰鸡肠草。○蔜，五高切。，音嫂。&lt;艹缕&gt;，音缕。）<br/>　　[疏]“蔜，&lt;艹缕&gt;”。○释曰：蔜，一名&lt;艹缕&gt;，一名蘩&lt;艹缕&gt;，一名鸡肠草。《本草》云：蘩蒌味辛。陶注：此菜人以作羹。唐本注云：“此即鸡肠草也。多生下湿坑渠之侧。”人家园庭亦有此草是也。<br/>　　离南，活莌。（草生江南，高丈许，大叶，茎中有瓤，正白，零陵人祖日贯之为树。○莌，音夺。）<br/>　　[疏]“离南，活莌”。○释曰：离南，草也。一名活莌。《山海经》又名冠脱。生江南，高丈许，大叶似荷叶而肥，茎中有瓤，正白者是也。注“零陵人祖日贯之为树”。○释曰：祖，且也。贯，事也。言零陵郡人且日事之，使科大若树然也。郭又注《山海经》云：零桂人人且日贯之以为树，然所未详。<br/>　　茏，天蘥。须，葑苁。（未详。）<br/>　　蒡，隐荵。（似苏有毛，今江东呼为隐荵。藏以为菹，亦可瀹食。○龙，音聋。葑，方孔切。苁，音总。蒡，音旁。）<br/>　　[疏]“蒡，隐荵”。○释曰：蒡，苏类菜也，一名隐荵。郭云：“似苏有毛，今江东呼为隐荵。藏以为菹，亦可瀹食”者。瀹，煮也。<br/>　　莤，蔓于。（草生水中，一名轩于，江东呼茜。音犹。）<br/>　　[疏]“莤，蔓于”。○释曰：莤，水草也，一名蔓于。郭云：“一名轩于，江东呼莤。”<br/>　　蓾，蔖。（作履苴草。○蓾，音鲁。蔖，才古切。）<br/>　　[疏]“蓾，蔖”。注“作履苴草”。○释曰：蓾，《说文》云：“蓾，草也。可以束。”一名蔖，即蒯类也。中作履底。《字苑》云“苴履底”。故云“作履苴草”也。<br/>　　柱夫，摇车。（蔓生，细叶，紫华，可食。今俗呼曰“翘摇车”。○柱，音主。夫，音扶。）<br/>　　[疏]“柱夫，摇车”。○释曰：柱夫，可食之草也。一名摇车，俗呼翘摇车。蔓生，紫华，华翘起摇动，因名云。<br/>　　出隧，蘧蔬。（蘧蔬，似土菌，生菰草中，今江东啖之，甜滑。音毡氍&lt;叟毛&gt;。○隧，音遂。蘧，巨俱切。蔬，山俱切。）<br/>　　[疏]“出隧，蘧蔬”。○释曰：菌类也，一名出隧，一名蘧蔬。《广雅》云：“朝生，形如鬼盖。”郭云“似土菌，生菰草中，今江东啖之，甜滑。音毡氍&lt;叟毛&gt;”者，《说文》云：“菰，蒋也。”张揖云：“氍&lt;叟毛&gt;，毛席。”取其音同。<br/>　　蕲茞，蘪芜。（香草，叶小如萎状。《淮南子》云“似蛇床”。《山海经》云“臭如蘪芜”。○茞，昌改切。）<br/>　　[疏]“蕲茞，蘪芜”。○释曰：芎&lt;艹夯&gt;苗也。一名蕲茞，一名蘪芜。《本草》一名薇芜，一名汀离。陶注云：“似蛇床而香。”郭云“香草，叶小如萎状”者，言如萎蔫之状也。○注“《淮南子》”至“蘪芜”。○释曰：《淮南子》云“似蛇床”音，案《淮南&#8226;子泥论》篇云：“夫物之相类者，世人之所乱惑也。嫌疑肖像者，众人所眩耀也。故很者类知而非知也，愚者类君子而非君子也，赣者类勇而非勇也。使人相去也，若玉之与石也，葵之与苋也，则论人易矣。夫乱人者，若芎&lt;艹夯&gt;之与藁本，蛇床之与蘪芜者。”许慎云此四者，药草臭味之相似，其治病则不同力是也。云“《山海经》曰‘臭如蘪芜’”者，案《西山经》浮山有草曰训草，“麻叶而方茎，赤华而黑实，臭如蘪芜”，可以止疠。又天帝山有草，“其状如葵，其臭如蘪芜，名曰杜衡，可以走马，食之已瘿”是也。臭，香也。言其香气如蘪芜也。<br/>　　茨，蒺藜。（布地蔓生，细叶，子有三角，剌人，见《诗》。）<br/>　　[疏]“茨，蒺藜”。○释曰：茨，一名蒺藜。郭云：“布地蔓生，细叶，子有三角，剌人，见《诗》”者，案《诗&#8226;小雅》云“楚楚者茨”是也。<br/>　　蘮蒘，窃衣。（似芹，可食。子大如麦，两两相合。有毛，著人衣。○蘮，音计。蒘，音如。）<br/>　　[疏]“蘮蒘，窃衣”。○释曰：蘮蒘，一名窃衣。郭云：“似芹，可食。子大如麦，两两相合。有毛，著人衣。”俗名鬼麦者也。<br/>　　髦，颠蕀。（细叶，有剌，蔓生，一名商蕀。《广雅》云“女木也”。○髦，音毛。蕀，音棘。）<br/>　　[疏]“髦，颠蕀”。○释曰：髦，一名颠蕀，一名商蕀。《广雅》云“女木也”。郭云：“细叶，有刺，蔓生。”<br/>　　雚，芄兰。（雚芄，蔓生。断之有白汁，可啖。○雚，音贯。）<br/>　　[疏]“雚，芄兰”。○释曰：雚，一名芄兰。郭云：“雚芄，蔓生。断之有白汁，可啖。”案，如此注，则似雚芄一名兰，或传写误芄衍字。《诗&#8226;卫风》云：“芄兰之支。”陆机云：“一名萝藦。幽州人谓之雀瓢。”<br/>　　，莐藩。（生山上，叶如韭，一曰提母。○，徒南切。莐，音沈。）<br/>　　[疏]“，莐藩”。○释曰：药草知母也。一名，一名莐藩。郭云：“生山上，叶如韭，一名提母。”案，《本草》此名之外更有十馀名，文多不载。陶注云：“形似昌蒲而柔润，叶至难死，掘出随生，须燥乃止也。”<br/>　　蕍，蕮。（今泽蕮。○蕍，音俞。蕮，音昔。）<br/>　　[疏]“蕍，蕮”。○释曰：蕍，一名蕮，即药草泽蕮也。《本草》作泽蕮，一名水泽，一名及泻，一名芒芋，一名鹄泻。陶注云：“叶狭长，丛生诸浅水中。”<br/>　　蔨，鹿藿。其实莥。（今鹿豆也。叶似大豆，根黄而香，蔓延生。○蔨，巨员切。藿，音霍。莥，女九切。）<br/>　　[疏]“圈，鹿藿。其实莥”。○释曰：蔨，一名鹿藿。其实名莥。郭云：“今鹿豆也。叶似大豆，根黄而香，蔓延生。”《本草》云“味苦”。唐本注云：“此草所在有之。苗似豌豆，有蔓而长大。人取以为菜，亦微有豆气，名为鹿户也。”<br/>　　薃侯，莎。其实媞。（《夏小正》曰：“薃也者，莎&lt;艹隋&gt;。媞者其实。”○薃，音浩。媞，音堤。）<br/>　　[疏]“薃侯，莎。其实媞”。○释曰：薃即莎别名。侯，维也，犹语辞也。其实别名媞。○注“夏小”至“其实”。○释曰：《夏小正》者，《大戴礼》之篇名。本夏后氏著十二月之候也。汉九江太守戴德记之，谓之《大戴礼记》。其正月云：“媞薃。薃也者，莎&lt;艹隋&gt;也。媞也者，其实也。先言媞而後言薃何也？媞先见者也。何以谓之？《小正》以著名也。”案《广雅》云：“地毛，莎&lt;艹隋&gt;也。”是&lt;艹隋&gt;即莎也，故云“莎&lt;艹隋&gt;”。<br/>　　莞，苻蓠。其上蒚。（今西方人呼蒲为莞蒲。蒚谓其头台首也。今江东谓之苻蓠，西方亦名蒲中茎为蒚，用之为席。音羽翮。）<br/>　　[疏]“莞，苻蓠。其上蒚”。○释曰：某氏曰：《本草》云白蒲，一名苻蓠，楚谓之莞蒲，其上台别名蒚。郭义具注。《诗&#8226;小雅&#8226;斯干》云：“下莞上簟。”郑笺云“莞，小蒲”也者，以莞、蒲一草之名。而《司几筵》有莞筵、蒲筵，则有大小之异。为席有精有粗，故得为两种席也。<br/>　　荷，芙渠。（别名芙蓉，江东呼荷。）其茎茄，其叶蕸，其本蔤，（茎下白蒻在泥中者。）其华菡萏，（见《诗》。）其实莲，（莲谓房也。）其根藕，其中的，（莲中子也。）的中薏。（中心苦。）<br/>　　[疏]“荷芙”至“中薏”。○释曰：李巡曰：皆分别莲、茎、叶、华、实之名。芙渠，其总名也。别名芙蓉，江东呼荷。菡萏，莲华也。的，莲实也。薏，中心也。郭璞云：“蔤，茎下白蒻在泥中者。”今江东人呼荷华为芙蓉，北方人便以藕为荷，亦以莲为荷，蜀人以藕为茄。或用其母为华名，或用根子为母叶号，此皆名相错，习俗传误，失其正体者也。陆机《疏》云：莲青皮里白子为的，的中有青为薏，味甚苦，故里语云“苦如薏”是也。○注“见《诗》”。○释曰：《诗&#8226;陈风》云：“彼泽之陂，有蒲与荷。”又曰“有蒲与莲”，又曰“有蒲菡萏”是也。<br/>　　红，茏古。其大者蘬。（俗呼红草为茏鼓，语转耳。○蘬，丘轨切。）<br/>　　[疏]“红茏”至“者蘬”。○释曰：舍人曰：“红名茏古。其大者名蘬。”《诗&#8226;郑风》云：“隰有游龙。”毛云：“龙，红草也。”陆机云：“一名马蓼，叶大而赤白色，生水泽中，高丈馀。”郭云：“俗呼红草为茏鼓，语转耳。”<br/>　　蒫，荠实。（荠子名。○蒫，才何切。）<br/>　　[疏]“蒫，荠实”。○释曰：《本草》云：荠，味甘，“人取其叶作菹及羹亦隹”。《诗&#8226;谷风》云：“谁谓荼苦，其甘如荠。”其子别名蒫。<br/>　　黂，枲实。（《礼记》曰“苴麻之有黂。”○黂，扶刃切。）<br/>　　[疏]“黂，枲实”。○释曰：枲，麻也。黂者，即麻子名也。故云“黂，枲实也”。○注“《礼记》”至“有黂”。○释曰：《礼记》曰“苴麻之有黂”者，《仪礼&#8226;丧服传》文也。传所以解经，故亦谓之《礼记》也。案《丧服》经云：“苴绖。”传曰“苴绖者，麻之有黂者”是也。<br/>　　枲，麻。（别二名。）<br/>　　[疏]“枲，麻”。○释曰：麻，一名枲。故注云“别二名”。《禹贡》青州云厥贡“岱畎、丝、枲”是也。<br/>　　须，蕵芜。（蕵芜，似羊蹄，叶细，味酢，可食。）<br/>　　[疏]“须，蕵芜”。○释曰：案《诗&#8226;谷风》云：“采葑采菲。”毛传云：“葑，须也。”先儒即以“葑，须苁”当之。孙炎云：“须，一名葑苁。”今郭注上“葑苁”云“未详”，注此云：“蕵芜，似羊蹄，叶细，味酢，可食。”则郭意以毛云“葑，须”者谓此蕵芜也。《坊记》注云：“葑，蔓菁也。陈、宋之间谓之葑。”陆机云：“葑，芜菁。幽州人或谓之芥。”《方言》云：“蘴、荛，芜菁也。陈、楚谓之蘴，齐、鲁谓之荛，关西谓之芜菁，赵、魏之部谓之大芥。”蘴与葑，字虽异，音实同。则葑也，须也，芜菁也，蔓菁也，蕵芜也，荛也，芥也，七者一物也。<br/>　　菲，蒠菜。（菲草，生下湿地，似芜菁，华紫赤色，可食。○菲，音匪。蒠，音息。）<br/>　　[疏]“菲，蒠菜”。○释曰：菲，一名蒠菜。案《诗&#8226;谷风》云：“采葑采菲。”毛传云：“菲，芴也。”郭上注“菲，芴”云“土瓜也”。注此云：“菲草，生下湿地，似芜菁，华紫赤色，可食。”则是芴与蒠菜别草。而某氏及陆机以为一物，非郭义也。<br/>　　蕢，赤苋。（今之苋，赤茎者。○蕢，巨贵切。）<br/>　　[疏]“蕢，赤苋”。○释曰：赤苋，一名蕢，今苋菜之赤茎者也。<br/>　　蘠蘼，虋冬。（虋冬，一名满冬，《本草》云。○蘼，音美。）<br/>　　[疏]“蘠蘼，虋冬”。○释曰：药草也。一名蘠蘼，一名虋冬。○注“虋冬”至“草云”。○释曰：案《山海经》云：条谷山“其草多芍药、虋冬”。郭注亦云《本草》一名满冬。今检《本草》有天门冬，一名颠勒，麦门冬，秦名羊韭，齐名爱韭，楚名马韭，越名羊蓍，一名禹葭，一名禹馀粮。无名满冬者，盖所见本异也。虋、门字异音同耳。<br/>　　萹，苻止。（未详。）<br/>　　泺，贯众。（叶圆锐，茎毛黑，布地，冬不死，一名贯渠，《广雅》云“贯节”。○萹，音偏。泺，音烁。众，音终。）<br/>　　[疏]“泺，贯众”。○释曰：药草名也。一名泺，一名贯众。《本草》云：一名贯节，一名贯渠，一名百头，一名虎卷，一名萹苻，一名伯蓱，一名药藻，此谓鸱头。陶注云：“叶如太蕨，形色毛芒，全似老鸱头”，因名之。郭氏云：“叶圆锐，茎毛黑，布地，冬不死，一名贯渠，《广雅》云‘贯节’。”<br/>　　莙，牛薻（似薻，叶大，江东呼为马薻。○莙，其陨切。薻，音早。）<br/>　　[疏]“莙，牛薻”。○释曰：莙，一名牛薻，薻之叶大者也。《诗&#8226;召南》云：“于以采藻。”《左传》云：“蘋蘩蕰藻之菜。”以此草好聚生，故言温藻。温训聚也。毛传云：“藻，聚藻也。”陆机云：“藻，水草也。生水底。有二种：其一种叶如鸡苏，茎大如箸，长四五尺；其一种茎大如钗股，叶如蓬蒿，谓之聚藻。”又云：“扶风人谓之藻，聚为发声也。此二藻皆可食，煮熟，挼去腥气，米面糁蒸为茹，嘉美。杨州人饥荒可以当谷食。”<br/>　　蓫薚，马尾。（《广雅》曰：“马尾，蔏陆。”《本草》云，别名薚。今关西亦呼为薚，江东呼为当陆。○蓫，他六反。薚，他羊反。）<br/>　　[疏]“蓫薚，马尾”。○释曰：药草蔏陆也。一名蓫薚，一名马尾。郭云：“《广雅》曰：‘马尾，蔏陆。’《本草》云，别名薚。今关西呼为薚，江东为当陆。”案《本草》，蔏陆，一名荡根，一名夜呼。不同者，所见本异也。今注云：一名“白昌”，一名“当陆”是也。<br/>　　萍，蓱。（水中浮蓱。江东谓之薸。○苹，音平。蓱，音瓶。薸，音瓢。）其大者蘋。（《诗》曰：“于以采蘋。”）<br/>　　[疏]“萍，蓱。其大者蘋”。○释曰：舍人曰：“苹，一名蓱。大者名蘋。”郭曰：“水中浮蓱。江东谓之薸。”陆机《毛氏义疏》云：“今水上浮蓱是也。其粗大者谓之蘋，小者曰蓱。季春始生，可糁蒸为茹。又可苦酒淹以就酒。”○注《诗》曰：“于以采蘋。”○释曰：《召南&#8226;采蘋》篇文也。<br/>　　莃，菟葵。（颇似葵而小，叶状如藜，有毛，汋啖之滑。○莃，音希。）<br/>　　[疏]“莃，菟葵”。○释曰：莃，一名菟葵。郭云：“颇似葵而小，叶状如藜，有毛，汋啖之滑”者，汋，煮也。案，《本草》唐本注云：“苗如石龙芮，叶光泽，花白似梅，茎紫色，煮汁极滑，堪啖。”《尔雅&#8226;释草》一名莃。所在平泽皆有，田间“人多识之”。是也。<br/>　　芹，楚葵。（今水中芹菜。）<br/>　　[疏]“芹，楚葵”。○释曰：郭云：“今水中芹菜。”案《本草》云“水芹”，一名“水英”。陶注云：“其二月、三月作英时，可作菹及瀹食之。”又有渣（音樝）芹，可为生菜，亦可生啖。别本注云：芹有两种，“荻芹取根，白色，赤芹取茎、叶。并堪作菹及生菜”。是也。<br/>　　藬，牛蘈。（今江东呼草为牛蘈者，高尺馀许。方茎，叶长而锐，有穗。穗间有华，华紫缥色，可淋以为饮。○藬，吐回切。蘈，音颓。）<br/>　　[疏]“藬，牛蘈”。○释曰：藬，一名牛蘈。《诗&#8226;小雅》云：“言采其蓫。”郑笺云：“蓫，牛蘈。”郭云：“今江东呼草为牛蘈者，高尺馀许。方茎，叶长而锐，有穗。穗间有华，华紫缥色，可淋以为饮”者，《字林》云：“缥，青白色。淋，以水沃也。”<br/>　　藚，牛唇。（《毛诗传》曰：“水蕮也。”如藚断，寸寸有节，拔之可复。○藚，音续。）<br/>　　[疏]“藚，牛唇”。○释曰：李巡云：“别二名。”郭云：“如续断，寸寸有节。”陆机以为今泽蕮也。郭氏所不取。○注“毛诗”至“蕮也”。○释曰：《诗&#8226;魏风&#8226;汾沮洳》云：“彼汾一曲，言采其藚。”毛传云“藚，水蕮也”是。<br/>　　苹，藾萧。（今藾蒿也。初生亦可食。○藾，音赖。）<br/>　　[疏]“苹，藾萧”。○释曰：苹，一名藾萧。郭云：“今藾蒿也。初生亦可食。”《诗&#8226;小雅》云：“呦呦鹿鸣，食野之苹。”陆机云：“叶青白色，茎似箸而轻脆。始生香，可生食，又可烝食。”是也。<br/>　　连，异翘。（一名连苕，又名连草，《本草》云。）<br/>　　[疏]“连，异翘”。○释曰：连，一名异翘，郭云“一名连苕，又名连草，《本草》云”者。案，今本连翘，一名异翘，一名兰华，一名折根，一名轵，一名三廉。不同者所见本异也。唐本注云：“此物有两种：大翘，小翘。大翘，叶狭长如水苏，花黄可爱，生下湿地，著子似椿实之未开者，作房翘生出众草。其小翘生岗原之上，叶花实皆似大翘而小细耳。”是也。<br/>　　泽，乌蕵。（即上“蘾”也。）<br/>　　[疏]“泽，乌蕵”。○释曰：即上“蘾”，生於水泽者。然形所未详。<br/>　　傅，横目。（一名结缕，俗谓之鼓筝草。）<br/>　　[疏]“傅，横目”。○释曰：傅，一名横木草，蔓延生。郭云“一名结缕，俗谓之鼓筝草”是也。<br/>　　釐，蔓华。（一名蒙华。）<br/>　　[疏]“釐，蔓华”。○释曰：釐，一名蔓华。郭云：“一名蒙华。”<br/>　　菱，蕨攗。（菱，今水中芰。○菱，音凌。攗，音眉。）<br/>　　[疏]“菱，蕨攗”。○释曰：菱，一名蕨攗。郭云“菱，今水中芰”者，《字林》云：“楚人名&lt;艹陵&gt;曰芰，可食。”《国语》曰：“屈到嗜芰。”俗云“菱角”是也。<br/>　　大菊，蘧麦。（一名麦句姜，即瞿麦。）<br/>　　[疏]“大菊，蘧麦”。○释曰：大菊，一名蘧麦，草药也。郭云：“一名麦句姜，即瞿麦。”《广雅》云：“茈萎，麦句姜，瞿麦。”案《本草》云瞿麦，一名巨句麦，一名大菊，一名大兰。陶注云：“今出近道。一茎生细叶，花红紫赤可爱，子颇似麦。”故名瞿麦。<br/>　　薜，牡&lt;艹賛&gt;。（未详。）<br/>　　葥，山莓。（今之木莓也。实似藨莓而大，亦可食。○薛，音百。&lt;艹賛&gt;，音赞。葥，音箭。莓，音每。）<br/>　　[疏]“葥，山莓”。○释曰：山莓一名葥。郭云：“今之木莓也。实似藨莓而大，亦可食。”藨莓说在下。<br/>　　齧，苦堇。（今堇葵也。叶似柳，子如米，汋食之滑。）<br/>　　[疏]“齧，苦槿”。○释曰：齧，一名苦堇，可食之菜也，郭云“今堇葵也。叶似柳，子如米，汋食之滑”者。《本草》唐本注云：此菜野生，非人所种，俗谓之茎菜。叶似蕺，花紫色者。《内则》云“堇、荁、枌、榆”是也。《本草》云“味甘”，此云“苦”者，古人语倒，犹甘草谓之大苦也。<br/>　　藫，石衣。（水苔也。一名石发。江东食之。或曰，藫，叶似而大，生水底，亦可食。○藫，音潭。）<br/>　　[疏]“藫，石衣”。○释曰：藫，一名石衣。郭云“水苔也。一名石发。江东食之”者，案《本草》有“陟釐”。别本注云：“此即古石发也。色类似苔而粗涩为异。”郭又云“或曰，藫叶似而大，生水底，亦可食”者，即《本草》海藻，一名藫。陈藏器《本草》云：大叶藻也。生深海中及新罗，叶如水藻而大。海人取之，正在深海底，以绳系腰，咽没水下刈得，旋系绳上。五月已後，当有大鱼伤人，不可取也。<br/>　　蘜，治蘠。（今之秋华菊。○蘜，音菊。）<br/>　　[疏]“蘜，治蘠”。○释曰：蘜，一名治蘠。郭云：“今之秋华菊。”案《月令》季秋云：“菊有黄华。”《本草》云菊华，一名节华。陶注云：“菊有两种：一种茎紫气香而味甘，叶可作羹而食者，为真；一种茎青而大，作蒿艾气，味苦不堪食者，名苦薏，非真也。”<br/>　　唐、蒙，女萝。女萝，菟丝。（别四名。《诗》云：“爰采唐矣。”）<br/>　　[疏]“唐、蒙”至“菟丝”。○释曰：孙炎曰：“别三名。”郭云：“别四名。”则唐与蒙，或并或别，故三四异也。《诗经》直言唐，而传云“唐，蒙也”，是以蒙解唐也。则四名为得。下云：“蒙，王女。”郭云：“即唐也。”是又名王女。然则，唐也，蒙也，女萝也，菟丝也，王女也，凡五名。《诗&#8226;頍弁》云：“茑与女萝。”毛传云：“女萝，菟丝。”陆机云：“今菟丝。蔓连草上生，黄赤如金，今合药菟丝子是也。”○注“《诗》云：‘爰采唐矣。’”○释曰：《鄘风&#8226;桑中》篇文也。<br/>　　苗，蓨。（未详。）<br/>　　茥，蒛葐。（覆盆也。实似莓而小，亦可食。○蓨，他凋切。茥，音奎。蒛，音缺。葐，音盆。）<br/>　　[疏]“茥，蒛葐”。○释曰：茥，一名蒛葐，郭云：“覆葐也。实似莓而小，亦可食。”案《本草》蓬虆，一名覆盆，一名陵虆，一名阴虆，其实名覆盆子。今注云蓬虆，是覆盆之苗也。覆盆乃蓬虆之子也。唐本注云：“然生处不同，沃地则子大而甘，瘠地则子细而酸。”是也。<br/>　　芨，堇草。（即乌头也。江东呼为堇。○芨，音急。堇，音靳。）<br/>　　[疏]“芨，堇草”。○释曰：芨，一名堇草。郭云：“即乌头也。江东呼为堇。音靳。”案《诗&#8226;大雅》云：“堇荼如饴。”又《晋语》孋姬将谮申生，“置鸩於酒，置堇於肉”。贾逵曰：“堇，乌头也。”然则，堇者，其乌头乎？嫌读为堇荁之堇，故音之。<br/>　　虃，百足。（未详。）<br/>　　菺，戎葵。（今蜀葵也。似葵，华如木槿华。○虃，音纤。菺，音肩。）<br/>　　[疏]“菺，戎葵”。○释曰：菺，一名戎葵。郭云：“今蜀葵也。似葵，华如木槿华。”戎、蜀，盖其所自也，因以名之。<br/>　　蘻，狗毒。（樊光云：“俗语苦如蘻。”○蘻，音计。）<br/>　　[疏]“蘻，狗毒”。○释曰：蘻，一名狗毒。樊光云：“俗语苦如蘻。”樊光者，京兆人，後汉中散大夫。注《尔雅》六卷。故郭氏取以为说。<br/>　　垂，比叶。（未详。）<br/>　　蕧，盗庚。（旋蕧，似菊。○蕧，音服。）<br/>　　[疏]“蕧，盗庚”。○释曰：蕧，一名盗庚。郭云：“旋蕧，似菊。”《本草》旋蕧，一名戴椹，一名金沸草，一名盛椹。陶注云“出近道下湿地，似菊花而大”是也。<br/>　　茡，麻母。（苴麻盛子者。）<br/>　　[疏]“茡，麻母”。○释曰：苴麻之盛子者也。一名茡，一名麻母。<br/>　　瓝，九叶。（今江东有草，五叶共丛生一茎，俗因名为五叶，即此类也。）<br/>　　[疏]“瓝，九叶”。○释曰：此草九叶丛生一茎。然郭亦未详其状，但举其类云：“今江东有草，五叶共丛生一茎，俗因名为五叶，即此类也。”<br/>　　藐，茈草。（可以染紫，一名茈&lt;艹戾&gt;，《广雅》云。○藐，亡角切。茈，子尔切。）<br/>　　[疏]“藐，茈草”。○释曰：藐，一名茈草，根可以染紫之草。《广雅》一名茈&lt;艹戾&gt;，《本草》一名紫丹。唐本注云：“苗似兰香，茎赤节青，花紫白色，而实白也。”<br/>　　倚商，活脱。（即离南也。）蘵，黄蒢。（蘵草，叶似酸浆，华小而白，中心黄。江东以作菹食。○脱，音夺。蘵，音职。蒢，音除。）<br/>　　[疏]“蘵，黄蒢”。○释曰：蘵草，一名黄蒢。郭云：“蘵草，叶似酸浆，华小而白，中心黄。江东以作菹食。”<br/>　　藒车，芞舆。（藒车，香草，见《离骚》。○藒，音挈。芞音乞。）<br/>　　[疏]“藒车，芞舆”。○释曰：香草也。一名藒车，一名芞舆，郭云“藒车，香草，见《离骚》”者。《离骚》经云“畦留夷与藒车兮，杂杜衡与芷”是也。<br/>　　权，黄华。（今谓牛芸草为黄华。华黄，叶似菽蓿。）<br/>　　[疏]“权，黄华”。○释曰：权，一名黄华。郭云：“今谓牛芸草为黄华。华黄，叶似菽蓿。”《说文》亦云：“芸，草也。似苜蓿。《淮南子》说‘芸草，可以死复生’。”《月令》注云：“芸，香草也。”《杂礼图》曰：“芸，蒿也。叶似邪蒿，香美可食。”然则牛芸者，亦芸类也。郭以时验而言之，故云“今谓牛芸草为黄华”也。<br/>　　葞，春草。（一名芒草，《本草云》。○葞，音尾。）<br/>　　[疏]“葞，春草”。注“一名”至“草云”。○释曰：药草也，郭云“一名芒草，《本草》云”者。案《本草》莽草，一名葞，一名春草。陶注云：今是处皆有。叶青辛烈者良，今俗呼为菵草也。郭云“芒草”者，所见本异也。<br/>　　蔠葵，蘩露。（承露也。大茎小叶，叶紫黄色。○蔠，音终。）<br/>　　[疏]“蔠葵，蘩露”。○释曰：葵类。一名蔠葵，一名蘩露。郭云：“承露也。大茎小叶，华紫黄色。”<br/>　　菋，荎藸。（五味也。蔓生，子丛在茎头。○菋，音未。荎，直其切。藸，音除。）<br/>　　[疏]“菋，荎藸”。○释曰：药草也。一名菋，一名荎藸。郭云：“五味也。蔓生，子丛在茎头。”案《本草》五味子，一名会及，一名玄及。唐本注云：“五味，皮肉甘酸，核中辛苦，都有咸味，此则五味具也。”“其叶似杏而大，蔓生木上。子作房如落葵，大如蘡子。”<br/>　　蒤，委叶。（《诗》云：“以茠蒤蓼。”○蒤，音徒。）<br/>　　[疏]“蒤，委叶”。○释曰：秽草也。舍人曰：“蒤，一名委叶。”王肃说《诗》云：“荼，陆秽草。”然则，蒤者，原田芜秽之草，非苦菜也。○注“《诗》云：‘以茠蒤蓼。’”○释曰：此《周颂&#8226;良耜》篇文。茠，耘除也。今《诗》本“茠”作“薅”，音义同。<br/>　　皇，守田。（似燕麦，子如彫胡米，可食，生废田中。一名守气。）<br/>　　[疏]“皇，守田”。○释曰：皇，一名守田。郭云：“似燕麦，子如彫胡米，可食，生废田中。一名守气。”彫胡，即苽也。<br/>　　钩，藈姑。（钩，也，一名王瓜。实如瓝瓜，正赤，味苦。○藈，音圭。）<br/>　　[疏]“钩，藈姑”。○释曰：钩，一名藈姑。郭云：“钩也，一名王瓜。实如瓝瓜，正赤，味苦。”《本草》云王瓜，一名土瓜。陶注云：“即今土瓜，生篱院，亦有子，熟时赤如弹丸。”根大。唐本注云：此物蔓生，叶似栝楼，圆无乂缺，子如栀子，生青熟赤，但无棱尔。根似葛，细而多糁。是也。<br/>　　望，乘车。（可以为索，长丈馀。○乘，音绳。）<br/>　　[疏]“望，乘车”。○释曰：望，一名乘车。郭云：“可以为索，长丈馀。”<br/>　　困，衱袶。（未详。）<br/>　　攫，乌阶。（即乌杷也。子连相著，状如杷齿，可以染皂。○衱，音劫。袶，音绛。攫，音钁。）<br/>　　[疏]“攫，乌阶”。○释曰：攫，一名乌阶。郭云：“即乌杷也。子连相著，状如杷齿，可以染皂。”今俗谓之狼杷是也。<br/>　　杜，土卤。（杜衡也，似葵而香。）<br/>　　[疏]“杜，土卤”。○释曰：香草也。一名杜，一名土卤。郭云：“杜衡也，似葵而香。”《本草》唐本注云：“杜衡叶似葵，形如马蹄，故俗云马蹄香。生山之阴水泽下湿地。根似细辛、白前等。”《山海经》云：“天帝山，有草其状如葵，其臭如麋芜，名曰杜衡，可以走马，食之已瘿。”是也。<br/>　　盱，虺床。（蛇床也。一名马床，《广雅》云。○盱，音吁。）<br/>　　[疏]“盱，虺床”。○释曰：盱，一名虺床。郭云：“蛇床也。一名马床，《广雅》云。”案《本草》蛇床，一名蛇米，一名虺床，一名思益，一名绳毒，一名枣棘，一名墙蘪。陶注云：近道“田野墟落间甚多，花叶正似蘪芜”。<br/>　　蔝，蔜。（未闻。）赤，枹蓟。（即上“枹蓟”。）菟奚，颗涷。（款涷也，紫赤华，生水中。○蔝，音米。蔜，五刀切。涷，音东。）<br/>　　[疏]“菟奚，颗涷”。○释曰：药草也。一名菟奚，一名颗涷。郭云：“款涷也，紫赤华，生水中。”案《本草》款涷，一名橐吾，一名颗东，一名虎须，一名菟奚。陶注云：形如宿莼未舒者，其腹里有丝，其花乃似大菊花。唐本注云：“叶似葵而大，丛生，花出根下。”是也。<br/>　　中馗，菌。（地蕈也，似盖，今江东名为土菌，亦曰馗厨。可啖之。○馗，音逵。菌，巨陨切。）小者菌。（大小异名。）<br/>　　[疏]“中馗，菌。小者菌”。○释曰：此辨菌大小之异名也。大者名中馗，小者即名菌，郭云“地蕈也，似盖，今江东人名为土菌，亦曰馗厨。可啖之”者，《说文》云：“蕈，桑&lt;艹耎&gt;也。”谓菌生木上也。今云地蕈，即俗呼地菌者是也。<br/>　　菆，小叶。（未闻。）苕，陵苕。（一名陵时，《本草》云。）黄华，蔈；白华，茇。（苕，华色异名亦不同。○菆，音辄。苕，音调。蔈，音标。茇，音沛。）<br/>　　[疏]“苕陵”至“华茇”。○释曰：苕，一名陵苕。《本草》一名陵时。舍人曰：“苕，陵苕也。黄华名蔈，白华名茇，别华色之名也。”陆机《疏》云：一名鼠尾，生下湿水中，七八月中华紫，似今紫草，可染皂，煮以沐发即黑。《诗&#8226;小雅》云：“苕之华，芸其黄矣。”郑笺云：“陵苕之华，紫赤而繁。”陆机亦言其华紫色。而此云黄白者，盖就紫色之中有黄紫、白紫尔。及其将落，则全变为黄，故《诗》云“芸其黄矣”。毛传云“将落则黄”是也。<br/>　　蘪，从水生。（生於水中。○蘪，音眉。）<br/>　　[疏]“蘪，从水生”。○释曰：草从水生者曰蘪。故注云“生於水中”。<br/>　　薇，垂水。（生於水边。）<br/>　　[疏]“薇，垂水”。○释曰：草生於水滨而枝叶垂於水者曰薇。故注云“生於水边”也。<br/>　　薜，山麻。（似人家麻，生山中。）<br/>　　[疏]“薜，山麻”。○释曰：麻生山中者名薜。故注云“似人家麻，生山中”也。<br/>　　莽，数节。（竹类也，节间促。）桃枝，四寸有节。（今桃枝节间相去多四寸。○数，音朔。）粼，坚中。（竹类也，其中实。）簢，筡中。（言其中空，竹类。）仲，无笐。（亦竹类。未详。），箭萌。（萌，笋属也。《周礼》曰：“菹雁醢。”）筿，箭。（别二名。○粼，音吝。簢，音闵。筡，音徒。笐，音杭。，音待。）<br/>　　[疏]“莽数”至“筿箭”。○释曰：此辨竹节希数及中空实萌筿之异名也。凡竹节间促数者名莽，相去四寸有节者名桃枝，竹其中坚实者名粼，其中空者名簢。筡，空也。仲，无笐。注“未详”。，一名箭萌，即笋也。筿，一名箭。《书》曰：“筿簜既敷。”《释地》云“会稽之竹箭”是也。○注“今桃枝节间相去多四寸”。○释曰：郭以时验而言也。《尚书&#8226;顾命》云：“敷重篾席。”孔安国云：“篾，桃枝竹。”《周礼&#8226;春官&#8226;司几筵》云：“加次席黼纯。”郑注云“次席，桃枝席，有次列成文”是也。○注“《周礼》曰：‘菹雁醢。’”○释曰：《天官&#8226;醢人》职文也。彼文作箈。郑玄注云：“箈，箭萌。”字虽异，音义同。<br/>　　枹，霍首。素华，轨鬷。（皆未详。）<br/>　　芏，夫王。（芏草，生海边，似莞蔺。今南越人采以为席。○枹，音包。芏，音杜。）<br/>　　[疏]“芏，夫王”。○释曰：芏草，一名夫王。郭云：“芏草，生海边，似莞蔺。今南方越人采以为席。”<br/>　　藄，月尔。（即紫綦也。似蕨，可食。○藄，音其。）<br/>　　[疏]“藄，月尔”。○释曰：藄，一名月尔，可食之菜也。郭云：“即紫藄也。似蕨，可食。”<br/>　　葴，马蓝。（今大叶冬蓝也。○葴，音针。）<br/>　　[疏]“葴，马蓝”。○释曰：葴，一名马蓝。郭氏“今大叶冬蓝也”。今为淀者是也。<br/>　　姚茎，涂荠。（未详。）<br/>　　苄，地黄。（一名地髓，江东呼苄。○苄，音户。）<br/>　　[疏]“苄，地黄”。○释曰：药草也。郭云：“一名地髓，江东人呼苄。”案《本草》地黄，一名地髓，一名苄，一名芭。陶注云：“生渭城者乃有子实，实如小麦。”<br/>　　蒙，王女。（蒙即唐也，女萝别名。）拔，茏葛。（似葛，蔓生，有节。江东呼为龙尾，亦谓之虎葛，细叶赤茎。）<br/>　　[疏]“拔，茏葛”。○释曰：拔，一名茏葛，葛类也。郭云：“似葛，蔓生，有节。江东呼为龙尾，亦谓之虎葛，细叶赤茎。”<br/>　　藗，牡茅。（白茅属。○藗，音速。）<br/>　　[疏]“藗，牡茅”。○释曰：茅之不实者也。一名藗，一名牡茅。郭云：“白茅属。”<br/>　　菤耳，苓耳。（《广雅》云“枲耳也”。亦云胡枲，江东呼为常枲，或曰苓耳。形似鼠耳，丛生如盘。○菤，音捲。）<br/>　　[疏]“菤耳，苓耳”。○释曰：菤耳，一名苓耳。郭云：“《广雅》云‘枲耳也’。亦云胡枲，江东呼为常枲，或曰苓耳。形似鼠耳，丛生如盘。”《诗&#8226;周南》云：“采采卷耳。”陆机《疏》云：叶青白色，似胡荽，白华细茎，蔓生。可煮为茹，滑而少味。四月中生子，如妇人耳珰。幽州谓之爵耳是也。<br/>　　蕨，&lt;艹鳖&gt;。（《广雅》云“紫藄”，非也。初生无叶，可食。江西谓之&lt;艹鳖&gt;。○&lt;艹鳖&gt;，音鳖。）<br/>　　[疏]“蕨，&lt;艹鳖&gt;”。○释曰：可食之菜也。舍人曰：“蕨，一名&lt;艹鳖&gt;。”郭云：“《广雅》云‘紫藄’，非也。初生无叶，可食。江西谓之&lt;艹鳖&gt;。”《诗&#8226;召南》云：“言采其蕨。”陆机《疏》云：蕨，山菜也。“初生似蒜，茎紫黑色，可食。如葵”。是也。<br/>　　荞，邛钜。（今药草大戟也，《本草》云。）<br/>　　[疏]“荞，邛钜”。○释曰：荞，一名邛钜。郭云“今药草大戟也，《本草》云”者，案《本草》大戟，一名邛钜，苗名泽漆。陶注云：今近道处处有。生时摘叶有白汁，故名泽漆也。<br/>　　繁，由胡。（未详。）<br/>　　莣，杜荣。（今莣草，似茅，皮可以为绳索、履屩也。○莣，音忘。）<br/>　　[疏]“莣，杜荣”。○释曰：莣草，一名杜荣，郭云“今莣草，似茅，皮可以为绳索、履屩也”者。屩，草履也。<br/>　　稂，童粱。（稂，莠类也。）<br/>　　[疏]“稂，童粱”。○释曰：舍人曰：“稂，一名童粱。”郭云：“稂，莠类也。”《诗&#8226;曹风》云：“浸彼苞稂。”陆机《疏》云：“禾秀为穗而不成，崱嶷然，谓之童粱。今人谓之宿田翁，或谓之守田也。《甫田》云：‘不稂不莠。’《外传》曰：‘马不过稂莠。’皆是也。”<br/>　　藨，麃。（麃即莓也，今江东呼为藨莓。子似覆葐而大，赤，酢甜可啖。○藨，蒲苗切。麃，平表切。）<br/>　　[疏]“藨，麃”。○释曰：藨，一名麃。郭云：“麃即莓也，今江东人呼为藨莓。子似覆葐而大，酢甜可啖。”<br/>　　的，薂。（即莲实。○薂，音亦。）<br/>　　[疏]“的，薂”。○释曰：的，又一名薂。即上释“荷”云“其实莲，其中的”也。故郭云：“即莲实。”<br/>　　购，蔏蒌。（蔏蒌，蒌蒿也。生下田。初出可啖，江东用羹鱼。○购，古豆切。蒌，力朱切。）<br/>　　[疏]“购，蔏蒌”。○释曰：舍人曰：“购，一名蔏蒌。”郭云：“蔏蒌，蒌蒿也。生下田。初出可啖，江东用羹鱼。”《诗&#8226;周南&#8226;汉广》云：“翘翘错薪，言刈其蒌。”陆机《疏》云：“其叶似艾，白色，长数寸，高丈馀，好生水边及泽中。正月根牙生旁茎，正白，生食之，香而脆美。其叶又可蒸为茹。”是也。<br/>　　茢，勃茢。（一名石芸，《本草》云。○茢，音列。）<br/>　　[疏]“茢，勃茢”。○释曰：茢，一名勃茢，郭云“一名石芸，《本草》云”者。案《本草》石芸味甘，一名螫烈，一名顾喙。是也。<br/>　　葽绕，蕀蒬。（今远志也。似麻黄，赤华，叶锐而黄，其上谓之小草，《广雅》云。○葽，乌了切。蒬，音冤。）<br/>　　[疏]“葽绕，蕀蒬”。○释曰：药草也。葽绕，一名蕀蒬。郭云“今远志也。似麻黄，赤华，叶锐而黄，其上谓之小草，《广雅》云”者，案《本草》远志，一名细草，其叶名小草。陶注云：“小草状似麻黄而青。”今注云远志“茎叶似大青而小”。《广雅》云：“蕀蒬，远志也。其上谓之小草。”是也。<br/>　　茦，刺。（草刺针也。关西谓之刺，燕北、朝鲜之间曰茦，见《方言》。○茦，音册。）<br/>　　[疏]“茦，刺”。○释曰：谓草针刺人也。一名茦，又名刺。郭云“草刺针也。关西谓之刺，燕北、朝鲜之间曰茦，见《方言》”者，案《方言》“凡草木刺人，北燕、朝鲜之间谓之茦，或谓之壮。自关而东或谓之梗，或谓之刿。自关而西谓之刺。江、湘之间谓之棘”是也。<br/>　　萧，&lt;艹秋&gt;。（即蒿。○&lt;艹秋&gt;，音秋。）<br/>　　[疏]“萧，&lt;艹秋&gt;”。○释曰：李巡云：“&lt;艹秋&gt;，一名萧。”陆机云：“今人所谓&lt;艹秋&gt;蒿者是也。或云牛尾蒿，似白蒿，白叶，茎粗，科生多者数十茎，可作烛，有香气，故祭祀以脂爇之为香。许慎以为艾蒿，非也。《郊特牲》云‘既奠，然後爇萧，合馨香’。”是也。<br/>　　荨，海藻。（药草也。一名海罗，如乱发，生海中，《本草》云。）<br/>　　[疏]“荨，海藻”。○释曰：荨，又名海藻。郭云“药草也。一名海罗，如乱髪，生海中，《本草》云”者，案《本草》一名落首，一名荨。陶注云：“生海岛上，黑色如乱髪而大，少许叶大，都似藻叶。”<br/>　　长楚，銚芅。（今羊桃也，或曰鬼桃。叶似桃，华白，子如小麦，亦似桃。○銚，音姚。芅，音亦。）<br/>　　[疏]“长楚，銚芅”。○释曰：舍人曰：“长楚，一名銚芅。”《本草》云“銚芅”名“羊桃”。郭云：“今羊桃也，或曰鬼桃。叶似桃，华白，子如小麦，亦似桃。”《诗&#8226;桧风&#8226;隰有长楚》陆机《疏》云：“今羊桃是也。叶长而狭，华紫赤色，其枝茎弱，过一尺引蔓于草上，今人以为汲灌。重而善没，不如杨柳也。近下根刀切其皮，著热灰中脱之，可韬笔管。”<br/>　　蘦，大苦。（今甘草也。蔓延生，叶似荷，青黄，茎赤有节，节有枝相当。或云蘦似地黄。）<br/>　　[疏]“蘦，大苦”。○释曰：药草也。蘦，一名大苦。郭云：“今甘药也。蔓延生，叶似荷，青黄，茎赤有节，节有枝相当。或云蘦似地黄。《诗&#8226;唐风》云“采苓采苓，首阳之巅”是也。蘦与苓，字虽异，音义同。<br/>　　芣苢，马舄；冯舄，车前。（今车前草，大叶长穗，好生道边，江东呼为虾蟆衣。○芣，音浮。苢音以。）<br/>　　[疏]“芣苢”至“车前”。○释曰：药草也，别三名。郭云：“今车前草，大叶长穗，好生道边，江东呼为虾蟆衣。”《诗&#8226;周南》云：“采采芣苢。”陆机《疏》云：“马舄，一名车前，一名当道。喜在牛迹中生，故曰车前、当道也。今药中车前子是也。幽州人谓之牛舌草。可鬻作茹，大滑。其子治妇人难产。”王肃引《周书&#8226;王会》云：“芣苢如李，出於西戎。”王基駁云：“《王会》所记杂物奇兽，皆四夷远国各赍土地异物以为贡贽，非《周南》妇人所得采。”是芣苢为马舄之草，非西戎之木也。<br/>　　纶似纶，组似组，东海有之。（纶，今有秩、啬夫所带纠青丝纶。组，绶也。海中草生彩理有象之者，因以名云。）帛似帛，布似布，华山有之。（草叶有象布帛者，因以名云。生华山中。）<br/>　　[疏]“纶似纶”至“山有之”。○释曰：此辨草似纶组布帛者。以其所似，因名其草也。纶是纠青丝绳也。组，绶也。东海有草采理似之，即名纶草、组草。华山有草叶似帛、布者，因名帛草、布草也。○注“纶今”至“丝纶”。○释曰：案《汉书&#8226;百官公卿大夫表》云：十里一亭，十亭一乡。乡有三老、有秩、啬夫、有游徼。三老业教化。啬夫掌狱讼。游徼掌禁盗贼。故《汉书》云：张敞以乡有秩。补太守卒史．又云：朱邑为桐乡啬夫。又《续汉书&#8226;百官表》云：乡置有秩、三老、游徼。有秩，郡所置，秩百户。其乡小者，县所置啬夫。案此，则有秩、啬夫职同，但随乡大小故名异耳。名虽异，皆纠青丝为纶以带佩之则同。至东晋尚然，故郭云“今也”。张华云：“纶，如宛转绳。”<br/>　　苀，东蠡。（未详。）<br/>　　绵马，羊齿。（草细叶，叶罗生而毛，有似羊齿。今江东呼为雁齿。缫者以取茧绪。）<br/>　　[疏]“绵马，羊齿”。○释曰：绵马，一名羊齿。郭云：“草细叶，叶罗生而毛，有似羊齿。今江东人呼为雁齿。缫者以取茧绪。”《说文》云：“缫，绎茧为丝也。”“绪，丝耑也。”以此草似羊齿而毛，故缫者用之以取茧绪也。<br/>　　萿，麋舌。（今麋舌草。春生，叶有似於舌。○萿，古活反。）<br/>　　[疏]“萿，麋舌”。○释曰：萿草，春生，叶似麋舌，故萿一名麋舌。郭云：“今麋舌草。春生，叶有似於舌。”<br/>　　搴柜朐。（未闻。）蘩之丑，秋为蒿。（丑，类也。春时各有种名，至秋老成，通皆呼为蒿。○搴，居展切。柜，音巨。朐，音劬。）<br/>　　[疏]“蘩之”至“为蒿”。○释曰：丑，类也。此言蘩、萧，蔚、莪之类，春始生，气味既异，故其名不同。至秋老成，则皆蒿也。郭云：“丑，类也。春时各有种名，至秋老成，皆通呼为蒿”也。<br/>　　芺、蓟，其实荂。（芺与蓟，茎头皆有蓊台，名荂，荂即其实。音俘。○芺，音襖。）<br/>　　[疏]“芺、蓟，其实荂”。○释曰：钩、芺、枹蓟之类，其实名荂。郭云：“芺与蓟，茎头皆有蓊台名荂，荂即其实”也。<br/>　　蔈、荂，荼。（即芀。）猋、藨，芀。（皆芀、荼之别名。方俗异语，所未闻。○蔈，方腰切。猋，必遥切。藨，方骄切。芀，音调。）<br/>　　[疏]“蔈、荂，荼。猋、藨，芀”。○释曰：此辨苕、荼之别名也。案郑注《周礼》“掌荼”及《诗》“有女如荼”皆云：“荼，茅秀也。”蔈也、荂也其别名。荼即苕也。苕，又一名猋，又名藨，皆雀矛之属。华，秀名也。故注云“皆芀、荼之别名。方俗异语，所未闻”。言“未闻”者，谓未闻其所出也。<br/>　　苇丑。芀，（其类皆有芀秀。）<br/>　　[疏]“苇丑。芀”。○释曰：苇即芦之成者。其类皆有芀秀也。<br/>　　葭华。（即今芦也。）蒹，薕。（似萑而细，高数尺，江东呼为蒹藡。○薕，音廉。）葭，芦。（苇也。）菼，薍。（似苇而小，实中，江东呼为鸟蓲。○菼，他敢切。薍，五患切。蓲，音丘。）其萌虇。（今江东呼芦芛为虇，然则萑苇之类，其初生者皆名虇。虇，音缱绻。）<br/>　　[疏]“葭华”至“萌虇”。○释曰：此辨蒹葭等生成之异名也。葭，一名苇，即今芦也。苇之未成者蒹，一名薕。郭云：“似萑而细，高数尺，江东呼为薕藡。”《诗&#8226;秦风》云：“蒹葭苍苍。”陆机云：“蒹，水草也。坚实，牛食令牛肥强。青徐人谓之蒹。兖州、辽东通语也。葭，一名芦菼，一名薍。”李巡曰：“分别苇类之异名。”郭云：芦，“苇也”。菼，“似苇而小，实中，江东呼为鸟蓲”。如李巡云，芦、薍共为一草。如郭云，则芦、薍别草。案《诗&#8226;大车》传云：“菼，鵻也，芦之初生。”则毛意亦以葭、菼为一草也。案《诗&#8226;卫风&#8226;硕人》云：“葭菼揭揭。”陆机云：“薍或谓之荻。至秋坚成则谓之萑。其初生三月中，其心挺出，其下本大如箸，上锐而细，扬州人谓之马尾。以今语验之，则芦、薍别草也。”其萌名虇。郭云：“今江东人呼芦笋为虇，然则萑苇之类，其初生者皆名虇。”○注“音缱绻”。○释曰：《大雅&#8226;民劳》云：“以谨缱绻。”昭二十五年《左传》云：“缱绻从公，无通外内。”此取虇与绻字音同，不为义也。<br/>　　蕍。芛、葟、华，荣。（《释言》云：“华，皇也。”今俗呼草木华初生者为芛。音&lt;豕隋&gt;猪，犹敷，蕍亦华之貌。所未闻。○蕍，音俞。芛，羊捶切。葟，音皇。）<br/>　　[疏]“蕍。芛、葟、华，荣”。○释曰：此别草木荣华之异名也。蕍，言华之敷貌。芛，华初生之名也。葟亦华也。郭云：“《释言》云‘华，皇也’。今俗呼草木华初生者为芛。蕍犹敷蕍，亦华之貌。所未闻。”云“未闻”者，亦未闻所出也。○注“音&lt;豕隋&gt;猪”。○释曰：《释兽》云：“&lt;豕隋&gt;，豮。”郭云：“俗呼小豮猪为子。”此亦取芛与&lt;豕隋&gt;音同，其义则异也。<br/>　　卷施草，拔心不死。（宿莽也，《离骚》云。）<br/>　　[疏]“卷施”至“不死”。○释曰：卷施草，一名宿莽，拔其心亦不死也。○注“宿莽也，《离骚》云”。○释曰：案《离骚》经云：“朝搴阰之木兰兮，夕揽洲之宿莽。”王逸云：“草冬生不死者，楚人名之曰宿莽。”<br/>　　荺，茭。（今江东呼藕绍绪如指、空中可啖者为茇茭，即此类。○荺，于闵切。茭，胡巧切。）<br/>　　[疏]“荺，茭”。○释曰：荺，一名茭，谓草根可食者也。亦笋类也，非一种。故郭氏举类以晓人云“今江东呼藕绍绪如指、空中可食者为茇茭，即此类”是也。<br/>　　荄，根。（别二名，俗呼韭根为荄。）<br/>　　[疏]“荄，根”。○释曰：凡草根，一名荄。郭云：“别二名，俗呼韭根为荄。”此举一隅也。<br/>　　攫，橐含。（未详。）<br/>　　华，荂也。（今江东呼华为荂。○荂，音敷。）华、荂，荣也。（转相解。）木谓之华，草谓之荣。不荣而实者谓之秀，荣而不实者谓之英。<br/>　　[疏]“华、荂”至“之英”。○释曰：李巡云：“分别异名以晓人也。华，一名荂。”郭云：“今江东呼华为荂。”华与荂，又一名荣。郭云：“转相解。”木则名华，《月令》：“季春，桐始华。”草则名荣，《月令》：“仲夏，木槿荣。”此对文尔，散文则草亦名华。《郑风》云“隰有荷华”是也。不见其荣，但见其实者曰秀。《诗&#8226;大雅》云：“实秀实发。”徒有其荣而不实者曰英。此亦对文尔，故以英为不实。其实，黍稷皆先荣後实。《诗&#8226;小雅&#8226;出车》云“黍稷方华”，是嘉谷之秀必有荣也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-505-5906.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-505-5908.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-505.html" action-type="chapterComment" class="comment"><i></i>尔雅注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

