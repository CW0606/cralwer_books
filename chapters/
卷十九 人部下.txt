<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十九 人部下_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十九 人部下全文,徐坚作品" />
<meta name="description" content="初学记原文阅读,卷十九 人部下全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9591.html";
var nextpage="novel-read-998-9593.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十九 人部下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9591.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十九 人部下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:57:35<span class="divide">|</span></p>
<div class="page-body">
<div class="page-content">
<p>○美丈夫第一<br/><br/>　　§叙事<br/><br/>　　《家语》曰：息土之民美。《周书》曰：美男谓之破老。《尔雅》曰：美士为彦；旺旺，皇皇，穆穆，美也。《论语》曰；堂堂乎张也。(注云：言子张仪容盛。)《左传》称公子鲍美而艳，《登徒子赋》称宋玉为人体貌闲丽。《汉书》云：张子房状貌如妇人好女，直不疑状貌甚美。《吴志》：孙桓仪容端正，器怀聪明。《语林》曰：何平叔美姿仪而绝白，魏文帝疑其著粉。夏月与热汤饼，既啖，大汗出，随以朱衣自拭，色转皎然。潘安仁至美，每行于道，群妪以果掷之，常盈车。《晋书》：王蒙，字仲祖，美姿容。常览镜自照，称其父字曰：“王文开生如此儿耶。”尝帽破，入市买之。群妪悦之。争遗之帽。《汉书》曰：张苍肥白如瓠；东方朔目如悬珠，齿如编贝；后汉马援眉目若画。《左传》：子太叔美秀而文。《晋书》：谢尚论中朝人物，杜斿肤清，卫叔宝神清。又王戎曰：王衍神姿高彻，如瑶林玉树，自是风尘外物。又王澄谓王衍曰：兄形似道而神锋太秀。又《汉书》：司马相如车骑雍容，闲雅甚都。都，美也。晋裴楷容仪俊爽，时人谓之玉人。<br/><br/>　　§事对<br/><br/>　　【乘羊车 执麈尾】《卫玠别传》曰：玠在龆龀中，乘羊车于洛阳市。举市咸曰：“谁家玉人？”王夷甫美容貌，常执玉柄麈尾，与手一色而无别。<br/><br/>　　【夏潘连璧 甥舅映珠】郭子曰：潘安仁，夏候湛并有美容貌。常同行，人谓之连璧。《卫玠别传》曰：王武子，玠之舅也，语人曰：“昨与吾外甥并坐，炯然若明珠之在我侧，朗然来映人。”<br/><br/>　　【班伯甚丽 何晏绝美】《汉书》曰：班伯少受诗于师丹，大将军王凤荐伯宜劝学，召见晏昵殿中。容貌甚丽，诵说有法，拜中常侍。《何晏别传》曰：晏方年七八岁，慧心天悟，形貌绝美。出游行，观者盈路，咸谓神仙之类。<br/><br/>　　【陈平冠玉 董偃卖珠】《汉书》曰：陈平美色。汉王曰：“平虽丈夫，美如冠玉耳。”又曰：董偃始与母卖珠为业。偃年十三，随母入平阳公主家，左右言其姣好。主养之，号董君。<br/><br/>　　【得葛无恨 窥宋末许】《异苑》曰：鄢阳陈忠女名丰，邻人葛勃有美姿。丰与村中女共聚络丝，戏相谓曰：“若得婿如葛勃，无所恨也。”宋玉《登徒子好色赋》曰：“玉为人，体貌闲丽，口多微词，性又好色，愿王勿与出入后宫。”宋玉曰：“臣东家之子，增之一分则太长，减之一分则太短，著粉太白，施朱太赤。然此女登墙三年窥臣，臣至今末许。”<br/><br/>　　【龙章凤姿 凝脂点漆】《嵇康别传》曰：康长七尺八寸，好容色，虽土木形骸，不自饰，而龙章凤姿，天质自然。《语林》曰：王右军目杜弘治曰：“面如凝脂，眼如点漆，此神仙中人。”<br/><br/>　　【宋鲍美艳 孙桓聪明】见叙事。<br/><br/>　　【宋明等珪璧 何晏若神仙】王智深《宋纪》曰：宋明帝讳彧，姿貌丰洁，与珪璧等质。何晏事见上。<br/><br/>　　§行<br/><br/>　　【陈沈炯《长安少年行》】长安好少年，骢马铁连钱；陈王装玉勒，晋后铸金鞭。步摇如飞燕，剑锷似舒莲；去来新市北，遨游大道边。道边三老翁，颜鬓似衰蓬；自言生汉代，少小见豪雄。五侯俱日拜，七贵各论功；建章连北阙，复道应南宫。太后居长乐，天子出回中；玉辇迎飞燕，金山赏邓通。一朝复一日，忽见市朝空；扶桑无复海，昆山倒向东。少年何暇问，颓龄遇福终。子孙冥灭尽，乡闾不复通。泪尽眼方暗，脾伤耳自聋。杖策寻遗老，歌啸咏悲翁；遭随今有遇，非敢访童蒙。<br/><br/>　　○美妇人第二<br/><br/>　　§叙事<br/><br/>　　《毛诗注》云：美女为媛。何承天《纂文》云：孚瑜，美色也。《庄子》曰：西施、毛嫱，人之所美也。鱼见之深入，鸟见之高飞。《左传》称，郑有徐吾犯之妹甚美，公孙楚与公孙黑争聘之。又宋孔父嘉之妻美，宋华父督见之于路，目逆而送之曰：“美而艳。”《公羊传》曰：邾娄颜夫人有国色。《后汉书》曰：梁冀妻孙寿色美，善为妖态。作愁眉，啼妆，堕马髻，折腰步，龋齿笑，以为媚惑。<br/><br/>　　§事对<br/><br/>　　【弄玉 飞琼】刘向《列仙传》曰：萧史者，秦穆公时人。善吹萧，能致孔雀白鹤。穆公女弄玉好之，公以妻焉。一朝随凤飞去。《汉武内传》：西王母乘紫云之辇，履玄琼之舄，下辇上殿，呼帝共坐，命侍女许飞琼鼓云和之簧。<br/><br/>　　【南威 西子】《战国策》曰：晋文公得南威，三日不朝。遂推南威而远之，曰：“后代必有以色亡国者。”曹植《扇赋》曰：情骀荡而外得，心悦豫而内安；增吴氏之姣好，发西子之玉颜。<br/><br/>　　【楚娃 宋艳】服虔通《俗文》曰：南楚以美色为娃。扬雄《方言》曰：宋卫晋郑之间，美色曰艳。<br/><br/>　　【绛树 青琴】魏文帝《与繁钦书》曰：今之妙舞莫巧于绛树，清歌莫激于宋腊。司马相如《上林赋》曰：若夫青琴宓妃之徒，绝殊离俗，冶闲都丽，靓妆刻饰。<br/><br/>　　【巫峡 洛川】《山海经》曰：丹山西即巫山也，帝女居焉。宋玉所谓“我帝之季女，名曰瑶姬”。其间首尾一百六十里，谓之巫峡，盖因山为名也，曹植《洛神赋》曰：容与乎扬林，流眄乎洛川；俯则未察，仰以殊观。睹一丽人，于岩之畔。<br/><br/>　　【高唐 下蔡】宋玉《神女赋》曰：楚襄王与宋玉游于云梦之泽，使宋玉赋高唐之事。其夜王寝，梦与神女遇，其状甚丽。阮籍诗：二妃游江滨，逍遥顺风翔；交甫怀玉佩，婉娈有芬芳。倾城迷下蔡，容好结中肠。<br/><br/>　　【翠翰眉 蝉翼鬓】陆机《艳歌行》：美目扬玉泽，蛾眉象翠翰；鲜肤一何润，秀色若可餐。崔豹《古今注》：魏文帝宫人绝所爱者，有莫琼树。薛夜来，陈尚衣，陈巧笑，皆日夜在侧。琼树始制为蝉鬓，挈之缥缈如蝉翼，故号曰蝉鬓。<br/><br/>　　【束素腰 横波目】宋玉《登徒子赋》曰：臣东家之子，眉如翠羽，腰如束素。傅毅《舞赋》曰：眉连娟以增绕，目流睇而横波。<br/><br/>　　§赋<br/><br/>　　【宋玉《高唐赋并序》】昔者先王，尝游高唐。怠而昼寝，楚一妇人，曰：“妾巫山之女也，为高唐之客；闻君游高唐，愿荐枕席。”王因幸之。去而辞曰：“妾在巫山之阳，高唐之岨；朝为行云，暮为行雨，朝朝暮暮，阳台之下。”王曰：“朝云始出，状若何也？”玉对曰：“其始出也，昭兮若松榯；其少进也，晰兮若姣姬。扬袂鄣日而望所思，忽兮改容；偈兮若驾驷马，建羽旌，湫兮如风，凄兮如雨。风止雨霁，云无处所；中阪遥望，玄木冬荣。煌煌荧荧，夺人目精；烂兮若列星，曾不可殚形。”<br/><br/>　　【汉司马相如《美人赋》】臣之东邻，有一女子，玄发丰艳，蛾眉皓齿，颜盛色茂。景曜光起，恒翘翘而相顾，欲留臣而共止。登垣而望臣，三年于兹矣。臣弃而弗许，离宫闲馆，寂寞重虚，门阁昼掩，暧若仙居。臣排其户而造其堂，芳香郁烈，黼帐高张。有女独处，婉然在床，奇葩逸丽，素质艳光，睹臣迁延欲笑而言曰：“上客何国之公子？所从来无乃远乎？”遂设旨酒，进鸣琴。臣遂抚弦为幽兰、白雪之曲。女乃歌曰：“独处室兮廓无依，思佳人兮情伤悲，有美人兮来何迟，日既暮兮华色衰，敢托身兮长自思。玉钗挂臣冠，罗袖拂臣衣。”<br/><br/>　　【魏曹植《洛神赋》】御者对曰：臣闻河洛之神，名曰宓妃，君王所见，无乃是乎？其状若何？臣愿闻之。余告之曰：“其形也翩若惊鸿，婉若游龙；荣曜秋菊，华茂春松；仿佛兮若轻云之蔽月，飘摇兮若流风之回雪。远而望之，皎若太阳升朝霞；迫而察之，灼若芙蕖出渌波。浓纤得所，修短合度；肩若削成，腰若约素。延颈秀项，皓齿呈露；芳泽无加，铅华不御。云髻峨峨，修眉连娟；丹唇外朗，皓齿内鲜。明眸善盻，靥辅承欢；瑰姿艳逸，仪静体闲。柔情绰态，媚于语言；奇服旷代，骨象应圆。被罗衣之璀璨，珥瑶碧之华琚；戴金翠之首饰，缀明珠以耀躯。践远游之文履，曳雾绡之轻裾；微幽兰之芳蔼兮，步踟蹰于山隅。于是忽焉纵体，以邀以嬉，左倚彩旄，右荫桂旗。攘皓腕于神浒兮，采湍濑之玄芝。余情悦其淑美，心振荡而不怡，收和颜以静志兮，申礼防以自持。于是洛灵感焉，徙倚彷徨；神光离合，乍阴乍阳。竦轻躯以鹤立，若将飞而未翔；践椒途之郁烈，步衡薄以流芳。超长吟以永慕兮，声哀厉而弥长。叹匏瓜之无匹，咏牵牛之独处；扬轻袿之绮靡，翳修袖以延伫。体迅飞凫，飘忽若神；凌波微步，罗袜生尘。动无常则，若危若安。又曰：载北沚，过南风；纡素岭，回清阳。动丹唇徐言，陈交接之大纲；恨人神之道殊兮，怨盛年之莫当。于是背下陵高，足往心留；遗情想像，顾望怀愁。”<br/><br/>　　【宋谢灵运《江妃赋》】小腰微骨，朱衣皓齿；绵视腾来，靡容腻理。出月隐山，落日映屿；收霞敛色，回飚拂渚。每弛情于晨暮，矧良遇之莫叙；投明珠以申赠，觊色授而魂与。嗟佳人之眇迈，眺霄际而皓语；惧展爱之未期，抑倾念而蹔伫。天台二蛾，宫亭双媛；青袿神接，紫衣形见。或飘翰凌烟，或潜泳浮海；万里俄顷，寸阴未改。事虽假于云物，心常得于无待。<br/><br/>　　§诗<br/><br/>　　【古诗】青青河畔草，郁郁园中柳；盈盈楼上女，皎皎当窗牖。娥娥红粉妆，纤纤出素手。自云娼家女，嫁为荡子妇；荡子行不归，空床难独守。<br/><br/>　　【晋阮籍诗】姹俊闲都子，英曜何芬葩；玄鬓发朱颜，睇眄有光华。倾城思一顾，遗视来相过；愿为三春游，朝阳忽蹉跎。<br/><br/>　　【又诗】二妃游江滨，逍遥顺风翔；交甫怀玉佩，婉娈有芬芳。倚靡情欢爱，千载不相忘；倾城迷下蔡，容好结衷肠。感激生爱思，萱草树兰房。<br/><br/>　　§歌<br/><br/>　　【汉李延年歌】北方有佳人，绝世而独立；一顾倾人城，再顾倾人国。宁不知倾城国，佳人难再得。<br/><br/>　　【晋傅玄歌】有女怀芬芳，媞媞步东厢；蛾眉双翠羽，明眸发清光。丹唇翳皓齿，秀颜若珪璋；巧笑露靥转，众媚不可详。令仪希世出，无乃古毛嫱；首戴金步摇，耳系明月珰。<br/><br/>　　§篇<br/><br/>　　【魏曹植《美女篇》】美女妖且闲，采桑歧路间；柔条芬冉冉，叶落何翩翩。攘袖见素手，皓腕约金环；头上金雀钗，腰佩翠琅玕。明珠交玉体，珊瑚间木难；罗衣何飘摇，轻裾随风还。顾盻遗光彩，长笑气若兰；行徒用息驾，休者以忘餐。<br/><br/>　　§行<br/><br/>　　【《古乐府·陌上桑行》】日出东南隅，照我秦氏楼；秦氏有好女，自言名罗敷。罗敷善采桑，采桑城南隅。青丝为笼绳，桂枝为笼钩；头上发堕髻，耳中明月珠。缃绮为下裾，紫绮为上襦。观者见罗敷，下担捋髭须；少年见罗敷，脱巾着幞头。耕者忘其犁，锄者忘其锄；来归相喜怒，但坐观罗敷。使君从南来，五马立踟蹰。<br/><br/>　　【宋鲍昭《堂上行》】晖晖朱颜酡，纷纷织女梭；满堂皆美女，自我对姮娥。筝笛更弹吹，高唱好相和；万曲不关心，一曲动情多。欲知意厚薄，又听声相过。<br/><br/>　　○丑人第三<br/><br/>　　§叙事<br/><br/>　　《释名》曰：丑，臭也，秽也。《家语》曰：耗土之人丑。《尚书·洪范》：六极，五曰恶。(孔安国曰：丑陋也。)《发蒙记》曰：丑男鬷蔑，丑女离春。《广雅》曰：仳、倠、媒、婄、佁、{西服}、〈爽页〉、、噅、睢、颏、顝、〈其页〉，丑也。《毛诗》曰：不见子都，乃见狂且。(注曰：狂且，狂丑之人。)《左传》曰：贾大夫貌恶，取妻而美，三年不言。御以如皋，射雉获之，其妻始笑。《孙卿子》曰：卫灵公有臣曰公孙吕，身长七尺，面长三尺而广三寸，名动天下。《史记》曰：澹台灭明状甚恶，秦相蔡泽钦颐折頞。《晋书》：左思貌丑而口讷。何承天《纂文》曰：嫫母，丑人也。《列女传》曰：齐孤逐女，其状甚恶。又，齐宿留女，项有大瘤；梁鸿之妻孟光，丑黑而肥，力能举石臼。<br/><br/>　　§事对<br/><br/>　　【短足 锐头】崔鸿《前秦录》曰：苻雄，字元才，赵建武中拜龙骧将军。貌丑，头大而足短，故军称为大头龙骧。刘谧之《庞郎赋》曰：其头也，则中骼而上下锐，额平而承枕四起。<br/><br/>　　【钦颐 推颡】周斐《汝南先贤传》曰：周燮，字彦祖，钦颐折额，貌甚丑。母欲不举，其父曰：“吾闻诸圣贤人，状皆有异于人。兴我宗者必此儿。”遂举之。《吕氏春秋》：陈有恶人曰郭洽，犨眉推颡，色如漆也。<br/><br/>　　【承宫 管辂】《后汉书》曰：承宫名播匈奴。时单于使求见，宫曰：夷狄眩名，非识实也；臣状貌丑，不可以示远人。《魏志》曰：管辂容貌丑，而嗜酒饮食，无威仪也。<br/><br/>　　【孙秀 骀他】《晋书》孙秀尚河东公主，形陋短小，奴仆之下者也。《庄子》曰：鲁哀公问仲尼曰：“卫有恶人焉？”曰哀骀他，丈夫之与处者，思不能去也。妇人之请于其母曰：“与为人妻，宁为夫子妾者。”十数而未止也，是必有以异乎人也。寡人召而观之，果以恶骇天下。<br/><br/>　　【子羔貌恶 伯伦形陋】《家语》曰：高柴，字子羔，长不过六尺，状貌甚恶。为人笃孝，知名孔子之门，仕为郕宰。梁祚《魏国统文》曰：刘伶，字伯伦，形貌丑陋，身长六尺。然肆意放荡，悠焉独畅，自得一时，常以宇宙为狭。<br/><br/>　　【支离隐颐 夏禹长颈】《庄子》曰：支离疏者，颐隐于脐，肩高于项，会撮指天，五管在上，两髀为胁也。《尸子》曰：禹长颈鸟喙，面目颜色亦恶矣，天下独贤之。<br/><br/>　　【雕鹪 嫫母】焦赣《易林·复之蒙》曰：雕鹪娶妻，深目窈斗，折腰不媚，与伯相负。何承天《纂文》曰：嫫母，丑人也，黄帝爱幸。<br/><br/>　　【诞女 亮妻】《世说》曰：王广娶诸葛诞女，入室，言语始交。王语妇曰：“神色卑下，殊不似公休。”妇曰：“大丈夫不能仿佛彦云，而令妇人比踪英杰。”习凿齿《襄阳记》曰：黄承彦谓孔明曰：“君择妇，身有丑女，黄须黑色，而才堪相配君子。”孔明许焉，载送之，时人以为笑乐。乡里为之谚曰：莫作孔明择妇，正得河外丑女。<br/><br/>　　【仰鼻 宿瘤】刘向《列女传》曰：齐钟离春者，齐无盐邑女，宣王之正后也。其为人极丑无双，凹头深目，长肚大节，仰鼻结喉，肥项少发，折腰出胸，皮肤若漆。行年三十，无所容入，行嫁不售，于是拂拭短褐，自谒宣王。宣王纳之为后。又曰：齐宿瘤女者，齐东郭采桑之女，闵王后也。项有大瘤，故号宿瘤。<br/><br/>　　【孤逐 厚送】刘向《列女传》曰：齐孤逐女者，其状甚丑。三逐于乡，五逐于里，过时无所容，乃造襄王之门而求见。王辍食而起谨敬。左右曰：“三逐于乡者不忠，五逐于里者少礼，何足为贵？”王曰：“子不识也。夫牛鸣而马不应者，异类故也。其人必有异者。”遂见，与之语而悦之。《韩诗外传》：齐王厚送女，欲妻屠门肚，肚辞以疾。其友劝之曰：“子孙死腥臭之肆而已乎，何以辞之？”肚应曰：“其女丑。”其友曰：“何谓也？”肚曰：“吾肉善，如量而去，若少耳；吾肉不善，虽以他附益之，尚犹不售。今厚送子，子丑故耳。”其友下问，女果丑。<br/><br/>　　【惠妃 允妇】王隐《晋书》曰：武帝为太子纳妃，谋久不决。上欲娶卫瓘子，杨后欲娶贾充女。上曰：“卫公女有五可，贾公女有五不可。卫家种贤而多子，端正而长白；贾家种妒而少子，丑而短墨也。郭子曰：许允妇是阮德如妹，奇丑，交礼竟，许永无复入理。桓范劝之曰：阮嫁丑女与卿，故当有意，宣察之。”许便入见，妇即出提裙裾待之。许谓妇曰：“妇有四德，卿有几？”答曰：“新妇所乏唯容；士有百行，君有其几？”许曰：“皆备。”妇曰：“君好色不好德，何谓皆备？”许有惭色，遂雅相重。<br/><br/>　　【勃屑 陇谦】《楚辞》曰：西施媞媞而不得见，嫫母勃屑而日侍。又《楚辞》曰：珪璋杂于甑室，陇谦与孟陬同宫；举世以为恒俗，固将愁苦而终穷。<br/><br/>　　§赋<br/><br/>　　【刘谧之《庞郎赋》】坐上诸君子，各各明君耳；听我作文章，说此河南事。<br/><br/>　　【朱彦时《黑儿赋》】世有非常人，实惟彼玄士；禀兹至缁色，内外皆相似。卧如骊牛骧，立如乌牛跱，忿如雊鹆斗，乐似鸬鹚喜云云。<br/><br/>　　【刘思真《丑妇赋》】人皆得令室，我命独何吝？不遇姜任德，正值丑恶妇。才质陋且俭，姿容剧嫫母；鹿头猕猴面，椎额复出口。折頞靥楼鼻，两眼〈幽页〉如臼；肤如老桑皮，耳如侧两手。头如研米槌，发如掘扫帚；恶观丑仪容，不媚似铺首。暗钝拙梳髻，刻画又更丑；妆颊如狗舐，额上独偏厚。朱唇如踏血，画眉如鼠负；傅粉堆颐下，面中不遍有。领如盐豉囊，袖如常拭釜；履中如和泥，爪甲长有垢。脚皲可容箸，熟视令人呕。<br/><br/>　　【宋玉《登徒子好色赋》】登徒子妻，蓬头挛耳，龈唇历齿，旁行伛偻，又疥且痔。登徒子悦之，使有五子。王熟察之，谁为好色者矣？<br/><br/>　　○长人第四<br/><br/>　　§叙事<br/><br/>　　《周书》曰：丘陵之人专而长。《淮南子》曰：东方之人长。《礼斗仪》曰：君乘土而王者其人长。《帝王世纪》曰：禹长九尺九寸，殷汤长九尺。《孔演图》曰：孔子长十尺。《帝王世纪》曰：秀厉之妃生文王昌，身长十尺。《吴越春秋》曰：伍子胥长一丈，眉间一尺。《汉书》曰：韩王信长八尺九寸，张苍长大肥白如瓠，金日磾长八尺二寸，东方朔长九尺三寸。《河图龙文》曰：龙伯国人长三十丈。以东得大秦国，人长十丈。又以东十万里得佻国，人长三丈五尺。又以东十万里中秦国，人长一丈。天之东南西北极，各有铜头铁额兵，长三千万丈。又有金刚敢死力士，长三千万丈。天中太平之都，有都甲食鬼铁面兵，长三千万丈。东方朔《神异经》曰：西南大荒中有人焉，长一丈；其腹围九尺。践龟蛇，戴朱鸟；左手凭青龙，右手凭白虎。知河海斗斛，识山石多少，知天下鸟兽言语，知百谷草木盐苦。名曰圣，一名哲，一名先，一名无不达。凡人见拜者，令人神智。西北海外有人焉，长二千里，两脚中间相去千里，腹围一千五百里。但日饮天酒五斗，不食五谷鱼肉，唯饮酒。好游山海间，不犯百姓，不干万物，与天地同生。名无路之人，一名仁，一名信，一名神。<br/><br/>　　§事对<br/><br/>　　【腰十围 迹六尺】《晋书》曰：尹纬，字景亮。少有大志，不营产业。身长八尺，腰带十围，魁梧有爽气。《史记》曰：秦始皇时，有大人见临洮，身长五丈，脚迹六尺。<br/><br/>　　【见襄武 出蓬莱】《魏志》曰：咸熙二年，有大人见襄武县，长二丈余，脚迹长三尺二寸，白发，著黄单衣黄巾。《汉书》曰：王莽时，有奇士，长一丈，大十围。自谓曰巨毋霸，本出于蓬莱东五城西北昭如海滨。轺车不能载，三马不能胜。即日大车四马，建旗载诣阙，卧则枕股。<br/><br/>　　【眉见轼 骨专车】《穀梁传》：鲁文公十一年，叔孙得臣败狄于咸。长狄也，弟兄三人，大害中国，瓦石不能害。叔孙得臣，最善射者也。射其目，身横九亩；断其首，眉见于轼。《国语》曰：吴伐越，隳会稽，获骨焉，节专车。吴子使问仲尼，仲尼曰：“昔禹致群臣于会稽之山，防风氏后至，禹戮之。其骨节专车，此为大矣。”<br/><br/>　　【长狄五丈 千秋八尺】《尚书·洪范·五行传》曰：长狄之人，长盖五丈余也。《汉书》曰：车千秋，姓田，为高寝郎。戾太子败，千秋讼太子冤，上乃召见。千秋长八尺馀，体貌甚美。<br/><br/>　　【马腾雄异 赵壹魁梧】袁宏《汉纪》曰：长乐卫尉马腾，其长八尺，身体洪大，面鼻雄异，而性贤厚，人多敬之。《后汉书》：赵壹，字元淑，体貌魁梧，身长九尺。美鬓眉，望之甚伟。恃才傲物，为乡曲所摈。<br/><br/>　　【海钓巨鳌 河流大屐】《列子》曰：大壑中有五山，天帝使巨鳌戴五山。龙伯国有大人，钓六鳌，合负而归。因灼其骨，帝怒，灭龙伯之国。祖冲之《述异记》曰：苻健皇始四年，有长人见，身长五丈。语人张靖曰：今当太平，新平令以闻。健以为妖妄，召靖系之。是月霖雨，河渭泛溢，满坂津监寇登于河中流。得大屐一只，长七尺三寸，足迹称屐，指长尺余，文深七寸。<br/><br/>　　【巨霸枕股 申香拂盖】巨霸见上。《三十国春秋》：置左右镇郎及拂盖郎，申香为拂盖郎，长一丈九尺。<br/><br/>　　【十丈极数 三马不胜】《国语》曰：人之长极几何？仲尼曰：“长者不过十丈，数之极也”三马事见出蓬莱注。<br/><br/>　　【林父千里 支提三丈】东方朔《神异经》：东南隅大荒中有林父焉，其高千里，腹围百辅。郭子横《洞冥记》曰：有支提国人，长三丈二尺，有三手，一手当胸，手足各三指。<br/><br/>　　§赋<br/><br/>　　【汉司马相如《大人赋》】世有大人兮，在乎中州；宅弥万里兮，曾不足以少留。悲世俗之迫隘兮，朅轻举而远游；垂绛幡之素霓，戴云气而上浮。建络泽之修竿兮，总光耀之彩旄；垂旬始为縿兮，曳彗星而为髾。掉指挥以偃蹇兮，又旖旎以招摇；揽搀抢以为旌兮，靡屈虹以为绸。江杳眇以泫泫兮，焱风涌而云浮。<br/><br/>　　§赞<br/><br/>　　【晋郭璞《长臂国赞》】双臂三丈，体如中人，彼曷为者。长臂之人，修脚是负，捕鱼海滨。<br/><br/>　　【又《夸父赞》】神哉夸父，难以理寻；倾河及日，遁形邓林：触类而化，应无常心。<br/><br/>　　○短人第五<br/><br/>　　§叙事<br/><br/>　　《国语》曰：僬侥国人长三尺，短之至也。《方言》曰：侏儒，短人也。鮆，矲，短也。《汉武故事》：东郡送一短人，长七寸，名巨灵。《汉书》曰：严延年为人短小精悍，敏捷于事；娄护为人短小精辨。何承天《纂文》曰：汉光武时，颍川张仲师长二尺。《魏书》曰：王粲，乐进并为人短小。《占梦书》曰：凡梦侏儒事不成，举事中止后无名，百姓所笑人所轻。《拾遗记》曰：员峤山有陀移国，人长三尺，寿万岁；广延之国人长二尺。东方朔《神异经》曰：西北荒中有小人，长一寸，朱衣玄冠；西海之外有鹤国，男女皆长七寸。<br/><br/>　　§事对<br/><br/>　　【臧纥 高柴】《左传》：邾人莒人伐郐，臧纥救郐，败于狐骀。国诵之曰：“臧之狐裘，败我于狐骀；我君小子，侏儒是使。侏儒侏儒，败我于邾。”《家语》曰：高柴，字子羔，不过六尺，为人笃孝。<br/><br/>　　【优旃 蔡义】《史记》曰：优旃，秦倡侏儒也。始皇时置酒，天雨，陛楯者寒。旃矜之，乃大呼曰：“女虽长，雨中立；我虽短，故幸休。”始皇乃使皆代之。《汉书》：蔡义为丞相，时年八十余。短小无鬓眉，貌似老妪；行步俯偻，常两吏持夹乃能行。<br/><br/>　　【楚叶公 齐晏子】《孙卿子》曰：楚叶公子高，微小短瘠，其行将若不胜衣。《晏子春秋》曰：晏子短，奉使楚，楚为小门。晏子不入，曰：“使狗国即从狗门入；今使楚，不当从狗门入也。”<br/><br/>　　【蔡赋巴马 郭赞靖人】蔡邕《短人赋》曰：巴巅马兮柙下狗。郭璞赞曰：僬侥极么，靖人又小。<br/><br/>　　【王敬端方 张松放荡】《宋书》曰：王敬弘形状短小，而坐起端方。《益部杂记》曰：张松为人短小，而放荡不理节操。<br/><br/>　　【娄护精辩 严延敏捷】并见叙事。<br/><br/>　　【巨灵七寸 陀移三尺】并见叙事。<br/><br/>　　【西海畏鹄 东方骀驺】东方朔《神异经》曰：西海外有鹤国，人长七寸。行如飞，日千里，百物不敢犯。唯畏海鹄，海鹄遇则吞之。寿三百岁。人在鹄中不死，《汉书》曰：东方朔骀驺侏儒曰：“帝以若曹无益于县官，今欲尽杀若曹。”侏儒大惧。<br/><br/>　　§赋<br/><br/>　　【汉蔡邕《短人赋》】侏儒短人，僬侥之后。出自外域，戎狄别种；去俗归义，慕化企踵。遂在中国。形貌有部；名之侏儒，生则象父。唯有晏子，在齐辨勇；匡景拒崔，加刃不恐。其余尫公，劣厥偻窭，〈口昼〉喷怒语，与人相距。矇昧嗜酒，喜索罚举。醉则扬声，骂詈咨口；众人恐忌，难与并侣。是以陈赋，引譬比偶；皆得形象，诚如所语。其词曰：“雄荆鸡兮鹜&#19737;鹈，鹘〈亢鸟〉雏兮鹑鷃雌；冠戴胜兮啄木儿，观短人兮形若斯，蛰地蝗兮芦蝍蛆，茧中蛹兮蠢蠕蝢。视短人兮形若斯，木门阃兮梁上柱；弊凿头兮断柯斧，鞞〈革〉鼓兮补履。脱椎枘兮捣薤杵，视短人兮形如许。”<br/><br/>　　§赞<br/><br/>　　【郭璞《僬侥赞》】僬侥极么，靖人又小；四体取足。眉目才了。<br/><br/>　　○奴婢第六<br/><br/>　　§叙事<br/><br/>　　《风俗通》曰：古制本无奴婢，即犯事者或原之。臧者，被臧罪没入为官奴婢；获者，逃亡获得为奴婢也。《说文》曰：男入罪曰奴，女入罪曰婢。《方言》曰：臧、甬、侮、获，奴婢贱称也。荆、淮、海岱并齐之间，骂奴曰臧，骂婢曰获。齐之北鄙，燕之北郊，凡人男而婿婢曰臧，女而妇奴曰获。又，亡奴谓之臧，亡婢谓之获，皆谓奴婢之贱称。秦晋之间，骂奴曰侮；燕齐之间，养马者及奴婢女厮皆谓之娠。(女厮，妇人给使者。)《史记》曰：季布为朱家钤奴，栾布为人所略卖为奴，卫青为侯家奴。《汉书》曰：王莽时，匈奴侵寇，乃大募天下囚徒人奴，名曰猪突豨勇。《晋书》曰：烈宗之母本织坊中婢，形色长黑，宫人谓之昆仑。太宗以计幸之，生烈宗。又，裴秀之母婢，秀年十八，有令望，而嫡母妒。宾客满座，乃令秀母亲下食与众宾。众宾见并拜之。<br/><br/>　　§事对<br/><br/>　　【周奚 晋隶】《周礼》曰：奚三百人。郑玄注曰：古者从坐，男女没入县官曰奴婢，其少才智者以为奚。今时侍史官婢是也。《左传》曰：斐豹，隶也。杜预注曰：犯罪没官为奴。<br/><br/>　　【遗贾 赐光】《史记》曰：诸吕擅权。陆贾曰：“天下安，注意相；天下危，注意将。将相和则士豫附。”于是陈平遂结欢太尉，以奴婢百人遗贾。《汉书》：宣帝诏，大司马光宿卫忠正，宣德明恩，赏赐前后奴婢百七十人。<br/><br/>　　【郑泥中 庞灶下】刘义庆《说苑》曰：郑玄家奴婢皆读书。玄尝怒，使曳一婢于泥中。一婢来问曰：“胡为乎泥中？”答曰：“薄言往诉，逢彼之怒。”《风俗通》曰：河南庞俭少遇乱，失父。后凿井得钱千余万，行求老苍头，使主牛马，有婚会。奴在灶下窃言：“堂上母，我妻也。”使验问，遂为夫妇如初。时人语曰：庐里诸庞，凿井得铜，买奴得翁。<br/><br/>　　【陈余地 吴谷利】应劭《风俗通》曰：将作大匠陈国公孙志节有苍头余地，年七十，工书疏。《江表传》曰：谷利，吴大奴也。<br/><br/>　　【翻羹污衣 覆酒就杖】《东观汉记》曰：刘宽性简略，夫人欲试宽意，而当朝会。装严已讫，使婢奉肉羹，翻污朝衣。婢收之，宽神色不异，乃徐言羹烂汝手。刘向《列女传》曰：周室大夫仕于周，妻淫于邻。主父还，恐觉之，为毒药，使媵婢进之。婢私曰：“进之则杀主父，告之则杀主母。”因僵覆酒，主父怒而笞之。妻恐婢言之，因他过欲杀之，婢就杖将死而不言。主父之弟闻之，直以告主父，放其妻，将纳婢，辞以自杀。主父乃厚币嫁之。<br/><br/>　　【拔剑断席 平头提霜】《史记》曰：任安，卫将军舍人。过平阳主家，主家设食，与骑奴同席而食，安拔佩刀断席别坐。古诗曰：足下丝履五文章，平头奴子提履霜。<br/><br/>　　【沈当问耕 刘使执杼】沈约《宋书》曰：虏据滑台，太祖欲北伐，沈庆之固陈不可。丹阳尹徐湛之，吏部尚书江湛，并在坐上，使湛之等难庆之，曰：“理国譬如理家，耕当问奴，织当访婢。陛下今欲伐国，而与白面书生辈谋之，事何由济？”上大笑。刘谧之《与天公笺》曰：在于建宁之邑，始得数处相迟，方欲教奴学耕，使婢执杼。<br/><br/>　　【翟青代死 杜墓更生】皇甫谧《烈女后传》曰：会稽翟素者，翟氏之女也。受聘未及配，适遭贼，欲犯之，临以白刃。素婢名青，青乞代素。贼杀素，后欲犯青。青曰：“向欲代素，恐被耻获害耳，今素尚死，何以生为！”贼复杀之。干宝《搜神记》曰：晋杜嘏家葬，而婢误不得出。十余年于墓，而婢尚生，云始如眠，有顷渐觉。问之，自谓一再宿。初埋之十五六，及开冢更生，犹十五六。嫁之有子。<br/><br/>　　【胡婢善射 夷奴斫石】《三辅决录》曰：金祎为郡上计，留在许都。时魏武使长史伍必将兵，卫天子于许都。祎与必善。必见祎有胡婢善射，必常请之从役也。《林邑记》曰：范文夷师父，奴也。以刀斫石障，如斩芦苇。后为国王。<br/><br/>　　§赋<br/><br/>　　【后汉蔡邕《青衣赋》】金生砂砾，珠出蚌泥，叹兹窈窕，产于卑微。盻倩淑丽，皓齿蛾眉；纵横接发，叶如低葵。绮袖丹裳，蹑蹈丝扉。盘跚蹴蹀，坐起低昂；和畅善笑，动杨朱唇。都冶武媚，卓跞多姿；精惠小心，趋事如飞。中馈裁割，莫能双追；关雎之洁，不陷邪非。察其所履，世之鲜希；宜作夫人，为众女使。伊何尔命，在此贱微，代无樊姬，楚庄晋妃。感昔郑季，平阳是私；故因扬国，厉尔邦畿。虽得嬿娩，舒写情怀；寒雪缤纷，充庭盈阶。兼裳累镇，展转倒颓；昕昕将曙，鸡鸣相催。饬驾辄严，将舍尔乖；矇冒矇冒，思不可排。<br/><br/>　　【张子并《诮青衣赋》】彼何人斯？悦此艳姿。丽辞美誉，雅句斐斐；文则可嘉，志鄙意微。凤兮凤兮，何德之衰；高冈可华，何必棘茨。醴泉可饮，何必洿泥；随珠弹雀，堂溪刈葵。鸳雏啄鼠，何异乎鸱。厉观今古，祸福之阶，多犹孽妾淫妻。书戒牝鸡，诗载哲妇，三代之季，皆由斯起。晋获骊戎，毙壤恭子；有夏取仍，覆宗绝祀。叔肸纳申，听声狼似；穆子私庚，竖牛馁已。黄歇之败，从李园始；鲁受齐乐，仲尼逝矣。文公怀安，姜诮其鄙；周渐将衰，康王晏起。毕公喟然，深思古道；感彼关雎，德不双侣。但愿周公，好以窈窕；防微诮渐，讽谕君父。孔氏大之，列冠篇首；晏婴洁志，不顾景女。及隽不疑，奉霍不受；见尊不迷，况此丽竖。三族无纪，绸缪不序；蟹行索妃，旁行求偶。昏姻无媒，宗庙无主；门户不名，依其在所。生女为妾，生男为虏；岁时酹祀，诣其先祖。或于马厩，厨间灶下；东向长跪，接狎觞酒。悉请诸灵，僻邪当主；多乞少出，铜瓦铁柱。积缯累亿，皆来集聚；婍婉欢心，各有先后。臧获之类，盖不足数。古之赘婿，尚为尘垢；况明智者，欲作奴父。<br/><br/>　　§诗<br/><br/>　　【刘夷道《咏死奴诗》】丹籍生涯浅，黄泉归路深；不及江陵树，千秋长作林。<br/><br/>　　§篇<br/><br/>　　【乔知之《绿珠篇》】石家金谷重新声，明珠十斛买娉婷；此日可怜只自许，此时可爱得人情。君家闺阁不曾难，恒持歌舞借人看；意气雄豪非分理，骄矜势力横相干。辞君去，终不忍，徒劳掩面伤铅粉；百年离别在高楼，一代红颜为君尽。<br/><br/>　　§笺<br/><br/>　　【乔道元《与天公笺》】奴曰高安，两手并残；指如竹筒，畏风恶寒。小者家生，厥名曰饶；腹中瘕坚，大如饭捎。饱食终日，不能作劳。借一小儿，伧公吴母，近因冬节，暂诣其舅。狗咬一胫，肉落如手，挛筋彻骨，跂而不愈。长婢来成，左目失明；动则入井，已死复生。次婢良信，有桓公司马之疹；行步虽旷，了无前进；隐疾难明，辞不尽韵。小婢从成，南方之奚；形如惊獐，言语喽厉；声音骇人，唯堪駈鸡。之无所役，遣诣阿稽。复被狗咋，困熟如泥。<br/><br/>　　§辞<br/><br/>　　【汉王褒《责须髯奴辞》】我观人须，长而复黑，冉弱而调。离离若缘坡之竹，郁郁若春田之苗；因风披靡，随身飘摇。尔乃附以丰颐，表以蛾眉，发以素颜，呈以妍姿。约之以绁线，润之以芳脂，莘莘翼翼，靡靡绥绥；振之发曜，黝若玄珪之垂。于是摇鬓奋髭，则论说虞唐；鼓鬐动鬛，则研核否臧。内育环形，外阐宫商。相如以之都雅，颛孙以之堂堂，岂若子髯，既乱且赭；枯槁秃瘁，劬劳辛苦。汗垢流离，污秽泥土；伧嗫穰擩，与尘为侣。无素颜可依，无丰颐可怙。动则困于总灭，静则窘于囚虏。薄命为髭，正著子颐；为身不能庇其四体，为智不能御其形骸。獭须瘦面，常如死灰；曾不如犬羊之毛尾，狐狸之毫牦。为子须者，不亦难哉。<br/><br/>　　§约<br/><br/>　　【汉王褒《僮约》】蜀郡王子泉，以事到煎上寡妇杨惠舍。有一奴名便了，倩行酤酒。便提大杖上冢巅曰：“大夫买便了时，但约守冢，不约为他家男子酤酒。”子泉大怒曰：“奴宁欲卖耶？”惠曰：“奴父许人，人无欲者，子即决卖券云。”奴复曰：“欲使皆上券。不上券，便了不能为也。”子泉曰：“诺。”券文曰：神爵三年正月十五日，资中男子王子泉，从成都安志里女子杨惠买夫时户下髯奴便了，决卖万五千。奴从百役使，不得有二言。晨起早归，食了洗涤；居当穿臼，缚帚裁盂。凿井浚渠，缚落锄园，斫陌杜埤，地刻大枷。屈竹作把，削治鹿卢，出入不得骑马载车。踑坐大呶，下床振头；垂钓刈刍，结苇腊纑。汲水酪，佐〈酉且〉〈酉莫〉。织履作簏，黏雀张鸟；结网捕鱼，缴雁弹凫。登山射鹿，入水捕龟。后园纵养雁鹜百余，駈逐鸱鸟，持捎牧猪，种姜养芋，长育豚驹。粪除常洁，喂食马牛；鼓四起坐，夜半益刍。二月春分，陂堤杜疆；落桑披棕，种瓜作瓠。别茄披葱，焚槎发畴；垄集破封，日中早烩。鸡鸣起春，调治马驴，兼落三重。舍中有客，提壶行酤，汲水作餔，涤杯整案。园中拔蒜，斫苏切脯，筑肉臛芋，脍鱼炰鳖。烹茶尽其餔，已而盖藏；关门塞窦，喂猪纵犬，勿与邻里争斗。奴但饭豆饮水，不得嗜酒；欲饮美酒，唯得染唇渍口，不得倾盂覆斗。不得晨出夜入，交关伴偶。舍后有树，当裁作船，下至江州上到煎，主为府掾求用钱。推访恶败棕索，绵亭买席，往来都洛，当为妇女求脂泽，贩于小市。归都担枲，转出旁蹉，牵犬贩鹅。武阳买茶杨氏池中，担荷往来市聚，慎护奸偷。入市不得夷蹲旁卧，恶言丑骂。日作刀弓，持入益州，货易牛羊，奴自交精慧，不得痴愚。持斧入山，断椠裁辕，若残当作俎机木屐及彘盘。焚薪作炭，垒石薄岸，治舍盖屋，书削代牍。日暮以归，当送于薪二三束。四月当披，五月当获，十月收豆。多取蒱苎，益作绳索。雨堕无所为，当编蒋织箔。植种桃李，黎柿柘桑；三丈一树，八尺为行；果类相从，纵横相当。果熟收敛，不得吮尝。犬吠当起，惊告邻里。枨门柱户，上楼击鼓；荷盾曳矛，还落三周。勤心疾作，不得遨游。奴老力索。种莞织席；事讫欲休，当春一石。夜半无事，浣衣当白；若有私敛，主给宾客。奴不得有奸私，事当关白。奴不听教，当笞一百。读券文遍讫，词穷咋索，仡仡扣头。两手自缚，目泪下落，鼻涕长一尺：当如王大夫言，不如早归黄土陌，蚯蚓钻额。早知当尔，为王大夫酤酒，不敢作恶。此文相传多误，庶不遗漏。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9591.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9593.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

