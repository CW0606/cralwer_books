<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_宣公卷十五（起元年，尽九年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,宣公卷十五（起元年，尽九年）全文,何休、徐彦作品" />
<meta name="description" content="春秋公羊传注疏原文阅读,宣公卷十五（起元年，尽九年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10192.html";
var nextpage="novel-read-1019-10194.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>宣公卷十五（起元年，尽九年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10192.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>宣公卷十五（起元年，尽九年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:03:46<span class="divide">|</span></p>
<div class="page-body">
<div class="page-content">
<p>　　元年，春，王正月，公即位。继弑君不言即位，此其言即位何？其意也。桓公篡成君，宣君篡未逾年君，嫌其义异，故复发传。<br/><br/>　　[疏]注“桓公”至“发传”。<br/><br/>　　○解云：即桓元年传云“继弑君不言即位，此言即位何”，注云“据庄公不言即位”；彼传云“如其意也”，注云“弑君欲即位，故如其意也”，注云“弑君欲即位，故如其意，以著其恶”是也。若然，案礼未逾年之君，臣下为之无服。臣为君斩衰三年，诚实自异，何言嫌其义异者？正以恻隐者相似故也。是以闵元年何氏云“复发传者，嫌继未逾年君义异故也，明当隐之如一”是也。<br/><br/>　<br/><br/>　　公子遂如齐逆女。讥丧娶。复书不亲迎者，嫌触讳不成其文也。有母言如者，缘内讳，无贬公文。<br/><br/>　　[疏]注“讥丧”至“其文”。<br/><br/>　　○解云：何氏以为人君丧娶者，宜有贬刺之文。若其吉逆使卿者，宜书讥之，见不亲迎而巳，即叔孙侨如之徒是也。今公子遂为君丧娶，宜去公子以见讥。而存公子，复作不亲迎之经书之者，正以公子遂本是弑君之贼，若去公子，即嫌为触弑君大恶之故。讳去公子，即似隐四年、十年公子翚之类，是以不得成其贬文。若然，文公二年“公子遂如齐纳币”，亦讥丧娶之经而不去公子者，彼是丧未毕纳币，为失礼犹浅，此乃初丧逆女，固当合贬，即下八年而注云“元年逆女，嫌为丧娶贬也”者，义亦通於此。云云之说，八年注备。<br/><br/>　　○注“有母”至“公文”。<br/><br/>　　○解云：下八年夏六月，“戊子，夫人熊氏薨”，“冬，十月，已丑，葬我小君顷熊”，“顷熊者何？宣公之母也”，是其今曰有母，母不命使者。妇人之命，不通四方，何得言如，作内使之文者？正以缘内无贬公之文故也，何者？若其去如，则嫌宣公丧娶为绝贱，不成为诸侯然也。正缘此事，不得去如也。若然，庄二十八年“臧孙辰告籴于齐”，不言如，所以不嫌庄公不能贮蓄绝而贱之者，彼告籴之事，可以通臧孙之私行；此大夫不外娶，无通私行之义，故如是。<br/><br/>　<br/><br/>　　三月，遂以夫人妇姜至自齐。遂何以不称公子？一事而再见者，卒名也。卒，竟也。竟但举名者，省文。夫人何以不称姜氏？据侨如以夫人妇姜氏至自齐也，经有姜，不但问不称氏者，嫌据夫人氏欲使去姜。<br/><br/>　　[疏]注“据侨”至“齐也”。解云：在成十四年九月。<br/><br/>　　○注“嫌据”至“去姜”。<br/><br/>　　○解云：即僖元年“夫人氏之丧至自齐”是也。<br/><br/>　<br/><br/>　　贬。曷为贬？据俱至也。讥丧娶也。丧娶者公也，则曷为贬夫人？据师还也。<br/><br/>　　[疏]注“据师还也”。<br/><br/>　　○解云：即庄八年“秋，师还”，传曰“还者何？善辞也。此灭同姓，何善尔？病之也”，“曷为病之？非师之罪也”。彼公自灭同姓，非师之罪，是以归恶于公，书还以善师；此公自丧娶，非夫人之罪而贬夫人，与彼义违，故据而难之。<br/><br/>　<br/><br/>　　内无贬于公之道也。明下无贬上之义。内无贬于公之道，则曷为贬夫人？据俱有讳义。<br/><br/>　　[疏]注“据俱有讳义”。<br/><br/>　　○解云：《春秋》之道，多为内讳，何故此经不为夫人讳而贬之乎？<br/><br/>　<br/><br/>　　夫人与公一体也。耻辱与公共之。夫人贬，则公恶明矣。去氏比於去姜，差轻可言，故不讳贬夫人。○差，初买反。<br/><br/>　　[疏]“夫人与公一体”。<br/><br/>　　○解云：初则判合，终成一体，是以寡妻之号称“未亡人”。言其事体先亡，遗馀半在尔，故传以一体言之。○“耻辱”至“明矣”。<br/><br/>　　○解云：正以夫人与公共谥，知荣辱同矣。<br/><br/>　　○注“去氏”至“夫人”。<br/><br/>　　○解云：去姜，即僖元年“夫人氏之丧至自齐”是也。然此不讳者，以其轻，而僖元年去姜者则重矣，而亦不讳者，何氏云“因正王法所加，臣子不得以夫人礼治其丧也”是也。<br/><br/>　<br/><br/>　　其称妇何？据桓公夫人至，不称妇。<br/><br/>　　[疏]注“据桓”至“称妇”。<br/><br/>　　○解云：即桓三年九月，“夫人姜氏至自齐”是也。<br/><br/>　<br/><br/>　　有姑之辞也。有姑当以妇礼至，无姑当以夫人礼至，故分别言之。言以者，见行遂意也。见继重在遂，因远别也。月者，公不亲迎，危录之例也。<br/><br/>　　[疏]“有姑之辞也”。<br/><br/>　　○解云：隐二年传云“在涂称妇”，与此违者，兼二义也。言在涂见夫而服从夫，故谓之妇；至国对姑而服从姑，是以亦谓之妇矣。<br/><br/>　　○注“有姑”至“礼至”。<br/><br/>　　○解云：当以妇礼至，而称夫人者，臣下录之故也。<br/><br/>　　○注“言以”至“别也”。<br/><br/>　　○解云：桓十四年传云“以者何？行其意也”，何氏云“以已从人曰行”。然则此经云“遂以夫人”者，欲见夫人是时进止由遂，故言见系重在遂。若不言以，直云遂夫人，则嫌怪夫人男女无别，故云因远别也。<br/><br/>　　○注“月者”至“例也”。<br/><br/>　　○解云：即桓三年九月，“夫人姜氏至自齐”之属是也。言公不亲迎，故书月，危录之例也。<br/><br/>　<br/><br/>　　夏，季孙行父如齐。○晋放其大夫胥甲父于卫。放之者何？犹曰无去是云尔。是，是卫。<br/><br/>　　[疏]“放之者何”。<br/><br/>　　○解云：大夫去国，於例言出奔，此经言放，故执不知问。<br/><br/>　<br/><br/>　　然则何言尔？近正也。此其为近正奈何？古者大夫已去，三年待放。古者刑不上大夫，盖以为摘巢毁卵，则凤凰不翔；刳胎焚天，则麒麟不至。刑之则恐误刑贤者，死者不可复生，刑者不可复属，故有罪放之而已，所以尊贤者之类也。三年者，古者疑狱三年而后断。《易》曰：“系用徽墨，置於丛棘，三岁不得，凶”是也。自嫌有罪当诛，故三年不敢去。○摘，吐狄反。刳，口狐反。属，音蜀。丛棘，才工反。<br/><br/>　　[疏]“近正也”。<br/><br/>　　○解云：用古放臣而言近正者，正以古者放臣任其所去，今此晋又处之於卫，故言近耳。<br/><br/>　　○注“古者刑不上大夫”。<br/><br/>　　○解云：《曲礼》上篇文。郑注云“不与贤者犯法，其犯法则在八议，轻重不在刑书”是也。<br/><br/>　　○注“盖以为”至“不至”。<br/><br/>　　○解云：皆《家语》文。是时孔子之晋，闻赵简子杀舜华之属，故为此言而遂还耳。<br/><br/>　　○注“易曰”至“是也”。<br/><br/>　　○解云：此《坎卦》上六爻辞也。郑氏云“系，拘也。爻辰在巳，巳为蛇，蛇之蟠屈以徽墨也。三五互体，艮又与震同体，艮为门阙，於木为多节。震之所为，有丛拘之类。门阙之内有丛木多节之木，是天子外朝左右九棘之象也。外朝者，所以询事之处也。左嘉石平罢民焉，右肺石达穷民焉。罢民，邪恶之民也。上六乘阳，有邪恶之罪，故缚约徽墨，置于丛棘，而后公卿以下议之。其害人者，置之圜土而施职事焉，以明刑耻之。能复者，上罪三年而赦，中罪二年而赦，下罪一年而赦。不得者，不自思以得正道，终不自改而出圜土者杀，故凶”是也。<br/><br/>　　○注“自嫌”至“不敢去”。<br/><br/>　　○解云：庄二十四年曹羁之下，传云“三谏不从，遂去之，故君子以为得君臣之义也”，何氏云“孔子曰‘所谓大臣者，以道事君，不可则止’”，此之谓也。谏必三者，取月生三日成魄，臣道就也。以此言之，则知待放之臣三年乃去者，亦取月生三日成魄，臣道就之义故也。<br/><br/>　<br/><br/>　　君放之，非也。曰无去是，非也。大夫待放，正也。听君不去卫正也。<br/><br/>　　[疏]“君放之，非也。大夫待放，正也”。<br/><br/>　　○解云：此二句皆是今事，非古法。<br/><br/>　<br/><br/>　　古者臣有大丧，则君三年不呼其门。重夺孝子之恩也。礼，父母之丧三年不从政，齐衰、大功之丧三月不从政，故孔子曰“夏后氏三年之丧，既殡而致事；殷人既葬而致事；周人卒哭而致事。君子不夺人之亲，亦不可夺亲也”。<br/><br/>　　[疏]注“礼父”至“不从政”。<br/><br/>　　○解云：《礼记·王制》文也。此政，谓税矣。<br/><br/>　　○注“故孔子”至“卒哭而致事”。<br/><br/>　　○解云：《曾子问》文。郑云“致事者，还其职位於君”是也。<br/><br/>　　○注“君子”至“亲也”。<br/><br/>　　○解云：亦《曾子问》文。彼云“君子不夺人之亲，亦不可夺亲也，此之谓乎”，郑云“二者恕也，孝也”者是。<br/><br/>　<br/><br/>　　已练可以弁冕。此说诗衰正失，非谓礼当然。弁，礼所谓皮弁、爵弁也。皮弁，武冠。爵弁，文冠。夏曰收，殷曰冔，周曰弁。加旒曰冕，主所以入宗庙。○冔，况甫反。<br/><br/>　　[疏]注“夏曰”至“曰弁”。<br/><br/>　　○解云：即《郊特牲》云“周弁、殷冔、夏收”是也。<br/><br/>　　○注“加旒曰冕”。<br/><br/>　　○解云：何氏以为弁冕之形制一耳，但加旒为异矣。注“主所以入宗庙”。<br/><br/>　　○解云：以其文冠故也。<br/><br/>　<br/><br/>　　服金革之事，谓以兵事使之。君使之，非也。非古道也。臣行之，礼也。臣顺为命，亦礼也。此与君放之非，臣待君放正同，故引同类相发明。闵子闵子骞，以孝闻。<br/><br/>　　[疏]注“闵子骞以孝闻”。<br/><br/>　　○解云：出《论语》也。<br/><br/>　<br/><br/>　　要绖而服事。礼，已练，男子除乎首，妇人除乎带。○要，一遥反。<br/><br/>　　[疏]注“礼已”至“乎带”。<br/><br/>　　○解云：间传文。<br/><br/>　<br/><br/>　　既而曰：“若此乎，古之道不即人心？”既，事毕。言古者，不敢斥君。即，近也。退而致仕。退，退身也。致仕，还禄位于君。孔子盖善之也。善其服事，外得事君之义；致仕，内不失亲亲之恩。言古者，又孙顺不讪其君也。不言君子者，时贤者多以为非，唯孔子以为是。○孙，音逊。<br/><br/>　　[疏]“孔子盖善之也”者。盖，犹是也。言於此三事，孔子皆善之。其三事者，初则要绖而服事，次则谓君为古者，后则退而致事是也。<br/><br/>　<br/><br/>　　公会齐侯于平州。<br/><br/>　　公子遂如齐。<br/><br/>　　六月，齐人取济西田。外取邑不书，此何以书？据曹取之不书。○济，子礼反。<br/><br/>　　[疏]注“据曹取之不书”。<br/><br/>　　○解云：即僖三十一年“取济西田”，传云“恶乎取之？取之曹也。曷为不言取之曹？讳取同姓之田也。此未有伐曹者，则其言取之曹何？晋侯执曹伯，班其所取侵地于诸侯也。晋侯执曹伯，班其所取侵地于诸侯，则何讳乎取同姓之田？久也”，何氏云“鲁本为霸者所还，当时不取，久后有悔，更缘前语取之，不应复得，故当坐取邑”。其济西田本鲁物而曹取之，不书之矣。<br/><br/>　<br/><br/>　　所以赂齐也。鲁所以赂遗齐，故称人，共国辞。○遗，唯季反。<br/><br/>　　[疏]注“鲁所”至“国辞”。<br/><br/>　　○解云：谓一“人”字，齐、鲁共有，何者？鲁人篡弑，以地赂人；齐人失所取篡者之赂，皆合称人故也。<br/><br/>　<br/><br/>　　曷为赂齐？据上无战伐，无所谢。<br/><br/>　　[疏]注“据上”至“所谢”解云：正决哀七年“秋，公伐邾娄。八月，巳酉，入邾娄，以邾娄子益来”，八年“夏，齐人取讙及僤”，传云“外取邑不书，此何以书？所以赂齐也。曷为赂齐？为以邾娄子益来也”。然则此文之上，不见战伐之文，应无所谢，曷为以也赂齐乎？故难之。<br/><br/>　<br/><br/>　　为弑子赤之赂也。子赤，齐外孙，宣公篡，弑之。恐为齐所诛，为是赂之，故讳使若齐自取之者，亦因恶齐取篡者赂，当坐取邑。未之齐坐者，由律行言许受赂也。月者，恶内甚于邾娄子益。<br/><br/>　　[疏]注“子赤，齐外孙”。<br/><br/>　　○解云：文公四年经书“娶于齐”而生也。<br/><br/>　　○注“未之”至“受赂也”。<br/><br/>　　○解云：十年“齐人归我济西田”，传云“齐已取之矣，其言我何？言我者，未绝于我也。曷为未绝于我？齐已言取之矣，其实未之齐也”，何氏云“齐已言语许取之，其人民贡赋尚属於鲁，实未归於齐。不言来者，明不从齐来，不当坐取邑”，是以知其未之齐矣。<br/><br/>　　○注“月者”至“子益”。<br/><br/>　　○解云：哀八年“夏，齐人取讙及僤”，传云“外取邑不书，此何以书？所以赂齐也。曷为赂齐？为以邾娄子益来也”，彼注云“邾娄，齐与国，畏为齐所怒而赂之，耻甚，故讳使若齐自取”。然则彼为侵夺小国而赂齐，此为篡適而赂齐，罪重於彼，是以书月以讳其恶，故云月者，恶内甚於邾娄子益矣。<br/><br/>　<br/><br/>　　秋，邾娄子来朝。○楚子、郑人侵陈，遂侵宋。微者不得言遂。遂者，楚子之遂也。不从郑人去遂者，兵尊者兼将。○将，子匠反。<br/><br/>　　[疏]注“微者”至“之遂也”。解云：正以遂者，专事之文也，是以僖二十五年注云“微者不别遂，但别两称耳”是也。其大夫例不合遂，若其竟外有利国家之事，亦权许之，即庄十九年“秋，公子结媵陈人之妇于鄄，遂及齐侯、宋公盟”下，传云“大夫无遂事，此其言遂何？聘礼，大夫受命，不受辞。出竟有可以安社稷，利国家者，则专之可也”是。<br/><br/>　<br/><br/>　　晋赵盾帅师救陈。宋公、陈侯、卫侯、曹伯会晋师于斐林，伐郑。此晋赵盾之师也。据上赵盾救陈，微者不能会诸侯。○斐，芳尾反。<br/><br/>　　[疏]注“微者”至“诸侯”。<br/><br/>　　○解云：谓若是微者，即不能为会主，以致诸侯于斐林而会之。<br/><br/>　<br/><br/>　　曷为不言赵盾之师？据公子遂会晋赵盾于衡雍，伊雒戎盟，再出名氏。<br/><br/>　　[疏]注“据公子”至“名氏”。<br/><br/>　　○解云：即文八年“冬，十月，壬午，公子遂会晋赵盾盟于衡雍。乙酉，公子遂会伊雒戎盟于暴”是。<br/><br/>　<br/><br/>　　君不会大夫之辞也。时诸侯为赵盾所会，不与卑致尊，故正之。去大夫名氏，使若更有师也。殊会地之者，起诸侯为盾所会。<br/><br/>　　[疏]注“殊会”至“所会”。解云：言殊会者，正谓先序诸侯讫，乃言会晋师是也。所以不言宋公、陈侯、卫侯、曹伯帅师伐郑，而先言会晋师于斐林，乃言伐郑者，若以赵盾之师先在是，致诸侯来会之然也，故曰起诸侯为盾所会耳。<br/><br/>　<br/><br/>　　冬，晋赵穿帅师侵柳。柳者何？天子之邑也。天子之閒田也，有大夫守之，晋与大夫忿争侵之。○閒，音闲。<br/><br/>　　[疏]“柳者何”。<br/><br/>　　○解云：欲言是国，又复未闻；欲言是邑，文无所系，故执不知问。<br/><br/>　<br/><br/>　　曷为不系乎？周据王师败绩于贸戎系王。○贸音茂<br/><br/>　　[疏]注“据王”至“系王”。<br/><br/>　　○解云：即戎元年“秋，王师败绩于贸戎”是也。<br/><br/>　<br/><br/>　　不与伐天子也。绝正其义，使若两国自相伐。<br/><br/>　　[疏]注“绝正其义”。<br/><br/>　　○解云：谓绝柳不使系之於王，所以正君臣之义也。<br/><br/>　<br/><br/>　　晋人、宋人伐郑。<br/><br/>　　二年，春，王二月，壬子，宋华元帅师及郑公子归生帅师战于大棘。宋师败绩，获宋华元。复出宋者，非独恶华元，明耻辱及宋国。○华，户化反。<br/><br/>　　[疏]“宋华”至“华元”。<br/><br/>　　○解云：宋、郑皆言帅师者，其将皆尊，其师皆众故也。<br/><br/>　<br/><br/>　　秦师伐晋。秦称师者，闵其众，恶其将。木秦之忿，起殽之战，今襄公、缪公已死，可以止矣，而复伐晋，恶其构怨结祸无已。<br/><br/>　　[疏]注“秦称”至“其将”。<br/><br/>　　○解云：正以文十二年“秦伯使遂来聘”，始有大夫，宜见将之名氏。若其贬之，宜称人。称国而言师者，正以闵其众，恶其将故也。<br/><br/>　　○注“本秦”至“之战”。<br/><br/>　　○解云：在僖三十三年夏。<br/><br/>　　○注“今襄”至“已死”。<br/><br/>　　○解云：即文六年“晋侯讙卒”，文十八年“秦伯罃卒”是也。<br/><br/>　<br/><br/>　　夏，晋人、宋人、卫人、陈人侵郑。<br/><br/>　　秋，九月，乙丑，晋赵盾弑其君夷獆。○夷獆，户刀反，又古刀反，二传作“夷皋”。<br/><br/>　　冬，十月，乙亥，天王崩。匡王。<br/><br/>　　[疏]注“匡王”。<br/><br/>　　○解云：即三年春，“葬匡王”是也。<br/><br/>　<br/><br/>　　三年，春，王正月，郊牛之口伤，改卜牛。牛死，乃不郊，犹三望。其言之何？据食角不言之。<br/><br/>　　[疏]注“据食角不言之”。<br/><br/>　　○解云：即成七年“春，王正月，鼷鼠食郊牛角。改卜牛，鼷鼠又食其角，乃免牛”是也。<br/><br/>　<br/><br/>　　缓也。辞间容之，故为缓，不若食角急也，别天牲主以角。书者，讥宣公养牲不谨敬、不絜清而灾。重事至尊，故详录其简甚。<br/><br/>　　[疏]注“不若食角急也”。解云：言食角之时，正以有不顺之处，为天所灾，不敬简慢，故不言之耳。<br/><br/>　　○注“别天牲主以角”。<br/><br/>　　○解云：即《王制》云“祭天地之牛角茧栗，宗庙之牛角握，宾客之牛角尺”是。<br/><br/>　　○注“重事”至“简甚”。<br/><br/>　　○解云：正谓言之是也，何者？之为缓辞，故以简慢之甚言矣。言简者，欲取《五行传》云“简宗庙之言耳”。<br/><br/>　<br/><br/>　　曷为不复卜？据定十五年牛死改卜牛。<br/><br/>　　[疏]注“据定”至“卜牛”。<br/><br/>　　○解云：据彼经云十五年春王正月，“鼷鼠食郊牛，牛死，改卜牛”是也。<br/><br/>　<br/><br/>　　养牲养二卜。二卜语在下。帝牲不吉，帝，皇天大帝，在北辰之中，主总领天地五帝君神也。不吉者，有灾。<br/><br/>　　[疏]注“帝皇”至“有灾”。<br/><br/>　　○解云：在北辰之中者，言其北辰之处，紫微宫内也。云总领天地天地五帝群神也者，总领天地之内五帝群神也。其五方之帝，东方青帝灵威仰之属，是其五帝之名，《春秋纬·文耀钩》具有其文。<br/><br/>　<br/><br/>　　则扳稷牲而卜之。先卜帝牲养之，有灾，更引稷牲卜之，以为天牲，养之，凡当二卜尔。复不吉，不复郊。○扳，普颜反，又甫奸反。<br/><br/>　　[疏]注“更引”至“天牲”。<br/><br/>　　○解云：即定十五年“牛死，改卜牛”者，正谓此。<br/><br/>　<br/><br/>　　帝牲在于涤三月。涤，宫名，养帝牲三牢之处也。谓之涤者，取其荡涤絜清。三牢者，各主一月，取三月一时，足以充其天牲。○于涤，大历反，养牲宫名。<br/><br/>　　[疏]注“养帝”至“之处”。<br/><br/>　　○解云：其三牢之文，出《春秋说》文。<br/><br/>　<br/><br/>　　於稷者，唯具是视。视其身体具无灾害而已，不特养于涤宫，所以降稷尊帝。郊则曷为必祭稷？据郊者主为祭天。王者必以其祖配。祖谓后稷，周之始祖，姜嫄屦大人迹所生。配，配食也。<br/><br/>　　[疏]注“姜嫄”至“所生”。解云：即《诗》云“履帝武敏歆”文。《周本纪》云“有邰氏女曰姜嫄，为帝喾元妃，出野，见巨人迹，心忻然说，欲践之，践之身动，如孕者，居期而生子，以为不祥，弃之隘巷，或弃山林寒冰之上”云云，“姜嫄以为神，遂收养长之。初欲弃之，因名曰弃”是也。<br/><br/>　<br/><br/>　　王者则曷为必以其祖配？据方父事天。<br/><br/>　　[疏]注“据方父事天”。解云：言既以为父，特祭何嫌而要须以祖配祭之乎？故难之。<br/><br/>　<br/><br/>　　自内出者，无匹不行。匹，合也。无所与会合则不行。自外至者，无主不止。必得主人乃止者，天道闇昧，故推人道以接之。不以文王配者，重本尊始之义也，故《孝经》曰“郊祀后稷以配天，宗祀文王於明堂以配上帝”。上帝，五帝，在太微之中，迭生子孙，更王天下。书改卜者，善其应变得礼也。○迭，大结反。更王，音庚；下于况反。<br/><br/>　　[疏]注“必得”至“主之”。解云：正谓天之精神灵不明察矣。<br/><br/>　　○注“上帝”至“礼也”。<br/><br/>　　○解云：此五帝者，即灵威仰之属。言在太微宫内迭王天下，即《感精符》云“苍帝之始，二十八世，灭苍者翼也”，彼注云“尧，翼之星精，在南方，其色赤”；“灭翼者斗”，注云“舜，斗之星精，在中央，其色黄”；“灭斗者参”，注云“禹，参之星精，在西方，其色白”；“灭参者虚”，注云“汤，虚之星精，在北方，其色黑”；“灭虚者房”，注云“文王，房星之精，在东方，其色青”。五星之精，是其义。<br/><br/>　<br/><br/>　　葬匡王。<br/><br/>　　[疏]“葬匡王”。<br/><br/>　　○解云：天子记崩不记葬，今而书者，正以去年“十月天王崩”，至今年春未满七月，即文九年传曰“王者不书葬，此何以书？不及时书，过时书，我有往者书”。然则此未满七月，所谓不及时书也。<br/><br/>　<br/><br/>　　楚子伐贲浑戎。○贲浑，旧音六，或音奔；下户门反，二传作“陆浑”。<br/><br/>　　夏楚人侵郑。<br/><br/>　　秋，赤狄侵齐。<br/><br/>　　宋师围曹。<br/><br/>　　冬，十月，丙戌，郑伯兰卒。○葬郑缪公。葬不月者，子未三年而弑，故略之也。○缪，音穆。<br/><br/>　　[疏]注“葬不月”至“之也”。<br/><br/>　　○解云：即下四年“夏，六月，乙酉，郑公子归生弑其君夷”是也。然则《春秋》之内，卒日葬月，大国之常。今而不月，故为此解，似若定公十三年“春，薛伯定卒”，何氏云“不日月者，子无道当废之，而以为后，未至三年失众见弑，危社稷宗庙，祸端在定，故略之”之类也。考诸旧本皆无注，然则有者，衍字耳。而不月者，与卒同月故也，即隐三年传云“不及时而不日，慢葬”，何氏云“慢薄，不能以礼葬”是也。然则薛伯定之子是失众见弑者，即定十三年“薛弑其君比”，称国以弑是也。今此缪公之子，为公子归生弑之，非失众之文，是以经书“冬，十月，丙戌，郑伯兰卒”，而不略之。以此言之，有注者非也。<br/><br/>　<br/><br/>　　四年，春，王正月，公及齐侯平莒及郯。莒人不肯，公伐莒，取向。此平莒也，其言不肯何？据取汶阳田不言棘不肯。<br/><br/>　　[疏]注“据取汶”至“不肯”。<br/><br/>　　○解云：即成二年秋“取汶阳田”，至三年“秋，叔孙侨如率师围棘”，传云“棘者何？汶阳之不服邑也。其言围之何？不听也”，何氏云“不听者，叛也。不言叛者，为内讳，故书围以起之”是也。<br/><br/>　<br/><br/>　　辞取向也。为公取向作辞也。耻行义为利，故讳使若莒不肯听公平，伐取其邑，以弱之者，愈也。莒言及者，明非莒不肯起其平也。书齐侯者，公不能独平也。月者，恶录之。○公为，于伪反。<br/><br/>　　[疏]注“莒言及”至“其平也”。<br/><br/>　　○解云：正以及是汲汲之意，亦见直之义，故如此解。<br/><br/>　　○注“月者，恶录之”。解云：正以定十一年“冬，及郑平”，知平例不月。今而书月，故以为恶录之。若然，定十年“春，王三月，及齐平”而书月，何氏云“月者，颊谷之会，齐侯欲执定公，故不易”是也。又昭七年“春，王正月，暨齐平”而书月，何氏云“月者，刺内暨暨也。时鲁方结婚于吴，外慕强楚，故不汲汲于齐”是也。<br/><br/>　<br/><br/>　　秦伯稻卒。<br/><br/>　　夏，六月，乙酉，郑公子归生弑其君夷。<br/><br/>　　赤狄侵齐。<br/><br/>　　秋，公如齐。<br/><br/>　　公至自齐。<br/><br/>　　冬，楚子伐郑。<br/><br/>　　五年，春，公如齐。<br/><br/>　　夏，公至自齐。<br/><br/>　　秋，九月，齐高固来逆子叔姬。○叔孙得臣卒。不日者，知公子遂欲弑君，为人臣知贼而不言，明当诛。<br/><br/>　　[疏]“秋九月”至“叔姬”。<br/><br/>　　○解云：隐二年注云“亲逆例时”，知此月为下卒出，高固不蒙月也。<br/><br/>　　○注“不日”至“当诛”。<br/><br/>　　○解云：正以所闻之世，大夫之卒，无罪者日，有罪者月，今此不日，故解之。但推寻上下，更不见得臣有罪之文，惟有文十八年“秋，公子遂、叔孙得臣如齐”，冬十月公子遂弑子赤，是以何氏消量作如此解。<br/><br/>　<br/><br/>　　冬，齐高固及子叔姬来。何言乎高固之来？据当举叔姬为重，大夫私事不当书。○为重，直用反，下同。<br/><br/>　　[疏]注“据当”至“为重”。<br/><br/>　　○解云：正以《春秋》尊内故也。<br/><br/>　　○注“大夫”至“当书”。<br/><br/>　　○解云：正以内之大夫，直录其如，不书其大夫私事故也。今书高固，是以难之。<br/><br/>　<br/><br/>　　言叔姬之来，而不言高固之来，则不可。礼，大夫妻岁一归宗。叔姬属嫁而与高固来，如但言叔姬来，而不言高固来，则鲁负教戒重，不可言，故书高固，明失教戒重在固。言及者，犹公及夫人。<br/><br/>　　[疏]注“故书”至“在固”。解云：妇人之道，既嫁从夫故也。<br/><br/>　　○注“言及”至“夫人”。<br/><br/>　　○解云：即僖十一年“夏，公及夫人姜氏会齐侯于阳穀”是也。然则《公羊》之义，以为夫妻言及者，远别之称，剌其无别，是以下注云“言其双行匹至，似於鸟兽”是也。故桓十八年春，“公夫人姜氏遂如齐”，传云“公何以不言及夫人”，注云“据公及夫人会齐侯于阳穀”；“夫人外也”，注云“若言夫人已为公所绝外也”；“夫人外者何？内辞也”，注云“内为公讳辞”；“其实夫人外公也”，注云“时夫人淫於齐侯而谮公，故云尔”。然则桓公十八年而不言及者，若言夫人为公所绝外，是以不得言及以远之。<br/><br/>　<br/><br/>　　子公羊子曰：“其诸为其双双而俱至者与？”言其双行匹至，似於鸟兽。<br/><br/>　　[疏]注“言其”至“鸟兽”。<br/><br/>　　○解云：言其无别，如“雄狐绥绥”，故曰双行；游匹而来，鹑鹊不异，故言匹至，似於鸟兽矣。而旧说云双双之鸟，一身二首，尾有雌雄，随便而偶，常不离散，故以喻焉，非何氏意也。<br/><br/>　<br/><br/>　　楚人伐郑。<br/><br/>　　六年，春，晋赵盾、卫孙免侵陈。赵盾弑君，此其复见何？据宋督、郑归生、齐崔杼弑其君，后不复见。○见何，贤遍反。<br/><br/>　　[疏]注“据宋督”至“不复见”。<br/><br/>　　○解云：其宋督之事，即桓二年“春，王正月，戊申，宋督弑其君与夷，及其大夫孔父”者是也。归生之事，上四年“夏，六月，乙酉，郑公子归生弑其君夷”是也。崔杼之事，即襄二十五年“夏，五月，齐崔杼弑其君光”是也。然则《春秋》之内，书名弑君，后不复见者，唯此三人耳。馀见者，皆著义焉，即桓三年“公子翚如齐逆女”，宣元年“公子遂如齐逆女”之属，欲见罪在桓、宣，故翚、遂得见。闵二年“公子庆父出奔莒”书者，彼注云“庆父弑二君，不当复见。所以复见者，起季子缓追逸贼”是也。隐四年“卫人杀州吁于濮”，彼注云“书者，善之也”。然则善其臣子讨得其贼，是以书见，则知庄九年“齐人杀无知”书之者，亦是讨得其贼，善而书之。庄十二年“宋万出奔陈”得书之者，彼注云“万弑君，所以复见者，重录彊御之贼，明当急诛之也”是也。僖十年夏“晋杀其大夫里克”得书之者，亦翚、遂之类也。故彼传云“里克弑二君，则曷为不以讨贼之辞言之？惠公之大夫也”。何氏云“惠公篡立已定，晋国君臣合为一体，无所复责，故曰此乃惠公之大夫，安得以讨贼之辞言之”。然则欲归恶於惠公，尚不作讨贼之辞，何得怪其见于经矣。襄二十七年“卫杀其大夫甯喜”得书之，亦翚、遂之类也，是见其与献公同谋而弑剽，是以二十六年弑剽之下，何氏云“甯喜为卫侯衎弑剽，不举衎弑剽者，谖成於喜”是也。其二十六年“晋人执甯喜”之下，传云“不以其罪执之也”，何氏云“明不得以为功，当坐执人”，亦是其得书之义。文十八年“齐人弑其君商人”，昭十一年“楚子虔诱蔡侯般，杀之于申”皆书者，商人之下，何氏云“商人弑君贼，复见者，与大夫异。齐人已君事之，杀之宜当坐弑君”是也。昭十三年“楚公子弃疾弑公子比”得书者，亦是加弑故也，如赵盾之类矣。<br/><br/>　<br/><br/>　　亲弑君者，赵穿也。复见赵盾者，欲起亲弑者赵穿，非盾。亲弑君者赵穿，则曷为加之赵盾？不讨贼也。何以谓之不讨贼？据皆去葬不加弑。<br/><br/>　　[疏]注“据皆去葬不加弑”。<br/><br/>　　○解云：《春秋》之义，君弑贼不讨，则不书葬，所以责臣子不讨贼。若其加弑者，虽不讨贼，亦书其葬，以其不亲弑，不责臣子之讨贼，是以昭十九年夏“许世子止弑其君买”，“冬，葬许悼公”，传云“贼未讨，何以书葬？不成于弑也。曷为不成于弑？止进药而药杀也。止进药而药杀，则曷为加弑焉尔？讥子道之不尽也”，“是以君子加弑焉尔”；“葬许悼公，是君子之赦止也。赦止者，免止之罪辞也”是也。然则此赵盾之弑君，与他亲弑者同文，皆去其葬，则赵盾不加弑，赵盾既不加弑，即其身是贼，何得谓之不讨贼乎？故难之。<br/><br/>　<br/><br/>　　晋史书贼曰：“晋赵盾弑其君夷獆。”赵盾曰：“天乎！无辜。辜，罪也。呼天告冤。<br/><br/>　　[疏]注“呼天告冤”。<br/><br/>　　○解云：冤，谓冤枉之冤也。<br/><br/>　<br/><br/>　　吾不弑君，谁谓吾弑君者乎？”史曰：“尔为仁为义，人弑尔君，而复国不讨贼，此非弑君如何？”复，反也。赵盾不能复应者，明义之所责，不可辞。赵盾之复国奈何？”灵公为无道，使诸大夫皆内朝。礼，公族朝於内朝，亲亲也；虽有贵者，以齿，明父子也。外朝以官，体异姓也。宗庙之中，以爵为位，崇德也。宗人授事以官，尊贤也。升馂受爵以上嗣，尊祖之道也。丧纪以服之精粗为序，不夺人之亲也。○馂，音俊。<br/><br/>　　[疏]注“礼公族”至“之亲也”。<br/><br/>　　○解云：此皆《文王世子》文。彼注云“内朝，路寝廷也”。云“虽有贵者，以齿，明父子也”。彼注云“谓以宗族事会也”。云“外朝以官，体异姓也”者，彼郑氏云“外朝，路寝门之外廷。体，犹连结也”。云“宗庙之中，以爵为位，崇德也”者，郑氏云“崇，高也。以爵贵贱异位”。云“宗人授事以官，尊贤也”者，郑氏云“宗人掌礼及宗庙也。以官，官各有所掌也。若司徒奉牛，司马奉羊，司空奉豕”。云“升馂受爵以上嗣，尊祖之道也”者，彼文云“其登馂献爵，则以上嗣，尊祖之道也”，注云“上嗣，祖之正统。爵，谓上嗣举奠也”，今此何氏以“登”为“升”，复无“献”字，盖所见异也。云“丧纪以服之精觕为序，不夺人之亲也”者，彼文作“轻重”字，此作“精粗”者，亦所见异也。其上文云“其公大事，则以其丧服之精粗为序”，注云“大事，谓死丧也。其为君虽皆斩衰，序之必以本亲也”是也。<br/><br/>　<br/><br/>　　然后处乎台上，引弹而弹之，已趋而辟丸。巳，已诸大夫也。○已，音纪。是乐而已矣。以是为笑乐。○是乐，音洛。赵盾已朝而出，与诸大夫立於朝。有人荷畚。荷，负也。畚，草器，若今巿所量穀者是也，齐人谓之锺。○有人何，本又作“荷”，胡可反，又音何。畚，音本。<br/><br/>　　[疏]注“齐人谓之锺”。<br/><br/>　　○解云：即昭三年《左传》云“齐旧四量：豆、区、釜、锺”是也。<br/><br/>　<br/><br/>　　自闺而出者，宫中之门谓之闱，其小者谓之闺。从内朝出立于外朝，见出闺者，知外朝在闺外，内朝在闺内可知。<br/><br/>　　[疏]注“宫中”至“之闺”。<br/><br/>　　○解云：《释宫》文。孙氏曰“闱者，宫中相通小门也。其小者谓之闺，小闺谓之阁”，李氏曰：“皆门户大小之异”是也。<br/><br/>　<br/><br/>　　赵盾曰：“彼何也？夫畚曷为出乎闺？”彼何者，始怪何等物之辞，熟视知其为畚。乃言夫畚者贱器，何故乃出尊者之闺乎？呼之不至，怪而呼，欲问之。曰：“子，大夫也，欲视之，则就而视之。”顾君责已以视人，欲以见就为解也。古者士大夫通曰子。<br/><br/>　　○解，佳卖反，又如字。赵盾就而视之，则赫然死人也。赫然，已支解之貌。赵盾曰：“是何也？”曰：“膳宰也。主宰割杀膳者，若今大官宰人。熊蹯不熟，蹯，掌。公怒，以斗摮而杀之，摮，犹{敫手}也。{敫手}，谓旁击头项。○摮，五羔反，又苦交反，犹{敫手}也。{敫手}，口吊反，击也。支解，将使我弃之。”赵盾曰：“嘻！”趋而入。灵公望见赵盾，愬而再拜。愬者，惊貌。礼，臣拜然后君答拜。灵公先拜者，畚出盾入，知其欲谏，欲以敬拒之，使不复言也。礼，天子为三公下阶，卿前席，大夫兴席，士式几。○愬，所革反，又诉路反。<br/><br/>　　[疏]注“礼天”至“式几”。<br/><br/>　　○解云：《春秋说》文。亦时王礼也。<br/><br/>　<br/><br/>　　赵盾逡巡北面再拜稽首。头至地曰稽首，头至手曰拜手。<br/><br/>　　[疏]注“头至地”至“拜手”。解云：出《大祝》文。<br/><br/>　<br/><br/>　　趋而出。本欲谏君，君以拜谢知已意，冀当觉寤，故出。灵公心怍焉，怍，惭貌。惭盾知已过。○怍，在洛反。欲杀之。於是使勇士某者往杀之。某者，本有姓字，记传者失之。勇士入其大门，则无人门焉者；入其闺，则无人闺焉者；焉者，於也。是无人於闺门守视者也。上其堂，则无人焉。但言焉。绝语辞。堂不设守视人，故不言堂焉者，俯而闚其户，俯，俛头。户，室户。方食鱼飱。勇士曰：“嘻！子诚仁人也。吾八子之大门，则无人焉；入子之闺，则无人焉；上子之堂，则无人焉；是子之易也。易犹省也。○飱，音孙。子为晋国重卿，而食鱼飱，是子之俭也。君将使我杀子，吾不忍杀子也。虽然，吾亦不可复见吾君矣。”负君命也。遂刎颈而死。勇士自断头也。传极道此者，明约俭之卫。甚於重门击柝。孔子曰：“礼与其奢也，宁俭”，此之谓也。○颈，居郢反。断，音短。重，直容反。柝，他洛反。<br/><br/>　　[疏]注“传极”至“谓也”。<br/><br/>　　○解云：《易·下系辞》云“重门系柝，以待暴客”是也。<br/><br/>　<br/><br/>　　灵公闻之，怒，滋欲杀之甚，滋，犹益也。众莫可使往者。於是伏甲于宫中，召赵盾而食之。赵盾之车右祁弥明者，国之力士也。礼，大夫骖乘有车右，有御者。。○而食，音嗣，下同。祁，工支反。仡然从乎赵盾而入，仡然，壮勇貌。○仡，鱼乙反。放乎堂下而立。嫌灵公复欲杀盾，故入以为意。《礼器》记曰：天子堂高九尺，诸侯七尺，大夫五尺，士三尺。赵盾巳食，灵公谓盾曰：“吾闻子之剑，盖利剑也。子以示我，吾将观焉。”授君剑，当拔而进其首，灵公因欲以推杀之。赵盾起将进剑，祁弥明自下呼之曰：“盾！食饱则出，何故拔剑於君所？”赵盾知之，由人曰知之，自已知曰觉焉。<br/><br/>　　[疏]注“由人”至“觉焉”。<br/><br/>　　○解云：由人曰知之，此文是也。自已知曰觉者，即昭三十一年传云“夏父曰：‘以来，人未足，而旴而馀。’叔术觉焉，曰：‘嘻！此诚尔国也夫。’起而致国于夏父”是也。<br/><br/>　<br/><br/>　　躇阶而走。躇，犹超遽不暇以次。○躇，丑略反，与踱同，一本作“辵”，音同。剧不，其据反，本亦作“遽”。灵公有周狗，周狗，可以比周之狗，所指如意。○比，毗志反。谓之獒，犬四尺曰獒。○獒，五刀反。<br/><br/>　　[疏]注“犬四尺曰獒”。<br/><br/>　　○解云：《释畜》文。<br/><br/>　<br/><br/>　　呼獒而属之，獒亦躇阶而从之。祁弥明逆而踆之，以足逆呎曰踆。○踆，音存，以足逆呎之。呎，徒腊反。<br/><br/>　　[疏]“呼獒而属之”。<br/><br/>　　○解云：谓呼而指属之。今呼犬谓之属，义出於此。<br/><br/>　<br/><br/>　　绝其颔。颔口。○颔，户感反。赵盾顾曰：“君之獒，不若臣之獒也！”然而宫中甲鼓而起。甲，即上所道伏甲，约勒闻鼓声当起杀盾。有起干甲中者，抱赵盾而乘之。欲趋疾走。赵盾顾曰：“吾何以得此于子？”犹曰吾何以得此救急之恩於子邪？非所以意悟。曰：“子某时所食，活我于暴桑下者也。”某时者，记传者失之。暴桑，蒲苏桑。传道此者，明人当素积恩德。赵盾曰：“子名为谁？”后欲报之。曰：“吾君孰为介？介，甲也。犹曰我晋君谁为兴此甲兵，岂不为盾乎？子之乘矣！何问吾名？”之乘，即上车也。犹曰子以上车矣，何不疾去，而反徐问吾名乎？欲令蚤免去，不望报矣。○蚤，音早。赵盾驱而出，众无留之者。明盾贤人，不忍杀也。且灵公无道，民众不悦，以致见杀。赵穿缘民众不说，起弑灵公，然后迎赵盾而入，与之立于朝，复大夫位也。即所谓复国不讨贼，明史得用责之。传极道此上事者，明君虽不君，臣不可以不臣。○不说，音悦。而立成公黑臀。不书者，明以恶夷獆，犹不书剽立。○臀，徒门反。剽，匹妙反。<br/><br/>　　[疏]注“不书”至“剽立”。<br/><br/>　　○解云：襄公二十六年“二月，辛卯，卫甯喜弑其君剽”，“甲午，卫侯衎复归于卫”，传云“然则曷为不言剽之立？不言剽之立者，以恶卫侯矣”，注云“欲起卫侯失众出奔，故不书剽立。剽立无恶，则卫侯恶明矣”。然则此处不书黑臀之立，以恶夷獆明矣，故如此解。<br/><br/>　<br/><br/>　　夏四月。<br/><br/>　　秋，八月，〈虫衆〉。先是宣公伐莒取向，公比如齐所致。<br/><br/>　　[疏]注“先君”至“取何”。<br/><br/>　　○解云：在上四年春也。<br/><br/>　　○注“公比如齐”。<br/><br/>　　○解云：即四年“秋，公如齐”，五年“春，公如齐”是也。<br/><br/>　<br/><br/>　　冬，十月。<br/><br/>　　七年，春，卫侯使孙良夫来盟。<br/><br/>　　[疏]“春卫侯”至“来盟”。<br/><br/>　　○解云：不书日月者，桓十四年夏，“郑伯使其弟语来盟”之下，何氏云“时者，从内为王义，明王者当以至信先天下”。然则成三年“冬，十有一月，晋侯使苟庚来聘。卫侯使孙良夫来聘。丙午，及荀庚盟。丁未，及孙良夫盟”，亦是来盟而书日月，彼下注云“书者，恶之。《诗》曰：‘君子屡盟，乱是用长。’二国既脩礼相聘，不能亲信，反复相疑，故举聘以非之”，是其恶，故不举重而书日月之义也，是当文皆有注解。<br/><br/>　<br/><br/>　　夏，公会齐侯伐莱。<br/><br/>　　秋，公至自伐莱。<br/><br/>　　大旱。为伐莱逾时也。○为，于伪反。<br/><br/>　　冬，公会晋侯、宋公、卫侯、郑伯曹伯于黑壤。<br/><br/>　　八年，春公至自会。○夏，六月，公子遂如齐，至黄乃复。其言至黄乃复何？据公孙敖不言至复，又不言乃。<br/><br/>　　[疏]注“据公”至“言乃”。<br/><br/>　　○解云：即文八年冬，“公孙敖如京师，不至复。丙戌，奔莒”是也。<br/><br/>　<br/><br/>　　有疾也。乃，难辞也。上言乃复，下有卒，知以疾为难。○难辞，乃旦反。何言乎有疾乃复？据公如晋以有疾乃复，弑耻，以为有疾无恶。<br/><br/>　　[疏]注“据公如”至“无恶”。<br/><br/>　　○解云：即昭二十三年“冬，公如晋，至河，公有疾乃复”，传云“何言乎公有疾乃复？杀耻也”，注云“因有疾以杀，畏晋之耻”是也。<br/><br/>　<br/><br/>　　讥。何讥尔？大夫以君命出，闻丧徐行而不反。闻丧者，闻父母之丧。徐行者，不忍疾行，又为君当使人追代之。以丧喻疾者，丧尚不当反，况於疾乎？顺经文而重责之。言乃不言有疾者，有疾犹不得反也。敖不言乃者，明无所难为重。敖当诛，遂当绝。<br/><br/>　　[疏]注“顺经文”至“难为重”。<br/><br/>　　○解云：正以传不言大夫以君命出，遇疾而还非礼，而言闻丧徐行而不反者，是其顺经文而重责之故也。<br/><br/>　　○注“敖当诛，遂当绝”。<br/><br/>　　○解云：以敖违命罪大，故当诛。诛者，罪累家也。遂前虽弑君，而宣公不以为罪，直以当时行事而责之，责其奉命不终而以疾辞，故当绝其身而已。<br/><br/>　<br/><br/>　　辛巳，有事于太庙。<br/><br/>　　仲遂卒于垂。仲遂者何？据不称公子，故问之。公子遂也。自是后无遂卒，知公子遂。何以不称公子？据公子季友卒，虽加字，犹称公子也。<br/><br/>　　[疏]注“据公”至“子也”。<br/><br/>　　○解云：即僖十六年“三月，壬申，公子季友卒”是也。言虽加字者，欲道仲遂亦加字，而不称公子矣。<br/><br/>　<br/><br/>　　贬。曷为贬？据叔孙得臣卒不贬。<br/><br/>　　[疏]注“据叔”至“不贬”。<br/><br/>　　○解云：即宣五年秋九月，“叔孙得臣卒”是也，何氏云“不日者，知公子遂欲弑君，为人臣知贼而不言，明当诛”。然则得臣与遂同罪，而或贬或否，故难之。<br/><br/>　<br/><br/>　　为弑子赤贬。然则曷为不於其弑焉贬？据翚终隐之篇贬，欲使於文十八年“子赤卒”年中贬。<br/><br/>　　[疏]注“据翚”至“中贬”。<br/><br/>　　○解云：即隐四年“秋，翚帅师会宋公”以下“伐郑”，传云“翚何以不称公子？贬。曷为贬？与弑公也”。十年“夏，翚帅师会齐人、郑人伐宋”，传云“此公子翚也，何以不称公子？贬。曷为贬？隐之罪人也，故终隐之篇贬也”是也。<br/><br/>　<br/><br/>　　於文则无罪，於子则无年。此解十八年秋如齐不贬意也。十八年编於文公贬之，则嫌有罪於文公，无罪於子赤也。卒乃贬者，元年逆女，嫌为丧娶贬也。公会平州下如齐也，嫌公遂；八年如齐，嫌坐乃复贬也。贬加字者，起婴齐所氏，明为归父后，大宗不得绝也。地者，卒外，明当有卒外礼也。日者，不去乐也。书有事者，为不去乐张本。○编，必连反。<br/><br/>　　[疏]注“元年逆”至“贬也”。<br/><br/>　　○解云：即上元年“公子遂如齐逆女”，彼注云“嫌触讳不成其文也”是也。<br/><br/>　　○注“云会”至“公遂”。<br/><br/>　　○解云：即元年经云夏，“公会齐侯于平州。公子遂如齐”是也。若不言公子，直言遂如齐，文承公会於平州之下，嫌谓公遂如齐，非公子遂，是以不得去公子矣。<br/><br/>　　○注“如齐嫌坐乃复贬也”。<br/><br/>　　○解云：公子翚助桓篡弑，入篇即不贬，见其无罪於桓公。今此公子遂助宣篡弑，而於宣贬者，正以於子赤则无年，遂之罪重不得令免，会须贬之。诸见之处，悉皆有嫌，不得作文，是以正於卒时贬，见其事。<br/><br/>　　○注“贬加字”至“绝也”。<br/><br/>　　○解云：成十五年“三月，乙巳，仲婴齐卒”，传云“仲婴齐者何？公孙婴齐也。公孙婴齐”，注云“更为公孙之子，故不得复氏公孙”；传文云“为人后者为其子，则其称仲何？孙以王父字为氏也。然则婴齐孰后？后归父也。归父使于晋而未反，何以后之”，注云“据巳绝也”；传云“叔仲惠伯，传子赤者也。文公死，子幼，公子遂谓叔仲惠伯曰：‘君幼，如之何？原与子虑之。’叔仲惠伯曰：‘吾子相之，老夫抱之，何幼君之有？’公子遂知其不可与谋，退而杀叔仲惠伯，弑子赤而立宣公。宣公死，成公幼，藏宣叔者相也。君死不哭，聚诸大夫而问焉，曰：‘昔者叔仲惠伯之事，孰为之？’诸大夫杂然曰：‘仲氏也，其然乎？’於是遣归父之家”，注云“时见君幼，欲以防示诸大夫”；“然后哭君。归父使乎晋，还自晋，至柽，闻君薨家遣，墠帷，哭君成踊，反命于介，自是走之齐。鲁人徐伤归父之无后也”，注云“徐者，皆共之辞也，关东语。伤其先人为恶，身见逐绝不忿怼也”；“於是使婴齐后之也”，注云“弟无后兄之义，为乱昭穆之序，失父子之亲，故不言仲孙明不与子为父为父孙是也。然遂既被贬而加字者，欲起成十五年仲婴齐以仲为氏故也。婴齐者，仲遂之子，宜称公孙而氏仲者，明为其兄公孙归父之后，不得氏公孙，故氏仲矣。所以弟为兄后者，正以大宗不得绝故也。<br/><br/>　　○注“地者”至“礼也”。<br/><br/>　　○解云：欲道公子季友之文皆不地。此言於垂者，正以卒於外故也。所以卒於外则地之者，明其当有卒於外之礼故也。<br/><br/>　　○注“日者，不去乐也”。<br/><br/>　　○解云：正以《春秋》之例，失礼鬼神例日故也。<br/><br/>　　○注“书有”至“张本”。<br/><br/>　　○解云：正以时祭之礼，初夏作之，即是得时不书之例，而书之者，为下不去乐张本故也。而言有事者，礿不合书，是以但言有事，为下张本而已，似若文二年注云“不言吉祫者，就不三年不复讥，略，为下张本”而已之类。<br/><br/>　<br/><br/>　　壬午，犹绎。万入去籥。绎者何？祭之明日也。礼，绎继昨日事，但不灌地降神尔。天子诸侯曰绎，大夫曰宾尸，士曰宴尸，去事之杀也。必绎者，尸属昨日配先祖食，不忍辄忘，故因以复祭，礼则无有误，敬慎之至。殷曰肜，周曰绎。绎者，据今日道昨日，不敢斥尊言之，文意也。肜者，肜肜不绝，据昨日道今日，斥尊言之，质意也。祭必有尸者，节神也。礼，天子以卿为尸，诸侯以大夫为尸，卿大夫以下以孙为尸。夏立尸，殷坐尸周旅酬六尸。○属，音烛。肜，羊弓反。<br/><br/>　　[疏]“绎者何”。<br/><br/>　　○解云：欲言是祭，去礿大近；欲言非祭，绎者祭名，故执不知问。<br/><br/>　　○注“礼绎”至“神尔”。<br/><br/>　　○解云：正以《释天》云“绎，又祭也”，孙氏云“祭之明日，寻绎复祭”，故言继昨日事。正以昨日祭，已灌地降神，是以今日绎，主为尸作，何以为灌乎？故云但不灌地降神尔。<br/><br/>　　○注“天子诸侯”至“宴尸”。<br/><br/>　　○解云：《春秋说》文也。稍得言名绎在正祭之后，故曰去事之杀也。<br/><br/>　　○注“则无有误”。<br/><br/>　　○解云：畏敬先君之尸而为之设祭，则无有过误也。<br/><br/>　　○注“殷曰肜，周曰绎”。<br/><br/>　　○解云：《释天》文。案郭氏《尔雅》，其下文仍有“夏曰腹胙”之文，而何氏不言之者，正以诸家《尔雅》悉无此言，故不引之。复胙，郭氏云“未见义所出也”。<br/><br/>　　○注“绎者”至“意也”。<br/><br/>　　○解云：祭尊于绎，欲道今日所寻绎，乃是昨日之正祭，故云据今日道昨日，不敢斥尊，乃是尊正之义，故曰文意也。<br/><br/>　　○注“肜者”至“神也”。<br/><br/>　　○解云：正由昨日正祭，是以今日作又祭，相因而不绝，肜肜然，故曰据昨日道今日，乃是迫近而不尊，故曰质意也。<br/><br/>　　○注“礼天子”至“孙为尸”。<br/><br/>　　○解云：何氏差约古礼也。天子不使公，诸侯不使卿，皆为其疑也。卿大夫已下以孙为尸，以其昭穆同也。<br/><br/>　　○注“夏立”至“六尸”。<br/><br/>　　○解云：即《礼器》云“周坐尸”，注云“言此亦周所因於殷也”；“夏立尸而卒祭”，注云“夏礼尸有事乃坐”；“殷坐尸”，注云“无事犹坐”；“周旅酬六尸”，注云“使之相酌也。后稷之尸，发爵不受旅”；“曾子曰‘周礼其犹醵与’”，注云“敛钱饮酒为醵，旅酬相酌似之也”。<br/><br/>　<br/><br/>　　万者何？干舞也。干，谓楯也。能为人扞难而不使害人，故圣王贵之，以为武乐。万者，其篇名。武王以万人服天下，民乐之，故名之云尔。○楯，食允反。扞，户旦反。<br/><br/>　　[疏]“万者何”。<br/><br/>　　○解云：欲言其乐，文无乐名；欲言非乐，祭祀用之，故执不知问。<br/><br/>　　○注“武王”至“云尔”。<br/><br/>　　○解云：《春秋说》文。昔武王一会八伯诸侯，人数岂止万而已，盖以万是总名，故据以言耳。<br/><br/>　<br/><br/>　　籥者何？籥舞也。籥所吹以节舞也。吹籥而舞，文乐之长。<br/><br/>　　[疏]“籥者何”。<br/><br/>　　○解云：欲言非乐，籥是乐名；欲言是乐，临祭见去，故执不知问。<br/><br/>　　○注“吹籥而舞，文乐之长”。<br/><br/>　　○解云：正以万是武乐，入而用之，而籥特备矣。<br/><br/>　<br/><br/>　　其言万入去籥何？据入者不言万，去乐不言名。<br/><br/>　　[疏]注“去乐不言名”。<br/><br/>　　○解云：即昭十五年“二月，癸酉，有事于武宫。籥入，叔弓卒，去乐卒事”是也。<br/><br/>　<br/><br/>　　去其有声者，不欲令人闻之。废其无声者，废，置也。置者，不去也，齐人语。存其心焉尔。存其心焉尔者何？知其不可而为之也。明其心犹存於乐，知其不可，故去其有声者而为之。<br/><br/>　　[疏]“存其心焉尔者何”。<br/><br/>　　○解云：欲道存心于乐，而有去籥之文；欲道存心于股肱，而绎万不废，故执不知问。<br/><br/>　<br/><br/>　　犹者何？通可以已也。礼，大夫死，为废一时之祭，有事于庙而闻之者，去乐卒事；卒事而闻之者，废绎。日者，起明日也。言入者，据未奏去籥时书。凡祭自三年丧已下，各以日月废时祭，唯郊社越紼而行事可。<br/><br/>　　[疏]“犹者何”。<br/><br/>　　○解云：欲言是礼，书而讥之；欲言非礼，乃当正祭之明日，故执不知问。○“礼大夫”至“之祭”。<br/><br/>　　○解云：正以正祭为吉事故也。<br/><br/>　　○注“有事”至“去乐”。<br/><br/>　　○解云：即昭十五年“二月，癸酉，有事于武宫。籥入，叔弓卒，去乐卒事”，传云“其言去乐卒事何？礼也。君有事于庙，闻大夫之丧，去乐”，注云“恩痛不忍举”。<br/><br/>　　○注“卒事”至“日也”。<br/><br/>　　○解云：即《檀弓》下篇云“仲遂卒于垂，壬午，犹绎，万入去籥。仲尼曰‘非礼也，卿卒不绎’”是也。<br/><br/>　　○注“言入”至“时书”。<br/><br/>　　○解云：欲道所以不言万作而言万入之意也。<br/><br/>　　○注“凡祭”至“事可”。<br/><br/>　　○解云：即《王制》曰“丧三年不祭，唯祭天地社稷，为越紼而行事”，郑注云“不敢以卑废尊。越，犹躐也。紼，輴车索”是也。<br/><br/>　<br/><br/>　　戊子，夫人熊氏薨。<br/><br/>　　晋师、白狄伐秦。<br/><br/>　　楚人灭舒蓼。<br/><br/>　　秋，七月，甲子，日有食之，既。是后楚庄王围宋，析骸易子，伐郑胜晋，郑伯肉袒，晋大败於邲，中国精夺，屈服强楚之应。<br/><br/>　　[疏]注“是后”至“易子”。<br/><br/>　　○解云：“围宋”者，即下十四年“秋，九月，楚子围宋”是也。言析骸易子者，即十五年传云“易子而食之，析骸而炊之”是也。<br/><br/>　　○注“伐郑胜晋。<br/><br/>　　○解云：即下九年冬，“楚子伐郑。晋郤缺帅师救郑”；十年夏，“晋人、宋人、卫人、曹人伐郑”，冬，“楚子伐郑”；十一年“夏，楚子、陈侯、郑伯盟于辰陵”。注云“不日月者，庄王行霸，约诸侯，明王法，讨徵舒，善其忧中国，故为信辞”。然则比年之间，晋、楚争共伐郑，郑伯终服于楚，盟于辰陵，楚胜于晋，居然明矣，故云伐郑胜晋也。<br/><br/>　　○注“郑伯肉袒”。<br/><br/>　　○解云：即下十二年春，“楚子围郑”，“郑伯肉袒，左执茅旌，右执鸾刀，以逆庄王”是也。<br/><br/>　　○注“晋大败于邲”。<br/><br/>　　○解云：即下十二年夏，“晋荀林父帅师，及楚子战于邲，晋师败绩”。<br/><br/>　　○注“中国精夺”。<br/><br/>　　○解云：正以日者，大阳之精，诸夏之象，今而被食，故曰中国精夺。<br/><br/>　<br/><br/>　　冬，十月，巳丑，葬我小君顷熊，雨不克葬。庚寅，日中而克葬。顷熊者何？宣公之母也。熊氏楚女。宣公，即僖公妾子。○顷，音倾。<br/><br/>　　[疏]“顷熊者何”。<br/><br/>　　○解云：欲言是妾，卒葬备书；欲言夫人，与君别谥，故执不知问。<br/><br/>　<br/><br/>　　而者何？难也。乃者何？谓问定公日下昃乃克葬。<br/><br/>　　[疏]“而者何”。<br/><br/>　　○解云：鲁公夫人薨葬多矣，此独言，故执不知问。<br/><br/>　　○注“谓问定公日下昃乃克葬”。解云：即是十五年九月，“丁巳，葬我君定公，雨不克葬。戊午，日下昃，乃克葬”是也。然则言乃之经，不干此事，而於此问之者，正以葬时遇雨废葬，而乃异文，是以连而问之。<br/><br/>　<br/><br/>　　难也。礼，卜葬从远日。不克葬见难者，臣子重难，不得以正日葬其君。<br/><br/>　　[疏]“礼卜葬从远日”。<br/><br/>　　○解云：即《曲礼》上篇云“丧事先远日”，郑注云“丧事，葬与练祥也”。《左氏传》云“礼，卜葬先远日，辟不怀也”，旧典之遗存也。<br/><br/>　<br/><br/>　　曷为或言而，或言乃？乃难乎而也。言乃者，内而深；言而者，外而浅。下昃，日眣久，故言乃。孔子曰：“其为之也难，言之得无讱乎。”皆所以起孝子之惰也。雨不克葬者，为不得行葬礼。孔子曰：“生事之以礼，死葬之以礼，祭之以礼。”故不得行礼则不葬也。鲁录雨不克葬者，恩录内尤深也。别朝莫者，明见日乃葬也。。○讱，音刃。莫，音暮。<br/><br/>　　[疏]注“孔子”至“认乎”。<br/><br/>　　○解云：《论语》文。引之者，证难言之事，必须讱而言之，似若臣子不得正日，虽言重难，亦须讱而葬之。<br/><br/>　　○注“所以起孝子之情也”。<br/><br/>　　○解云：谓《春秋》言而言乃者，所以起见孝子之情，重难有浅深故也。<br/><br/>　　○注“鲁录”至“深也”。<br/><br/>　　○解云：欲道外诸侯葬多矣，而无不克之文者，以其恩浅也。<br/><br/>　　○注“别朝”至“葬也”。解云：谓日中与昃。然则朝莫犹早晚也。<br/><br/>　<br/><br/>　　城平阳。<br/><br/>　　楚师伐陈。<br/><br/>　　九年，春，王正月，公如齐。月者，善宣公事齐合古礼，卒使齐归济西田。不就十年月者，五年再朝，近得正。孔子曰：“知和而和，不以礼节之，亦不可行也。”明虽事人，皆当合礼。<br/><br/>　　[疏]注“月者”至“西田”。<br/><br/>　　○解云：即下十年春，“齐人归我济西田”是也。<br/><br/>　　○注“不就”至“合礼”。<br/><br/>　　○解云：何氏之意，以为《春秋》之道，祖述尧、舜，天子五年一巡狩，诸侯亦五年一朝天子，是以桓元年注“故即位比年使大夫小聘，三年使上卿大聘，四年又使大夫小聘，五年一朝”是也。然则诸侯自相朝，虽文不著，若欲以朝，亦不过是也。宣公五年“春，公如齐”，今九年春又如齐，乃五年之内，不得正尽五年，故曰近得正。言近者，不正是之辞也。虽不正是，近合於礼，是以《春秋》此年书月，以见善宣公，至十年公复如齐，是为大数，唯近取济西田之文，亦不得见善，故言不就十年月者，五年再朝近得正。<br/><br/>　<br/><br/>　　公至自齐。<br/><br/>　　夏，仲孙蔑如京师。<br/><br/>　　齐侯伐莱。<br/><br/>　　秋，取根牟。根牟者何？邾娄之邑也。曷为不系乎邾娄？讳亟也。亟，疾也。属有小君之丧，邾娄子来加礼，未期而取其邑，故讳不系邾娄也。上有小君丧，而下讳取之，则邾娄加礼明矣。未期年从加礼数者，犹王子虎从会葬数。○亟，去冀反。未期，音基。<br/><br/>　　[疏]“根牟者何”。<br/><br/>　　○解云：欲言是国，经典未有；欲言非国，文无所系，故执不知问。<br/><br/>　　○注“属有小君之丧”。<br/><br/>　　○解云：即上八年夏，“夫人熊氏薨”是也。<br/><br/>　　○注“邾娄子来加礼”。<br/><br/>　　○解云：谓上八年冬十月葬顷熊之时，邾娄子使人来加礼，但例不书之，故不见也。<br/><br/>　　○注“未期”至“娄也”。<br/><br/>　　○解云：去年十月来加礼，今年七月而取邑，故言未期也。加礼者，或是赗襚之属，皆是葬前之事，而要系会葬言之。言未期者，欲取讳亟之义强故也。必知过期之后，不复讳之者，正以定十五年夏五月定公薨，“邾娄子来奔丧”，至於哀元年“冬，仲孙何忌帅师伐邾娄”，注云“邾娄子新来奔丧，伐之不讳者，期外恩杀恶轻，明当与根牟有差”是也。<br/><br/>　　○注“未期年”至“葬数”解云：此文欲取未期之义，而从加礼数之；若取薨之时，则过於期矣，若似僖三十三年冬十二月，“公薨于小寝”；文元年“天王使叔服来会葬”，夏四月，“葬我君僖公”；文三年“夏，五月，王子虎卒”，传云“王子虎者何？天子之大夫也。外大夫不卒，此何以卒？新使乎我也”，注云“王子虎，即叔服也。新为王者使来会葬，在葬后三年中卒，君子恩隆於亲亲，则加报之，故卒，明当有恩礼也”。然则王子虎之卒在文三年夏，若数来会葬之时，则在三年之内；若数公卒时四年矣，与此相似，故犹之。<br/><br/>　<br/><br/>　　八月，滕子卒。<br/><br/>　　九月，晋侯、宋公、卫侯、郑伯、曹伯会于扈。○扈者何？诸侯卒其封内不地，此何以地？据陈侯鲍卒不地。晋荀林父帅师伐陈。○辛酉晋侯黑臀卒于扈扈者，何晋之邑也。诸侯卒其封内不地此何以地据陈侯鲍卒不地<br/><br/>　　[疏]“扈者何”。<br/><br/>　　○解云：若言晋地，不应书之；欲道外地，文无所系，故执不知问。<br/><br/>　　○注“据陈侯鲍卒不地”。<br/><br/>　　○解云：桓五年“春正月，甲戌，已丑，陈侯鲍卒”，传云“曷为以二日卒之？怴也。甲戌之日亡，已丑之日死而得，君子疑焉，故以二日卒之也”，是其卒於封内不书地，故难之。<br/><br/>　<br/><br/>　　卒于会，故地也。起时衰多穷厄伐桑霦而卒於诸侯会上，故地，危之。未出其地，故不言会也。左右皆臣民，虽卒於会上，危愈於竟外，故不复著言会也。出外死有轻重，死於师尤甚，於会次之，如人国次之，於封内最轻。不书葬者，欲篡也。<br/><br/>　　[疏]注“出外死”至“最轻”。<br/><br/>　　○解云：时衰多穷厄伐丧，师者用兵之处，而君死焉，故言于师，著其危甚，即襄十八年“曹伯负刍卒于师”是也。是以僖四年“夏，许男新臣卒”，何氏云“不言卒於师者，桓公师无危”，是其义也。云於会次之者，与人交接之处，或相劫诈未可知，若柯之盟曹子劫桓公之类是也，而君卒焉，故言次之，即定四年夏，“杞伯成卒于会”是也。云於人国次之者，正以时多背死向生，而君卒於竟外，似有掩袭之理，但於主国有宾客之道，是故又以为次矣，即襄二十六年秋，“许男甯卒于楚”之属是也。云於封内最轻者，正以左右皆民臣，危少於竟外，是以不言於会矣，但有外国之人，亦有危理，故书其地，即此文书“晋侯黑臀卒於扈”是也。若不聚会，直卒於封内者，仍自不地，即“陈侯鲍卒”是也。若然，昭十三年“夏，四月楚公子比自晋归于楚，弑其君虔于乾谿”，不与人会而书地者，彼注云“封内地者，起祸所由，因以为戒”是也。而云起祸所由者，案彼传云“灵王为无道，作乾谿之台，三年不成，楚公子弃疾胁比而立之，然后令于乾谿之役曰：‘此已立矣，后归者不得复其田里。’众罢而去之，灵王经而死”，是其致祸之由。<br/><br/>　　○注“不书”至“篡也”。<br/><br/>　　○解云：《春秋》之义，篡明者书葬，即小白之属是也。篡不明者，即不书其葬以见篡，即此黑臀之属是也，云云，已说于上。<br/><br/>　<br/><br/>　　冬，十月，癸酉，卫侯郑卒。不书葬者，杀公子瑕也。<br/><br/>　　[疏]注“不书葬”至“瑕也”。<br/><br/>　　○解云：即僖三十年“秋，卫杀其大夫元咺及公子瑕也”，不言杀元咺，元咺有罪云云，已说于上。<br/><br/>　<br/><br/>　　宋人围滕。<br/><br/>　　楚子伐郑。<br/><br/>　　晋郤缺帅师救郑。<br/><br/>　　陈杀其大夫泄冶。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10192.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10194.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

