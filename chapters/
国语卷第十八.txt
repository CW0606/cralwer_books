<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第十八_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第十八全文,韦昭作品" />
<meta name="description" content="国语注原文阅读,国语卷第十八全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5292.html";
var nextpage="novel-read-353-5294.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第十八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5292.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第十八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:12:37<span class="divide">|</span></p>
<div class="page-body">
<div class="page-content">
<p>楚语下<br/><br/>　　１　昭王问于观射父〔一〕，曰：「周书所谓重、黎寔使天地不通者，何也〔二〕？若无然，民将能登天乎〔三〕？」<br/><br/>　　〔一〕　昭王，楚平王之子昭王熊轸。观射父，楚大夫。<br/><br/>　　〔二〕　周书，周穆王之相甫侯所作吕刑也。重、黎，颛顼掌天地之臣。吕刑曰：「乃命重、黎，绝地天通。」谓少皞之末，民神杂糅，不可方物，颛顼受之，乃命南正重司天以属神，火正黎司地以属民，是谓绝地与天相通之道也。<br/><br/>　　〔三〕　若重、黎不绝天地，民岂能上天乎？<br/><br/>　　对曰：「非此之谓也。古者民神不杂〔一〕。民之精爽不携贰者，而又能齐肃衷正〔二〕，其智能上下比义〔三〕，其圣能光远宣朗〔四〕，其明能光照之，其聪能听彻之〔五〕，如是则明神降之〔六〕，在男曰觋，在女曰巫〔七〕。是使制神之处位次主〔八〕，而为之牲器时服〔九〕，而后使先圣之后之有光烈〔一０〕，而能知山川之号〔一一〕、高祖之主〔一二〕、宗庙之事、昭穆之世〔一三〕、齐敬之勤〔一四〕、礼节之宜、威仪之则、容貌之崇〔一五〕、忠信之质〔一六〕、禋絜之服〔一七〕，而敬恭明神者，以为之祝〔一八〕。使名姓之后，能知四时之生〔一九〕、牺牲之物、玉帛之类、采服之仪、彝器之量〔二０〕、次主之度〔二一〕、屏摄之位〔二二〕、坛场之所〔二三〕、上下之神、氏姓之出〔二四〕，而心率旧典者为之宗〔二五〕。于是乎有天地神民类物之官，是谓五官〔二六〕，各司其序，不相乱也。民是以能有忠信，神是以能有明德〔二七〕，民神异业〔二八〕，敬而不渎，故神降之嘉生〔二九〕，民以物享，祸灾不至，求用不匮。<br/><br/>　　〔一〕　杂，会也。谓司民、司神之官各异。<br/><br/>　　〔二〕　爽，明也。携，离也。贰，二也。齐，一也。肃，敬也。衷，中也。<br/><br/>　　〔三〕　义，宜也。<br/><br/>　　〔四〕　圣，通也。朗，明也。<br/><br/>　　〔五〕　彻，达也。<br/><br/>　　〔六〕　降，下也。<br/><br/>　　〔七〕　巫、觋，见鬼者。周礼，男亦曰巫。<br/><br/>　　〔八〕　处，居也。位，祭位也。次主，次其尊卑先后。<br/><br/>　　〔九〕　牲，牲之毛色、小大也。器，所当用也。时服，四时服色所宜。<br/><br/>　　〔一０〕烈，明也。<br/><br/>　　〔一一〕号，名位也。<br/><br/>　　〔一二〕高祖，庙之先也。<br/><br/>　　〔一三〕父昭，子穆，先后之次也。春秋跻僖公，谓之逆祀。<br/><br/>　　〔一四〕齐，庄也。<br/><br/>　　〔一五〕崇，饰也。<br/><br/>　　〔一六〕质，诚也。<br/><br/>　　〔一七〕絜祀曰禋。<br/><br/>　　〔一八〕祝，太祝，掌祈福祥。<br/><br/>　　〔一九〕名姓，谓旧族，若伯夷，炎帝之后，为尧秩宗。生，嘉穀韭卵之属。<br/><br/>　　〔二０〕彝，六彝。器，俎豆。量大小也。<br/><br/>　　〔二一〕疏数之度。<br/><br/>　　〔二二〕周氏云：「屏，并也。摄，主人之位。」昭谓：屏，屏风也。摄，形如今要扇。皆所以明尊卑，为祭祀之位。近汉亦然。<br/><br/>　　〔二三〕除地曰场。<br/><br/>　　〔二四〕所自出也。<br/><br/>　　〔二五〕宗，宗伯，掌祭祀之礼。<br/><br/>　　〔二六〕类物，谓别善恶、利器用之官。<br/><br/>　　〔二七〕明德，谓降福祥，不为灾孽。<br/><br/>　　〔二八〕业，事也。<br/><br/>　　〔二九〕嘉生，善物。<br/><br/>　　「及少皞之衰也，九黎乱德〔一〕，民神杂糅，不可方物〔二〕。夫人作享，家为巫史〔三〕，无有要质〔四〕。民匮于祀，而不知其福〔五〕。烝享无度，民神同位。民渎齐盟，无有严威〔六〕。神狎民则，不蠲其为〔七〕。嘉生不降，无物以享。祸灾荐臻，莫尽其气〔八〕。颛顼受之〔九〕，乃命南正重司天以属神〔一０〕，命火正黎司地以属民〔一一〕，使复旧常，无相侵渎〔一二〕，是谓绝地天通〔一三〕。<br/><br/>　　〔一〕　少皞，黄帝之子金天氏也。九黎，黎氏九人，蚩尤之徒也。　案：「蚩尤之徒也」五字原脱，据尚书吕刑疏引韦注补。<br/><br/>　　〔二〕　同位故杂糅。方，犹别也。物，名也。<br/><br/>　　〔三〕　夫人，人人也。享，祀也。巫，主接神。史，次位序。言人人自为之。<br/><br/>　　〔四〕　质，诚也。<br/><br/>　　〔五〕　言民困匮于祭祀，而不获其福。<br/><br/>　　〔六〕　齐，同也。严，敬也。威，畏也。<br/><br/>　　〔七〕　狎，习也。则，法也。蠲，絜也。其为，所为也。<br/><br/>　　〔八〕　荐，重也。臻，至也。气，受命之气也。<br/><br/>　　〔九〕　少皞氏殁，颛顼氏作。受，承服也。<br/><br/>　　〔一０〕南，阳位。正，长也。司，主也。属，会也。所以会群神，使各有分序，不相干乱也。周礼，则宗伯掌祭祀。<br/><br/>　　〔一一〕唐尚书云：「『火』，当为『北。』」北，阴位也。周礼，则司徒掌土地民人者也。<br/><br/>　　〔一二〕侵，犯也。<br/><br/>　　〔一三〕绝地民与天神相通之道。<br/><br/>　　「其后，三苗复九黎之德〔一〕，尧复育重、黎之后，不忘旧者，使复典之〔二〕。以至于夏、商，故重、黎氏世叙天地，而别其分主者也〔三〕。其在周，程伯休父其后也，当宣王时，失其官守，而为司马氏〔四〕。宠神其祖，以取威于民，曰：『重寔上天，黎寔下地〔五〕。』遭世之乱，而莫之能御也〔六〕。不然，夫天地成而不变〔七〕，何比之有〔八〕？」<br/><br/>　　〔一〕　其后，高辛氏之季年。三苗，九黎之后。高辛氏衰，三苗为乱，行其凶德，如九黎之为也。尧兴而诛之。<br/><br/>　　〔二〕　育，长也。尧继高辛氏，平三苗之乱，绍育重、黎之后，使复典天地之官，羲氏、和氏是也。<br/><br/>　　〔三〕　叙，次也。分，位也。<br/><br/>　　〔四〕　程，国。伯，爵。休父，名也。失官守，谓失天地之官，而以诸侯为大司马。诗曰「王谓尹氏，命程伯休父」是也。<br/><br/>　　〔五〕　宠，尊也。言休父之后世，尊神其祖，以威耀其民，言重能举上天，黎能抑下地，令相远，故不复通也。<br/><br/>　　〔六〕　乱，谓幽、平以下。御，止也。<br/><br/>　　〔七〕　天地体成，不复变改。<br/><br/>　　〔八〕　言不相比近也。<br/><br/>　　２　子期祀平王〔一〕，祭以牛俎于王〔二〕，王问于观射父，曰：「祀牲何及〔三〕？」对曰：「祀加于举〔四〕。天子举以大牢，祀以会〔五〕；诸侯举以特牛，祀以太牢〔六〕；卿举以少牢，祀以特牛〔七〕；大夫举以特牲，祀以少牢〔八〕；士食鱼炙，祀以特牲；庶人食菜，祀以鱼。上下有序，则民不慢。」<br/><br/>　　〔一〕　子期，楚平王之子结。平王，恭王之子、昭王之父。<br/><br/>　　〔二〕　致牛俎于昭王。<br/><br/>　　〔三〕　王惑俎肉，而问牲用所及。<br/><br/>　　〔四〕　加，增也。举，人君朔望之盛馔。<br/><br/>　　〔五〕　大牢，牛羊豕也。会，会三大牢。举，四方之贡。<br/><br/>　　〔六〕　特，一也。<br/><br/>　　〔七〕　少牢，羊豕。<br/><br/>　　〔八〕　特牲，豕也。<br/><br/>　　王曰：「其小大何如？」对曰：「郊禘不过茧栗〔一〕，烝尝不过把握〔二〕。」王曰：「何其小也？」对曰：「夫神以精明临民者也，故求备物，不求丰大〔三〕。是以先王之祀也，以一纯、二精、〔四〕三牲、四时、五色、六律、七事、八种〔五〕、九祭、十日、十二辰以致之〔六〕，百姓、千品、万官、亿丑，兆民经入畡数以奉之〔七〕，明德以昭之〔八〕，和声以听之〔九〕，以告遍至，则无不受休〔一０〕。毛以示物〔一一〕，血以告杀〔一二〕，接诚拔取以献具，为齐敬也〔一三〕。敬不可久，民力不堪，故齐肃以承之。〔一四〕」<br/><br/>　　〔一〕　角如茧栗。郊禘，祭天也。<br/><br/>　　〔二〕　把握，长不出把。<br/><br/>　　〔三〕　备物，体具而精絜者。<br/><br/>　　〔四〕　一纯，心纯一而絜者。二精，玉帛也。<br/><br/>　　〔五〕　七事，天、地、民、四时之务。八种，八音也。<br/><br/>　　〔六〕　九祭，九州助祭。十日，甲至癸。十二辰，子至亥。择其吉日令辰，以致神。<br/><br/>　　〔七〕　百姓，百官受氏姓也。千品，姓有彻品，十为千品。五物之官，陪属万为万官。官有十丑，为亿丑。天子之田九畡，以养兆民，王取经入，以食万官。<br/><br/>　　〔八〕　昭，昭孝敬也。<br/><br/>　　〔九〕　中和之声，使神听之。<br/><br/>　　〔一０〕至，神至也。休，庆也。<br/><br/>　　〔一一〕物，色也。<br/><br/>　　〔一二〕明不因故也。<br/><br/>　　〔一三〕接诚于神也。拔毛取血，献其备物也。齐，絜也。诗云：「<br/><br/>　　执其鸾刀，以启其毛，取其血膋。」<br/><br/>　　〔一四〕肃，疾也。承，奉也。<br/><br/>　　王曰：「刍豢几何〔一〕？」对曰：「远不过三月，近不过浃日〔二〕。」王曰：「祀不可以已乎〔三〕？」对曰：「祀所以昭孝息民〔四〕、抚国家、定百姓也，不可以已。夫民气纵则底〔五〕，底则滞，滞久而不振〔六〕，生乃不殖〔七〕。其用不从〔八〕，其生不殖，不可以封〔九〕。是以古者先王日祭、月享、时类、岁祀〔一０〕。诸侯舍日〔一一〕，卿、大夫舍月〔一二〕，士、庶人舍时。〔一三〕天子遍祀群神品物〔一四〕，诸侯祀天地、三辰及其土之山川〔一五〕，卿、大夫祀其礼〔一六〕，士、庶人不过其祖〔一七〕。日月会于龙〈豕尨〉〔一八〕，土气含收〔一九〕，天明昌作〔二０〕，百嘉备舍〔二一〕，群神频行〔二二〕。国于是乎蒸尝，家于是乎尝祀〔二三〕，百姓夫妇择其令辰〔二四〕，奉其牺牲，敬其资盛，絜其粪除，慎其采服，禋其酒醴，帅其子姓〔二五〕，从其时享，虔其宗祝〔二六〕，道其顺辞，以昭祀其先祖，肃肃济济，如或临之。于是乎合其州乡朋友婚姻，比尔兄弟亲戚〔二七〕。于是乎弭其百苛，殄其谗慝〔二八〕，合其嘉好，结其亲暱〔二九〕，亿其上下〔三０〕，以申固其姓。上所以教民虔也，下所以昭事上也。天子禘郊之事，必自射其牲〔三一〕，王后必自春其资〔三二〕；诸侯宗庙之事，必自射牛、刲羊、击豕〔三三〕，夫人必自春其盛〔三四〕。况其下之人，其谁敢不战战兢兢，以事百神！天子亲春禘郊之盛〔三五〕，王后亲缲其服〔三六〕，自公以下至于庶人，其谁敢不齐肃恭敬致力于神！民所以摄固者也，若之何其舍之也〔三七〕！」<br/><br/>　　〔一〕　草养曰刍，穀养曰豢。<br/><br/>　　〔二〕　远，谓三牲。近，谓鸡鹜之属。浃日，十日也。<br/><br/>　　〔三〕　已，止也。<br/><br/>　　〔四〕　昭孝养，使民蕃息也。<br/><br/>　　〔五〕　气，志气也。纵，放也。底，著也。<br/><br/>　　〔六〕　滞，废也。振，惧也。言无祭祀，则民无所畏忌；无所畏忌，则志放纵；志放纵，则遂废滞难复恐惧也。<br/><br/>　　〔七〕　生，生物也。殖，长也。生物不长，神不降以福也。　案：「生，生物也。」原作「生，生人物也。」攷异卷四：「『人』字衍。下云『生物不长』，蒙上而言可证。」据删。<br/><br/>　　〔八〕　不从上令也。<br/><br/>　　〔九〕　封，封国也。<br/><br/>　　〔一０〕告以事类曰类。日祭于祖、考，月荐于曾、高，时类及二祧，岁祀于坛墠。<br/><br/>　　〔一一〕有月享也。<br/><br/>　　〔一二〕有时祭也。<br/><br/>　　〔一三〕岁乃祭也。<br/><br/>　　〔一四〕品物，谓若八蜡所祭猫虎昆虫之类。<br/><br/>　　〔一五〕三辰，日、月、星。祀天地，谓二王之后，非二王之后，祭分野星、山川而已。<br/><br/>　　〔一六〕礼，谓五祀及祖所自出。<br/><br/>　　〔一七〕祖，王父也。<br/><br/>　　〔一八〕〈豕尨〉，龙尾也。谓周十二月、夏十月，日月合辰于尾上。月令：「孟冬，日在尾。」<br/><br/>　　〔一九〕含收，收缩。万物含藏。<br/><br/>　　〔二０〕昌，盛也。作，起也。谓天气上也。是月，纯坤用事。<br/><br/>　　〔二一〕嘉，善也。时物毕成，舍入室也。<br/><br/>　　〔二二〕频，并也。言并行欲求食也。<br/><br/>　　〔二三〕蒸，冬祭也。尝，尝百物也。月令：「孟冬，大饮烝。」传曰：「闲蛰而蒸。」<br/><br/>　　〔二四〕辰，十二辰。<br/><br/>　　〔二五〕禋，絜也。子，众子。姓，同姓也。<br/><br/>　　〔二六〕宗，主祭祀。祝，主祝祈。<br/><br/>　　〔二七〕合，会也。比，亲也。<br/><br/>　　〔二八〕弭，止也。苛，虐也。殄，覆也。止、覆，谓解怨除恨。<br/><br/>　　〔二九〕合、结，谓于此更申固之。<br/><br/>　　〔三０〕亿，安也。<br/><br/>　　〔三一〕牲，牛也。<br/><br/>　　〔三二〕资，器实也。<br/><br/>　　〔三三〕刲，刺也。击，杀也。<br/><br/>　　〔三四〕在器曰盛。上言资，此言盛，互其文也。<br/><br/>　　〔三五〕帅后春之。<br/><br/>　　〔三六〕服，祭服。祭义云：「夫人缲，三盆，则王后一盆与。」周语曰：「王耕一墢，班三之。」<br/><br/>　　〔三七〕摄，持也。舍，废也。<br/><br/>　　王曰：「所谓一纯、二精、七事者，何也？」对曰：「圣王正端冕，以其不违心，帅其群臣精物以临监享祀，无有苛慝于神者，谓之一纯〔一〕。玉、帛为二精〔二〕。天、地、民及四时之务为七事。」王曰：「三事者，何也？」对曰：「天事武〔三〕，地事文〔四〕，民事忠信〔五〕。」王曰：「所谓百姓、千品、万官、亿丑、兆民经入畡数者，何也？」对曰：「民之彻官百〔六〕。王公之子弟之质能言能听彻其官者〔七〕，而物赐之姓，以监其官，是为百姓〔八〕。姓有彻品，十于王谓之千品〔九〕。五物之官，陪属万为万官〔一０〕。官有十丑，为亿丑〔一一〕。天子之田九畡，以食兆民〔一二〕，王取经入焉，以食万官〔一三〕。」<br/><br/>　　〔一〕　端，玄端之服。冕，大冠也。监，视也。不违心，谓心思端正、服则端正也。<br/><br/>　　〔二〕　明絜为精。<br/><br/>　　〔三〕　乾称刚健，故武。<br/><br/>　　〔四〕　地质柔顺，故文。易曰：「坤为文。」<br/><br/>　　〔五〕　以忠信为行。<br/><br/>　　〔六〕　彻，达也。自以名达于上者，有百官也。<br/><br/>　　〔七〕　质，有贤质。能言，能言其官职也。<br/><br/>　　〔八〕　物，事也，以功事赐之姓。官有世功，则有官族，若太史、司马之属。<br/><br/>　　〔九〕　谓一官之职，其僚属彻于王者有十品，百官，故有千品。<br/><br/>　　〔一０〕五物，谓天、地、神、民、类物之官也。臣之臣为陪属。谓有僚属转陪贰相佐助，复有十等，千品，故万官也。<br/><br/>　　〔一一〕丑，类也。以十丑承万为十万，十万曰亿，古数也。今以万万为亿。<br/><br/>　　〔一二〕九畡，九州之内有畡数也。食兆民，民称耕而食其中也。天子曰兆民。<br/><br/>　　〔一三〕经，常也。常入，征税也。<br/><br/>　　３　斗且廷见〔一〕令尹子常〔二〕，子常与之语，问蓄货聚马。归以语其弟，曰：「楚其亡乎！不然，令尹其不免乎。吾见令尹，令尹问蓄聚积实，如饿豺狼焉〔三〕，殆必亡者也。<br/><br/>　　〔一〕　案述闻卷二一：「『廷』亦『逛』之讹。」参见楚语上。<br/><br/>　　〔二〕　斗且，楚大夫。子常，子囊之孙囊瓦也。<br/><br/>　　〔三〕　实，财也。<br/><br/>　　「夫古者聚货不妨民衣食之利，聚马不害民之财用〔一〕，国马足以行军〔二〕，公马足以称赋〔三〕，不是过也。公货足以宾献，〔四〕家货足以共用〔五〕，不是过也。夫货、马邮则阙于民〔六〕，民多阙则有离叛之心，将何以封矣〔七〕。<br/><br/>　　〔一〕　货，珠玉之属，自然物也。货、马多，则养求者众，妨财力也。<br/><br/>　　〔二〕　国马，民马也。十六井为丘，有戎马一匹、牛三头，足以行军。<br/><br/>　　〔三〕　公马，公之戎马。称，举也。赋，兵赋也。<br/><br/>　　〔四〕　宾，飨赠也。献，贡也。<br/><br/>　　〔五〕　家，大夫也。<br/><br/>　　〔六〕　邮，过也。阙，缺也。<br/><br/>　　〔七〕　封，封国也。<br/><br/>　　「昔斗子文三舍令尹〔一〕，无一日之积，恤民之故也〔二〕。成王闻子文之朝不及夕也〔三〕，于是乎每朝设脯一束、糗一筐，以羞子文〔四〕。至于今〔五〕秩之〔六〕。成王每出子文之禄，必逃，王止而后复〔七〕。人谓子文曰：『人生求富，而子逃之，何也？』对曰：『夫从政者，以庇民也〔八〕。民多旷者，而我取富焉〔九〕，是勤民以自封也〔一０〕，死无日矣。我逃死，非逃富也。』故庄王之世，灭若敖氏，唯子文之后在，至于今处郧，为楚良臣〔一一〕。是不先恤民而后己之富乎？<br/><br/>　　〔一〕　子文，斗伯比之子于菟也。舍，去也。<br/><br/>　　〔二〕　积，储也。<br/><br/>　　〔三〕　成王，楚文王之子頵也。<br/><br/>　　〔四〕　糗，寒粥也。筐，器名也。羞，进也。<br/><br/>　　〔五〕　案：「今」下原有「令尹」二字，考异卷四：「『令尹』二字疑涉上文而衍，周礼酒正先郑注贾疏引国语作『至于今秩之』，可证。」今据删。<br/><br/>　　〔六〕　秩，常也。<br/><br/>　　〔七〕　禄，俸也。复，反也。<br/><br/>　　〔八〕　庇，覆也。<br/><br/>　　〔九〕　旷，犹空也。<br/><br/>　　〔一０〕勤，劳也。封，厚也。<br/><br/>　　〔一一〕庄王，成王孙也。若敖氏，子文之族也。鲁宣四年，子文之弟子斗椒为乱，庄王灭若敖氏之族，子文之孙箴尹克黄使齐而还，自拘于司败。王思子文之治楚也，曰：「子文无后，何以劝善。」使复其所。其子孙当昭王时为郧公。<br/><br/>　　「今子常，先大夫之后也〔一〕，而相楚君无令名于四方。民之羸馁，日已甚矣〔二〕。四境盈垒〔三〕，道谨相望〔四〕，盗贼司目，民无所放〔五〕。是之不恤，而蓄聚不厌，其速怨于民多矣〔六〕。积货滋多，蓄怨滋厚，不亡何待。<br/><br/>　　〔一〕　先大夫，子囊也。<br/><br/>　　〔二〕　羸，瘠也。言日日又甚。<br/><br/>　　〔三〕　盈，满也。垒，壁也。言垒壁满于四境之内。<br/><br/>　　〔四〕　道冢曰谨。诗云：「行有死人，尚或谨之。」<br/><br/>　　〔五〕　放，依也。<br/><br/>　　〔六〕　速，召也。<br/><br/>　　「夫民心之愠也〔一〕，若防大川焉，溃而所犯必大矣〔二〕。子常其能贤于成、灵乎？成不礼于穆，愿食熊蹯，不获而死〔三〕。灵不顾于民，一国弃之，如遗迹焉〔四〕。子常为政，而无礼不顾甚于成、灵，其独何力以待之〔五〕！」期年，乃有柏举之战，子常奔郑，昭王奔随〔六〕。<br/><br/>　　〔一〕　愠，怒也。<br/><br/>　　〔二〕　犯，败也。<br/><br/>　　〔三〕　成，成王，穆王商臣之父，欲黜商臣而立其弟职。商臣围成王，王请食熊蹯而死，不听，遂自杀。蹯，掌也。<br/><br/>　　〔四〕　灵王不君，罢弊楚国，三军叛之，如行人之遗弃其迹。<br/><br/>　　〔五〕　待，御也。<br/><br/>　　〔六〕　柏举，楚地。随，汉东之国。初，蔡昭侯朝于楚，子常欲其珮。唐成公亦朝焉，子常欲其驌驦马。二君不与，而留之三年。后与之，乃得归。归与吴伐楚，大败之。在鲁定四年。奔随，自郧奔随也。<br/><br/>　　４　吴人入楚，昭王出奔，济于成臼〔一〕，见蓝尹亹载其孥〔二〕。王曰：「载予。」对曰：「自先王莫坠其国〔三〕，当君而亡之，君之过也。」遂去王。王归，又求见，王欲执之，子西曰：「请听其辞，夫其有故〔四〕。」王使谓之曰：「成臼之役，而弃不穀，今而敢来，何也〔五〕？」对曰：「昔瓦唯长旧怨，以败于柏举，故君及此〔六〕。今又效之，无乃不可乎？臣避于成臼，以儆君也，庶悛而更乎〔七〕？今之敢见，观君之德也，曰：庶忆惧而鉴前恶乎〔八〕？君若不鉴而长之，君实有国而不爱，臣何有于死〔九〕，死在司败矣〔一０〕！惟君图之！」子西曰：「使复其位，以无忘前败〔一一〕。」王乃见之。<br/><br/>　　〔一〕　吴人，阖闾也。出奔随也。济，渡也。成臼，津名。<br/><br/>　　〔二〕　蓝尹亹，楚大夫。妻子曰孥。<br/><br/>　　〔三〕　坠，失也。<br/><br/>　　〔四〕　子西，平王之子、昭王之庶兄、令尹公子申也。故，犹意也。<br/><br/>　　〔五〕　而，女也。<br/><br/>　　〔六〕　瓦，子常名。长，犹积也。<br/><br/>　　〔七〕　悛，改也。<br/><br/>　　〔八〕　鉴，镜也。<br/><br/>　　〔九〕　案：此句下，公序本有注文「何惜于死」四字。<br/><br/>　　〔一０〕楚谓司寇为司败。<br/><br/>　　〔一一〕言见亹则念前败。<br/><br/>　　５　吴人入楚，昭王奔郧〔一〕，郧公之弟怀将弑王〔二〕，郧公辛止之。怀曰：「平王杀吾父〔三〕，在国则君，在外则雠也。见雠弗杀，非人也。」郧公曰：「夫事君者，不为外内行〔四〕，不为丰约举〔五〕，苟君之，尊卑一也。且夫自敌以下则有雠〔六〕，非是不雠。下虐上为弑，上虐下为讨，而况君乎！君而讨臣，何雠之为？若皆雠君，则何上下之有乎？吾先人以善事君，成名于诸侯，自斗伯比以来，未之失也。今尔以是殃之，不可〔七〕。」怀弗听，曰：「<br/><br/>　　吾思父，不能顾矣。」郧公以王奔随〔八〕。<br/><br/>　　〔一〕　郧，楚邑。<br/><br/>　　〔二〕　郧公，令尹子文玄孙之孙蔓成然之子斗辛也。<br/><br/>　　〔三〕　平王，昭王考也。父，蔓成然也。成然立平王，贪求无厌，平王杀之。<br/><br/>　　〔四〕　不为外内易行。<br/><br/>　　〔五〕　丰，盛也。约，衰也。举，动也。<br/><br/>　　〔六〕　敌，敌体也。<br/><br/>　　〔七〕　殃，病害也。<br/><br/>　　〔八〕　避怀也。<br/><br/>　　王归而赏及郧、怀，子西谏曰：「君有二臣，或可赏也，或可戮也。君王均之，群臣惧矣〔一〕。」王曰：「夫子期之二子耶？吾知之矣〔二〕。或礼于君，或礼于父，均之，不亦可乎！」<br/><br/>　　〔一〕　均，同也。言赏罚无别，故惧。<br/><br/>　　〔二〕　子期，成然字。<br/><br/>　　６　子西歎于朝，蓝尹亹曰：「吾闻君子唯独居思念前世之崇替，〔一〕与哀殡丧〔二〕，于是有歎，其馀则否。君子临政思义〔三〕，饮食思礼，同宴思乐，在乐思善，无有歎焉。今吾子临政而歎，何也？」子西曰：「阖庐能败吾师〔四〕。阖庐即世，吾闻其嗣又甚焉〔五〕。吾是以歎。」<br/><br/>　　〔一〕　崇，终也。替，废也。诗云：「曾不崇朝。」<br/><br/>　　〔二〕　涂木曰殡。<br/><br/>　　〔三〕　思公义也。<br/><br/>　　〔四〕　柏举之战。<br/><br/>　　〔五〕　嗣，嗣子夫差也。甚，谓政德过于父。<br/><br/>　　对曰：「子患政德之不修，无患吴矣。夫阖庐口不贪嘉味，耳不乐逸声〔一〕，目不淫于色，身不怀于安，朝夕勤志，卹民之羸〔二〕，闻一善〔三〕若惊，得一士若赏〔四〕，有过必悛〔五〕，有不善必惧，是故得民以济其志〔六〕。今吾闻夫差好罢民力以成私好，纵过而翳谏〔七〕，一夕之宿，台榭陂池必成，六畜玩好必从。夫差先自败也已，焉能败人。子修德以待吴，吴将毙矣。」<br/><br/>　　〔一〕　逸，淫也。<br/><br/>　　〔二〕　羸，病也。<br/><br/>　　〔三〕　案攷异卷四：「后汉书文苑传注，文选孔文举荐弥衡表、潘安仁杨荆州诔注引国语，『善』下有『言』字。」<br/><br/>　　〔四〕　若受赏也。<br/><br/>　　〔五〕　悛，改也。<br/><br/>　　〔六〕　济，成也。志，战克。<br/><br/>　　〔七〕　翳，鄣也。<br/><br/>　　７　王孙幸聘于晋〔一〕，定公飨之，赵简子鸣玉以相〔二〕，问于王孙幸曰：「楚之白珩犹在乎〔三〕？」对曰：「然。」简子曰：「其为宝也，几何矣〔四〕。」<br/><br/>　　〔一〕　王孙幸，楚大夫。<br/><br/>　　〔二〕　定公，晋顷公之子午也。简子，赵鞅也。鸣玉，鸣其佩玉以相礼也。<br/><br/>　　〔三〕　珩，佩上之横者。<br/><br/>　　〔四〕　几何世也。<br/><br/>　　曰：「未尝为宝。楚之所宝者，曰观射父〔一〕，能作训辞，以行事于诸侯〔二〕，使无以寡君为口实〔三〕。又有左史倚相，能道训典，以叙百物〔四〕，以朝夕献善败于寡君，使寡君无忘先王之业；又能上下说于鬼神，顺道其欲恶〔五〕，使神无有怨痛于楚国〔六〕。又有薮曰云连徒洲，金木竹箭之所生也〔七〕。龟、珠、角、齿、皮、革、羽、毛，所以备赋，以戒不虞者也〔八〕。所以共币帛，以宾享于诸侯者也〔九〕。若诸侯之好币具，而导之以训辞〔一０〕，有不虞之备，而皇神相之〔一一〕，寡君其可以免罪于诸侯，而国民保焉〔一二〕。此楚国之宝也。若夫白珩，先王之玩也，何宝之焉〔一三〕？<br/><br/>　　〔一〕　言以贤为宝。<br/><br/>　　〔二〕　言以训辞交结诸侯。<br/><br/>　　〔三〕　口实，毁弄。<br/><br/>　　〔四〕　叙，次也。物，事也。<br/><br/>　　〔五〕　说，媚也。<br/><br/>　　〔六〕　痛，疾也。<br/><br/>　　〔七〕　楚有云梦薮，泽名也。连，属也。水中可居者曰洲，徒其名也。<br/><br/>　　〔八〕　龟，所以备吉凶。珠，所以御火灾。角，所以为弓弩。齿，象齿，所以为珥。皮，虎豹皮也，所以为茵鞬。革，犀兕也，所以为甲冑。羽，鸟羽，所以为旍。毛，氂牛尾，所以注竿首。赋，兵赋。虞，度也。<br/><br/>　　〔九〕　享，献也。<br/><br/>　　〔一０〕导，行也。<br/><br/>　　〔一一〕能媚于神，故皇神相之。皇，大也。相，助也。<br/><br/>　　〔一二〕保，安也。<br/><br/>　　〔一三〕玩，玩弄之物。<br/><br/>　　「幸闻国之宝六而已。明王圣人能制议百物〔一〕，以辅相国家，则宝之；玉足以庇廕嘉穀，使无水旱之灾，则宝之〔二〕；龟足以宪臧否，则宝之〔三〕；珠足以御火灾，则宝之〔四〕；金足以御兵乱，则宝之〔五〕；山林薮泽足以备财用，则宝之。若夫譁嚣之美，〔六〕楚虽蛮夷，不能宝也〔七〕。」<br/><br/>　　〔一〕　案：此句公序本无「明王」、「人」三字。<br/><br/>　　〔二〕　玉，祭祀之玉。<br/><br/>　　〔三〕　宪，法也，取善恶之法。<br/><br/>　　〔四〕　珠，水精，故以御火灾。<br/><br/>　　〔五〕　金，所以为兵也。<br/><br/>　　〔六〕　譁嚣，犹讙譁，谓若鸣玉以相。<br/><br/>　　〔七〕　微刺简子。<br/><br/>　　８　惠王以梁与鲁阳文子〔一〕，文子辞，曰：「梁险而在境，惧子孙之有贰者也〔二〕。夫事君无憾，憾则惧偪〔三〕，偪则惧贰。〔四〕夫盈而不偪〔五〕，憾而不贰者，臣能自寿〔六〕，不知其他〔七〕。纵臣而得全其首领以没〔八〕，惧子孙之以梁之险，而乏臣之祀也〔九〕。」王曰：「子之仁，不忘子孙，施及楚国，敢不从子。」与之鲁阳。<br/><br/>　　〔一〕　惠王，昭王子，越女之子章。梁，楚北境也。文子，平王之孙、司马子期子鲁阳公也。<br/><br/>　　〔二〕　贰，二心也。<br/><br/>　　〔三〕　憾，恨也。无恨，谓得志也。偪，偪上也。<br/><br/>　　〔四〕　偪则惧诛，故贰也。<br/><br/>　　〔五〕　盈，志满也。<br/><br/>　　〔六〕　寿，保也。<br/><br/>　　〔七〕　他，子孙也。<br/><br/>　　〔八〕　案：「全其首领」原作「以其首领」。攷异卷四：「文选注（褚渊碑文注引国语），『以』作『全』。」今据改。<br/><br/>　　〔九〕　恃险而贰，将见诛绝。<br/><br/>　　９　子西使人召王孙胜〔一〕，沉诸梁闻之〔二〕，见子西曰：「<br/><br/>　　闻子召王孙胜，信乎？」曰：「然。」子高曰：「将焉用之？」曰：「吾闻之，胜直而刚，欲寘之境〔三〕。」<br/><br/>　　〔一〕　王孙胜，故平王太子建之子白公胜也。初，费无极为太子少师，无宠，太子娶于秦而美，劝王纳之，遂谮太子曰：「建将叛。」太子奔郑。又与晋谋郑，郑人杀之，胜奔吴。在鲁哀十六年。<br/><br/>　　〔二〕　沉诸梁，楚左司马沉尹戌之子叶公子高。<br/><br/>　　〔三〕　寘，置也。传曰：「召之，使处吴境，为白公。」　案：「<br/><br/>　　使处吴境」，述闻卷一九：「今本韦注，『境』上有『吴』字，乃后人依误本左传加之，与正文不合。」<br/><br/>　　子高曰：「不可。其为人也，展而不信〔一〕，爱而不仁〔二〕，诈而不智〔三〕，毅而不勇〔四〕，直而不衷〔五〕，周而不淑。〔六〕复言而不谋身，展也〔七〕；爱而不谋长，不仁也〔八〕；以谋盖人，诈也〔九〕；疆忍犯义〔一０〕，毅也〔一一〕；直而不顾，不衷也〔一二〕；周言弃德，不淑也〔一三〕。是六德者，皆有其华而不实者也，将焉用之。<br/><br/>　　〔一〕　展，诚也。诚，谓复言而非忠信之道。<br/><br/>　　〔二〕　外爱人，内无仁心也。<br/><br/>　　〔三〕　以诈行谋，而非智道也。智人不诈。<br/><br/>　　〔四〕　毅，果也。<br/><br/>　　〔五〕　衷，中也。君子恶讦以为直。<br/><br/>　　〔六〕　周，审也。淑，善也。<br/><br/>　　〔七〕　复言，言可复，不欺人也。不谋身，不计身害也。<br/><br/>　　〔八〕　外爱人，不计终身也。<br/><br/>　　〔九〕　盖，掩也。<br/><br/>　　〔一０〕案：「疆忍犯义」，札记引段玉裁说：「『犯义』二字当是注，误为正文。」<br/><br/>　　〔一一〕疆，疆力。忍，忍犯义也。<br/><br/>　　〔一二〕不顾隐讳。<br/><br/>　　〔一三〕取周其言，而不以德。<br/><br/>　　「彼其父为戮于楚，其心又狷而不絜〔一〕。若其狷也，不忘旧怨，而不以絜悛德〔二〕，思报怨而已。则其爱也足以得人，其展也足以复之〔三〕，其诈也足以谋之，其直也足以帅之〔四〕，其周也足以盖之〔五〕，其不絜也足以行之，而加之以不仁，奉之以不义，蔑不克矣。<br/><br/>　　〔一〕　狷者，直己之志，不从人也。不絜，非絜行。<br/><br/>　　〔二〕　悛，改也。<br/><br/>　　〔三〕　复，复其前言。<br/><br/>　　〔四〕　帅，帅众也。<br/><br/>　　〔五〕　言其周密足以覆盖其恶。<br/><br/>　　「夫造胜之怨者，皆不在矣〔一〕。若来而无宠，速其怒也〔二〕。若其宠之，毅贪无厌，既能得入〔三〕，而耀之以大利〔四〕，不仁以长之〔五〕，思旧怨以修其心〔六〕，苟国有衅，必不居矣。〔七〕非子职之，其谁乎〔八〕？彼将思旧怨而欲大宠〔九〕，动而得人〔一０〕，怨而有术〔一一〕，若果用之，害可待也。余爱子与司马，故不敢不言〔一二〕。<br/><br/>　　〔一〕　怨，谓谮太子者费无极之徒。<br/><br/>　　〔二〕　速，疾也。<br/><br/>　　〔三〕　案：「既能得入」，述闻卷二一：「『入』当为『人』，『<br/><br/>　　能得人』，即上文所谓爱也，足以得人也。『耀之以大利』，谓示其人以大利也。下文『动而得人』，即承此句言之。若作『入』字，则义不可通。』」<br/><br/>　　〔四〕　耀，示也。<br/><br/>　　〔五〕　长其利欲。<br/><br/>　　〔六〕　修其报雠之心。<br/><br/>　　〔七〕　衅，隙也。<br/><br/>　　〔八〕　职，主也，言子西将主此祸。<br/><br/>　　〔九〕　大宠，令尹、司马也。<br/><br/>　　〔一０〕爱，故得人。<br/><br/>　　〔一一〕父死而怨，故有术也。<br/><br/>　　〔一二〕司马，子西之弟子期。<br/><br/>　　子西曰：「德其忘怨乎〔一〕！余善之，夫乃其宁〔二〕。」子高曰：「不然。吾闻之，唯仁者可好也，可恶也，可高也，可下也。好之不偪，恶之不怨，高之不骄，下之不惧。不仁者则不然。人好之则偪，恶之则怨，高之则骄，下之则惧。骄有欲焉〔三〕，惧有恶焉〔四〕，欲恶怨偪，所以生诈谋也。子将若何？若召而下之，将戚而惧；为之上者，将怒而怨。诈谋之心，无所靖矣〔五〕。有一不义，犹败国家，今一五六，而必欲用之，不亦难乎？吾闻国家将败，必用姦人，而嗜其疾味，其子之谓乎〔六〕？<br/><br/>　　〔一〕　言绥之以德，必忘怨也。<br/><br/>　　〔二〕　宁，安也。<br/><br/>　　〔三〕　欲专宠也。<br/><br/>　　〔四〕　恶其上也。<br/><br/>　　〔五〕　靖，安也。<br/><br/>　　〔六〕　嗜，贪也。疾味，味为己生疾害，喻好不善也。<br/><br/>　　「夫谁无疾眚〔一〕！能者早除之。旧怨灭宗，国之疾眚也，为之关籥蕃篱而远备闲之，犹恐其至也〔二〕，是之为日惕〔三〕。若召而近之，死无日矣。人有言曰：『狼子野心，怨贼之人也。』其又何善乎？若子不我信，盍求若敖氏与子干、子皙之族而近之〔四〕？安用胜也，其能几何〔五〕？<br/><br/>　　〔一〕　眚，犹灾也。<br/><br/>　　〔二〕　蕃篱，壁落闲阑也。<br/><br/>　　〔三〕　惕，惧也。<br/><br/>　　〔四〕　若敖氏，庄王所灭斗椒也。子干、子皙，恭王庶子公子比、公子黑肱也。平王所杀而代之，何独不召而近也？<br/><br/>　　〔五〕　言危不久。<br/><br/>　　「昔齐驺马繻以胡公入于具〔一〕水〔二〕，邴歜、阎职戕懿公于囿竹〔三〕，晋长鱼矫杀三郄于榭〔四〕，鲁幸人荦杀子般于次〔<br/><br/>　　五〕，夫是谁之故也，非唯旧怨乎〔六〕？是皆子之所闻也。人求多闻善败，以监戒也。今子闻而弃之，犹蒙耳也〔七〕。吾语子何益，吾知逃也已〔八〕。」<br/><br/>　　〔一〕　案：「具水」原作「贝水」。攷异卷四：「案『贝』当作『<br/><br/>　　具』，水经巨洋水注引国语作『具水』。」今据改，注文同。<br/><br/>　　〔二〕　驺马繻，齐大夫也。胡公，齐太公玄孙之子胡公靖也。具，水名。胡公虐马繻，马繻弑胡公，内之具水。<br/><br/>　　〔三〕　戕，残也。歜、职皆齐臣。懿公，齐桓公之子商人也。为公子时，与邴歜之父争田，弗胜。及即位，乃掘而刖之，而使歜僕纳阎职之妻，而使职骖乘。鲁文十八年，懿公游于申池，二子弑公，而纳诸竹中。<br/><br/>　　〔四〕　长鱼矫，晋大夫。三郄，錡、至、犨也。犨与矫争田，执而梏之，与其父母妻子同一辕。既矫嬖于厉公，谮而杀三郄于榭。<br/><br/>　　〔五〕　幸人，养马者。子般，鲁庄公太子。次，舍也。雩，讲于梁氏，女公子观之，荦自牆外与之戏，子般鞭之。庄公薨，子般即位，次于党氏，公子庆父通于夫人，夫人欲立之，庆父使荦贼子般于党氏。在鲁庄三十二年。<br/><br/>　　〔六〕　故，事也。<br/><br/>　　〔七〕　蒙，覆也。<br/><br/>　　〔八〕　逃，逃胜之难。<br/><br/>　　子西笑曰：「子之尚胜也〔一〕。」不从，遂使为白公。子高以疾閒居于蔡〔二〕。及白公之乱，子西、子期死〔三〕。叶公闻之，曰：「吾怨其弃吾言，而德其治楚国，楚国之能平均以复先王之业者，夫子也〔四〕。以小怨寘大德，吾不义也，将入杀之〔五〕。」帅方城之外以入，杀白公而定王室〔六〕，葬二子之族〔七〕。<br/><br/>　　〔一〕　言子论议好尚胜也。<br/><br/>　　〔二〕　蔡，故蔡国，楚灭之，叶公兼而治焉。<br/><br/>　　〔三〕　白公请伐郑以报父雠，子西既许之，未起师，晋伐郑，楚又救之，与之盟。白公怒，遂作乱，杀二子于朝。在鲁哀十六年。<br/><br/>　　〔四〕　夫子，子西。<br/><br/>　　〔五〕　杀白公也。<br/><br/>　　〔六〕　定王室，谓兼令尹、司马以平楚国。既定，乃使子西之子甯为令尹，子期之子宽为司马，而老于叶。<br/><br/>　　〔七〕　子西、子期之族多见害，故皆为葬之。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5292.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5294.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

