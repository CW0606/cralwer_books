<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第三_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第三全文,韦昭作品" />
<meta name="description" content="国语注原文阅读,国语卷第三全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5277.html";
var nextpage="novel-read-353-5279.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第三</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5277.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第三</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:00:28<span class="divide">|</span></p>
<div class="page-body">
<div class="page-content">
<p>周语下<br/><br/>　　１　柯陵之会〔一〕，单襄公见晋厉公视远步高〔二〕。晋郄錡见其语犯〔三〕。郄犨见，其语迂〔四〕。郄至见，其语伐〔五〕。齐国佐见，其语尽〔六〕。鲁成公见，言及晋难及郄犨之谮〔七〕。<br/><br/>　　〔一〕　柯陵，郑西地名也。经书：「公会尹子、单子、晋侯、齐侯、宋公、卫侯、曹伯、邾人伐郑。六月乙酉，同盟于柯陵。」在鲁成十七年。　案攷异卷一：「公序本作『公会尹子、单子、晋侯、齐国佐、邾人于柯陵，以伐郑。』案公序本是也。『单子』系后人误增，下注云：单襄公『时命事而不与会，故不书。』是注无此二字矣。韦宏嗣所据之经在鲁成公十六年。经书：『公会尹子、晋侯、齐国佐伐郑。』内传云：『公会尹武公及诸侯伐郑。诸侯之师次于郑西。』杜预云：『柯陵，郑西地。』然则郑西即柯陵，内传郑西之师即外传柯陵之会。下文传云：『十一年，诸侯会于柯陵。』简王十一年，正鲁成公十六年。会柯陵在前，而盟柯陵在后，本属两时两事，故韦注云『于柯陵以伐郑』，此通内、外传以释之，其说当矣。明道本乃据十七年经书『同盟于柯陵』，遂误合国语改窜韦注，不知传、注皆不可通也。」<br/><br/>　　〔二〕　襄公，王卿士，单朝之谥也。时命事而不与会，故不书。厉公，晋成公之孙、景公之子厉公州蒲也。视远，望视远；步高，举足高也。<br/><br/>　　〔三〕　郄錡，晋卿，郄克之子驹伯也。犯，陵犯人也。<br/><br/>　　〔四〕　郄犨，晋卿，郄錡之族父、步扬之子苦成叔也。迂，迂迴，加诬于人也。<br/><br/>　　〔五〕　郄至，晋卿，犨之弟子温季昭子也。伐，好伐其功也。<br/><br/>　　〔六〕　国佐，齐卿，国归父之子国武子也。尽者，尽其心意，善恶褒贬无所讳也。<br/><br/>　　〔七〕　成公，鲁宣公之子成公黑肱也。言及晋难，语次及晋将罪己之难，及为郄犨所诬也。晋将伐郑，使栾黶乞师于鲁，成公将如会。叔孙侨如通于成公之母穆姜，欲去季孟氏，而取其室。穆姜送公，使逐季孟，公以晋难告，请反而听命。姜怒，公子偃、公子鉏趋过，指之曰：「女不可，是皆君也。」公惧，待于坏隤，儆守而后行，故不及战。郄犨受侨如之赂，为之谮鲁于晋侯，曰：「鲁侯后至者，待于坏隤，将以待胜者。」晋侯怒，不见公。故成公为单子言之也。<br/><br/>　　单子曰：「君何患焉！晋将有乱，其君与三郄其当之乎！」鲁侯曰：「寡人惧不免于晋，今君曰『将有乱』，敢问天道乎，抑人故也〔一〕？」对曰：「吾非瞽、史，焉知天道〔二〕？吾见晋君之容，而听三郄之语矣，殆必祸者也。夫君子目以定体，足以从之〔三〕，是以观其容而知其心矣〔四〕。目以处义〔五〕，足以步目，今晋侯视远而足高，目不在体〔六〕，而足不步目，其心必异矣。目体不相从，何以能久？夫合诸侯，民〔七〕之大事也，于是乎观存亡。故国将无咎，其君在会，步言视听，必皆无谪，则可以知德矣。视远，日绝其义〔八〕；足高，日弃其德〔九〕；言爽，日反其信〔一０〕；听淫，日离其名〔一一〕。夫目以处义，足以践德〔一二〕，口以庇信〔一三〕，耳以听名者也〔一四〕，故不可不慎也。偏丧有咎〔一五〕，既丧则国从之〔一六〕。晋侯爽二，吾是以云〔一七〕。<br/><br/>　　〔一〕　故，事也。将以天道占之乎，以人事知之乎？<br/><br/>　　〔二〕　瞽，乐太师，掌知音乐风气，执同律以听军声，而诏吉凶。史，太史，掌抱天时，与太师同车，皆知天道者。<br/><br/>　　〔三〕　体，手足也。论语曰「四体不勤」也。<br/><br/>　　〔四〕　心不固，则容不正也。<br/><br/>　　〔五〕　义，宜也。<br/><br/>　　〔六〕　在，存也。<br/><br/>　　〔七〕　案：「民」，公序本作「国」。<br/><br/>　　〔八〕　谪，谴也。言日日绝其宜也。<br/><br/>　　〔九〕　人君容止，佩玉有节。今步高失仪，弃其德也。<br/><br/>　　〔一０〕爽，贰也。反，违也。<br/><br/>　　〔一一〕淫，滥也。离，失也。名，声也。失所名也。<br/><br/>　　〔一二〕践，履也。动履，德行也。<br/><br/>　　〔一三〕庇，覆也。言行相覆为信也。<br/><br/>　　〔一四〕耳所以听，别万事之名声也。<br/><br/>　　〔一五〕丧，亡也。步、言、视、听四者而亡其二，为偏丧。偏丧者有咎，咎及身也。<br/><br/>　　〔一六〕既，尽也。四者尽丧，国从而亡也。<br/><br/>　　〔一七〕爽，当为「丧」字之误也。丧二，视与步也，是为偏丧，故言晋君当之。<br/><br/>　　「夫郄氏，晋之宠人也，三卿而五大夫，可以戒惧矣〔一〕。高位寔疾颠〔二〕，厚味寔腊毒〔三〕。今郄伯之语犯，叔迂，季伐，〔四〕犯则陵人，迂则诬人，伐则掩人〔五〕。有是宠也，而益之以三怨，其谁能忍之〔六〕！虽齐国子亦将与焉〔七〕。立于淫乱之国，而好尽言，以招人过，怨之本也〔八〕。唯善人能受尽言〔九〕，齐其有乎〔一０〕？吾闻之，国德而邻于不修，必受其福〔一一〕。今君偪于晋，而邻于齐，齐、晋有祸，可以取伯，无德之患，何忧于晋？且夫长翟之人利而不义〔一二〕，其利淫矣，流之若何〔一三〕？」<br/><br/>　　〔一〕　三卿，錡、犨、至也。复有五人为大夫，故号八郄也。<br/><br/>　　〔二〕　高者近危。疾，速也。颠，陨也。<br/><br/>　　〔三〕　厚味，喻重禄也。腊，亟也，读若「广」。昔酒焉，味厚者，其毒亟也。　案：「广」，公序本作「庙」。攷异卷一：「案皆非也。此必『酋』字之误，『酋』、『昔』俱有久义。」<br/><br/>　　〔四〕　伯，錡也。叔，犨也。季，至也。<br/><br/>　　〔五〕　掩人之美。<br/><br/>　　〔六〕　益，犹加也。三怨，陵、诬、掩也。<br/><br/>　　〔七〕　与，与于祸也。<br/><br/>　　〔八〕　招，举也。<br/><br/>　　〔九〕　思闻过以自改。<br/><br/>　　〔一０〕言无也。<br/><br/>　　〔一一〕国德，己国有德也。邻于不修，与不修德者为邻也。<br/><br/>　　〔一二〕长翟之人，谓叔孙侨如也。侨如之父得臣败翟于咸，获长翟侨如，因名其子为侨如。利而不义者，好利而不义。通于穆姜，欲逐季孟而专鲁国也。<br/><br/>　　〔一三〕言其所利骄淫之事耳。流，放也，放之若何也。<br/><br/>　　鲁侯归，乃逐叔孙侨如。简王十一年，诸侯会于柯陵〔一〕。十二年，晋杀三郄。十三年，晋侯弑〔二〕，于翼东门葬，以车一乘。〔三〕齐人杀国武子〔四〕。<br/><br/>　　〔一〕　简王十一年，鲁成十七年也。　案攷异卷一：「案『七』当作『六』，字之误也。简王十二年，晋杀三郄，在鲁成十七年。十三年，晋杀厉公，在鲁成十八年。然则简王十一年为鲁成十六年无疑矣。」<br/><br/>　　〔二〕　厉公既杀三郄，栾书、中行偃惧诛，执厉公而杀之于匠郦氏也。<br/><br/>　　〔三〕　翼，晋别都也。传曰「葬之于翼东门之外」，不得同于先君也。礼，诸侯七命，遣车七乘。以车一乘，不成丧也。<br/><br/>　　〔四〕　是年，齐人又杀国佐也。齐庆剋通于灵公之母声孟子。国佐召庆剋而谓之，庆剋以告夫人，夫人塑之于灵公，灵公杀之。杀在鲁成十八年也。<br/><br/>　　２　晋孙谈之子周适周，事单襄公〔一〕，立无跛〔二〕，视无还〔三〕，听无耸〔四〕，言无远〔五〕；言敬必及天〔六〕，言忠必及意〔七〕，言信必及身〔八〕，言仁必及人〔九〕，言义必及利，〔一０〕言智必及事〔一一〕，言勇必及制〔一二〕，言教必及辩，〔一三〕言孝必及神〔一四〕，言惠必及和〔一五〕，言让必及敌；〔一六〕晋国有忧未尝不戚〔一七〕，有庆未尝不怡〔一八〕。<br/><br/>　　〔一〕　谈，晋襄公之孙惠伯谈也。周者，谈之子，晋悼公之名也。晋自献公用骊姬之谗诅，不畜群公子，故孙周适周事单襄公。<br/><br/>　　〔二〕　跛，偏任也。<br/><br/>　　〔三〕　睛转复反为还也。<br/><br/>　　〔四〕　不耸耳而听也。<br/><br/>　　〔五〕　远，谓非耳目所及也。<br/><br/>　　〔六〕　象天之敬，乾乾不息。<br/><br/>　　〔七〕　出自心意为忠。<br/><br/>　　〔八〕　先信于身，而后及人。<br/><br/>　　〔九〕　博爱于人为仁。<br/><br/>　　〔一０〕能利人物，然后为义。易曰：「利物足以和义。」<br/><br/>　　〔一一〕能处事物为智。<br/><br/>　　〔一二〕以义为制也，勇而不义非勇也。<br/><br/>　　〔一三〕辩，别也。能分别是非，乃可以教。<br/><br/>　　〔一四〕孝于鬼神，则存者信矣。<br/><br/>　　〔一五〕惠，爱也。和，睦也。言致和睦，乃为亲爱也。<br/><br/>　　〔一六〕虽在匹敌，犹以礼让也。<br/><br/>　　〔一七〕急其宗也。<br/><br/>　　〔一八〕庆，福也。怡，悦也。<br/><br/>　　襄公有疾，召顷公而告之〔一〕，曰：「必善晋周，将得晋国。其行也文〔二〕，能文则得天地。天地所胙，小而后国〔三〕。夫敬，文之恭也〔四〕；忠，文之实也〔五〕；信，文之孚也〔六〕；仁，文之爱也〔七〕；义，文之制也〔八〕；智，文之舆也〔九〕；勇，文之帅也〔一０〕；教，文之施也〔一一〕；孝，文之本也〔一二〕；惠，文之慈也〔一三〕；让，文之材也〔一四〕。象天能敬〔一五〕，帅意能忠〔一六〕，思身能信〔一七〕，爱人能仁〔一八〕，利制能义〔一九〕，事建能智〔二０〕，帅义能勇〔二一〕，施辩能教〔二二〕，昭神能孝〔二三〕，慈和能惠〔二四〕，推敌能让〔二五〕。此十一者，夫子皆有焉〔二六〕。<br/><br/>　　〔一〕　顷公，单襄公之子也。<br/><br/>　　〔二〕　经纬天地曰文。<br/><br/>　　〔三〕　胙，福也。天之所福，小则得国，大得天下也。<br/><br/>　　〔四〕　文者，德之总名也。恭者，其别行也。十一义皆如之。<br/><br/>　　〔五〕　忠自中出，故为文之实诚也。<br/><br/>　　〔六〕　孚，覆也。<br/><br/>　　〔七〕　仁者，文之慈爱。<br/><br/>　　〔八〕　义所以制断事宜也。<br/><br/>　　〔九〕　智所以载行文德。<br/><br/>　　〔一０〕谓以勇帅行，其心义。<br/><br/>　　〔一一〕所以施布德化。<br/><br/>　　〔一二〕言人始于事亲，故孝为文本也。<br/><br/>　　〔一三〕慈，爱也。<br/><br/>　　〔一四〕材，用也。<br/><br/>　　〔一五〕言能则天，是能敬也。<br/><br/>　　〔一六〕帅，循也。循己之意，恕而行之，为忠也。<br/><br/>　　〔一七〕思诚其身，乃为信也。易曰「体信，足以长人」也。<br/><br/>　　〔一八〕言爱人乃为仁也。<br/><br/>　　〔一九〕以利为制，故能义也。<br/><br/>　　〔二０〕能处立百事，为智也。<br/><br/>　　〔二一〕修义而行，故能勇。君子有勇而无义，为乱。<br/><br/>　　〔二二〕施其道化而行，能辩明之，故能教。<br/><br/>　　〔二三〕昭，显也。尊而显之，若周公然。<br/><br/>　　〔二四〕慈爱和睦，故能惠也。<br/><br/>　　〔二五〕与己体敌，犹推先之，故能让。<br/><br/>　　〔二六〕夫子，晋周也。<br/><br/>　　「天六地五，数之常也〔一〕。经之以天，纬之以地〔二〕。经纬不爽，文之象也〔三〕。文王质文，故天胙之以天下。夫子被之矣〔四〕，其昭穆又近，可以得国〔五〕。且夫立无跛，正也；视无还，端也；听无耸，成也〔六〕；言无远，慎也。夫正，德之道也〔七〕；端，德之信也〔八〕；成，德之终也〔九〕；慎，德之守也〔一０〕。守终纯固，道正事信，明令德矣〔一一〕。慎成端正，德之相也〔一二〕。为晋休戚，不背本也〔一三〕。被文相德，非国何取！〔一四〕<br/><br/>　　〔一〕　天有六气，谓阴、阳、风、雨、晦、明也。地有五行，金、木、水、火、土也。<br/><br/>　　〔二〕　以天之六气为经，以地之五行为纬，而成之也。<br/><br/>　　〔三〕　爽，差也。<br/><br/>　　〔四〕　质文，其质性有文德也。被，被服之也。言文王质性有文德，故能得天下。晋周则被服之，可以得国也。<br/><br/>　　〔五〕　父昭子穆，孙复为昭，一昭一穆，相次而下。近者，言周子之亲与晋最近。<br/><br/>　　〔六〕　成，定也。<br/><br/>　　〔七〕　德之道路。<br/><br/>　　〔八〕　端悫故信。<br/><br/>　　〔九〕　志定故能终也。<br/><br/>　　〔一０〕守，守德也。<br/><br/>　　〔一一〕言周子明于善德也。<br/><br/>　　〔一二〕相，助也。慎成端正，覆述上事，为下出也。<br/><br/>　　〔一三〕休，喜也。<br/><br/>　　〔一四〕被服文德，又以四行辅助之。非国何取，言必得国也。<br/><br/>　　「成公之归也，吾闻晋之筮之也〔一〕，遇乾之否，曰：『配而不终，君三出焉〔二〕。』一既往矣，后之不知，其次必此〔三〕。且吾闻成公之生也，其母梦神规其臀以墨，曰：『使有晋国〔四〕，三而畀驩之孙〔五〕。』故名之曰『黑臀』，于今再矣〔六〕。襄公曰驩，此其孙也〔七〕。而令德孝恭，非此其谁？且其梦曰：『必驩之孙，实有晋国。』其卦曰：『必三取君于周。』其德又可以君国，三袭焉〔八〕。吾闻之大誓，故曰：『朕梦协朕卜，袭于休祥，戎商必克〔九〕。』以三袭也〔一０〕。晋仍无道而鲜冑，其将失之矣。〔一一〕必早善晋子，其当之也〔一二〕。」<br/><br/>　　〔一〕　成公，晋文公之庶子成公黑臀也。归者，自周归晋也。赵穿弑灵公，赵盾逆公子黑臀于周而立之。蓍曰筮，筮立成公也。<br/><br/>　　〔二〕　乾下乾上，乾也。坤下乾上，否也。乾初九、九二、九三，变而之否也。乾，天也，君也，故曰配，配先君也。不终，子孙不终为君也。乾下变而为坤，坤，地也，臣也。天地不交曰否，变有臣象。三爻，故三世而终。上有乾，乾，天子也。五体不变，周天子国也。三爻有三变，故君三出于周也。　案：「乾，天子也」下，公序本有「五亦天子」四字。<br/><br/>　　〔三〕　一，谓成公，已往为晋吾。后之不知，不知最后者在谁也。其次必此，次成公而往者，必周子也。<br/><br/>　　〔四〕　规，画也。臀，凥也。<br/><br/>　　〔五〕　畀，予也。三世为晋君，而更予驩之孙也。驩，晋襄公之名也。孙，曾孙周子也。自孙已下皆称孙，诗曰「周公之孙」，谓僖公也。<br/><br/>　　〔六〕　贾侍中云：「于今，单襄公时也。晋厉公即黑臀之孙也，黑臀之后二世为君，与黑臀满三世矣。」唐尚书云：「时晋景公在位，成公生景公，故言再。」昭谓：鲁成十七年，单襄公与晋厉公会于柯陵，后三年而单襄公卒。其岁厉公弑，则襄公将死时，非景公明矣。贾君得之。　案：「鲁成十七年」，攷异卷一：「案『七』当作『六』，辨见前篇。」<br/><br/>　　〔七〕　此周子者，晋襄公之孙也。<br/><br/>　　〔八〕　袭，合也。三合，德、梦卦也。<br/><br/>　　〔九〕　大誓，伐纣之誓也。故，故事也。朕，武王自谓也。协，合也。休，美也。祥，福之先见者也。戎，兵也。言武王梦与卜合，又合美善之祥，以兵伐殷，必克之也。<br/><br/>　　〔一０〕言武王梦、卜、祥三合，故遂克商有天下。今晋周德梦、卦亦三合，将必得国也。<br/><br/>　　〔一一〕仍，数也。鲜，寡也。冑，后也。〔晋厉公数行无道，晋公族之后又寡少，将失国也〕。<br/><br/>　　〔一二〕晋子，周子也。<br/><br/>　　顷公许诺。及厉公之乱，召周子而立之，是为悼公〔一〕。<br/><br/>　　〔一〕　乱，谓弑也。<br/><br/>　　３　灵王二十二年〔一〕，穀、洛斗，将毁王宫〔二〕。王欲壅之〔三〕，太子晋谏曰：「不可〔四〕。晋闻古之长民者〔五〕，不堕山〔六〕，不崇薮〔七〕，不防川〔八〕，不窦泽〔九〕。夫山，土之聚也；薮，物之归也〔一０〕；川，气之导也〔一一〕；泽，水之锺也〔一二〕。夫天地成而聚于高，归物于下〔一三〕。疏为川谷，以导其气〔一四〕；陂塘污庳，以锺其美〔一五〕。是故聚不阤崩，而物有所归〔一六〕；气不沉滞，而亦不散越〔一七〕。是以民生有财用，而死有所葬〔一八〕。然则无夭、昏、札、瘥之忧，而无飢、寒、乏、匮之患〔一九〕，故上下能相固，以待不虞〔二０〕，古之圣王唯此之慎〔二一〕。<br/><br/>　　〔一〕　灵王，周简王之子灵王大心也。二十二年，鲁襄公二十四年也。是岁，齐人城郏。<br/><br/>　　〔二〕　穀、洛，二水名也。洛在王城之南，穀在王城之北，东入于缠。斗者，两水激，有似于斗也。至灵王时，穀水盛，出于王城之西，而南流合于洛水，毁王城西南，将及王宫，故齐人城郏也。案：「<br/><br/>　　斗者，两水激，有似斗也」，公序本「激」作「格」，又此九字在「<br/><br/>　　穀、洛二水名也」句下。<br/><br/>　　〔三〕　欲壅防穀水，使北出也。<br/><br/>　　〔四〕　晋，灵王太子也，早卒不立。<br/><br/>　　〔五〕　长，犹君也。<br/><br/>　　〔六〕　堕，毁也。<br/><br/>　　〔七〕　崇，高也。泽无水曰薮。<br/><br/>　　〔八〕　防，障也。流曰川。<br/><br/>　　〔九〕　泽，居水也。窦，决也。不为此四者，为反天性也。<br/><br/>　　〔一０〕物所生归也。<br/><br/>　　〔一一〕导，达也。易曰：「山泽通气。」<br/><br/>　　〔一二〕锺，聚也。<br/><br/>　　〔一三〕聚，聚物也。高，山陵也。下，薮泽也。<br/><br/>　　〔一四〕疏，通也。<br/><br/>　　〔一五〕畜水曰陂，塘也。美，谓滋润也。<br/><br/>　　〔一六〕大曰崩，小曰阤。<br/><br/>　　〔一七〕沉，伏也。滞，积也。越，远也。<br/><br/>　　〔一八〕物有所归，故生有财用。山陵不崩，故死有所葬。齐语曰：「陵为之终。」<br/><br/>　　〔一九〕短折曰夭。狂惑曰昏。疫死曰札。瘥，病也。<br/><br/>　　〔二０〕虞，度也。<br/><br/>　　〔二一〕慎逆天地之性也。<br/><br/>　　「昔共工弃此道也〔一〕，虞于湛乐〔二〕，淫失其身，欲壅防百川，堕高堙庳，以害天下〔三〕。皇天弗福，庶民弗助，祸乱并兴，共工用灭。其在有虞，有崇伯鲧〔四〕，播其淫心，称遂共工之过〔五〕，尧用殛之于羽山〔六〕。其后伯禹念前之非度〔七〕，釐改制量〔八〕，象物天地〔九〕，比类百则〔一０〕，仪之于民〔一一〕，而度之于群生〔一二〕，共之从孙四岳佐之〔一三〕，高高下下，疏川导滞〔一四〕，锺水丰物〔一五〕，封崇九山〔一六〕，决泪九川〔一七〕，陂鄣九泽〔一八〕，丰殖九薮〔一九〕，泪越九原，〔二０〕宅居九隩〔二一〕，合通四海〔二二〕。故天无伏阴〔二三〕，地无散阳〔二四〕，水无沉气〔二五〕，火无灾燀〔二六〕，神无閒行〔二七〕，民无淫心〔二八〕，时无逆数〔二九〕，物无害生〔三０〕。帅象禹之功，度之于轨仪〔三一〕，莫非嘉绩，克厌帝心〔三二〕。皇天嘉之，祚以天下〔三三〕，赐姓曰『似』、氏曰『有夏〔三四〕』，谓其能以嘉祉殷富生物也〔三五〕。祚四岳国，命以侯伯〔三六〕，赐姓曰『姜〔三七〕』、氏曰『有吕〔三八〕』，谓其能为禹股肱心旅，以养物丰民人也〔三九〕。<br/><br/>　　〔一〕　贾侍中云：「共工，诸侯，炎帝之后，姜姓也。颛顼氏衰，共工氏侵陵诸侯，与高辛氏争而王也。」或云：「共工，尧时诸侯，为高辛所灭。」昭谓：言为高辛所灭，安得为尧诸侯？又尧时共工，与此异也。<br/><br/>　　〔二〕　虞，安也。湛，淫也。<br/><br/>　　〔三〕　堙，塞也。高，谓山陵。庳，谓池泽。<br/><br/>　　〔四〕　有虞，舜也。鲧，禹父。崇，鲧国。伯，爵也。尧时在位，而言有虞者，鲧之诛，舜之为也。<br/><br/>　　〔五〕　播，放也。称，举也。举遂共工之过者，谓鄣洪水也。<br/><br/>　　〔六〕　殛，诛也。舜臣尧，殛鲧于羽山。羽山在今东海祝其南也。　案：「祝其」下，公序本有「县」字。<br/><br/>　　〔七〕　度，法也。<br/><br/>　　〔八〕　釐，理也。量，度也。<br/><br/>　　〔九〕　取法天地之物象也。在天成象，在地成形也。<br/><br/>　　〔一０〕类，亦象也。<br/><br/>　　〔一一〕仪，淮也。<br/><br/>　　〔一二〕度之，谓不伤害也。<br/><br/>　　〔一三〕共，共工也。从孙，昆季之孙也。四岳，官名，主四岳之祭，为诸侯伯。佐，助也。言共工从孙为四岳之官，掌帅诸侯，助禹治水也。<br/><br/>　　〔一四〕高高，封崇九山也。下下，陂障九泽也。疏川，决江疏河。导滞，凿龙门、闢伊阙也。<br/><br/>　　〔一五〕锺，聚畜水潦，所以丰殖百物也。<br/><br/>　　〔一六〕封，大。崇，高也。除其壅塞之害，通其水泉，使不堕坏，是谓封崇。凡此诸言九者，皆谓九州之中，山川薮泽也。<br/><br/>　　〔一七〕泪，通也。<br/><br/>　　〔一八〕鄣，防也。<br/><br/>　　〔一九〕丰，茂也。殖，长也。<br/><br/>　　〔二０〕越，扬也。<br/><br/>　　〔二一〕隩，内也。九州之内皆可宅居也。<br/><br/>　　〔二二〕使之同轨也。<br/><br/>　　〔二三〕伏阴，夏有霜雹也。<br/><br/>　　〔二四〕散阳、李梅冬实也。<br/><br/>　　〔二五〕沉，伏也。无伏积之气也。<br/><br/>　　〔二六〕燀，火起貌也。天曰灾，人曰火。　案攷异卷一：「『火』，补音作『猋』，文选注引作『炎』。案作『炎』是也。『炎』误作『火』，又误作『猋』」。<br/><br/>　　〔二七〕閒行，姦神淫厉之类也。<br/><br/>　　〔二八〕阴阳调，财用足，故无淫滥之心也。<br/><br/>　　〔二九〕逆数，四时寒暑反逆也。<br/><br/>　　〔三０〕蝗螟之属不害嘉穀也。<br/><br/>　　〔三一〕帅，循也。轨，道也。仪，法也。<br/><br/>　　〔三二〕谓禹与四岳也。嘉，善也。绩，功也。克，能也。厌，合也。帝，天也。<br/><br/>　　〔三三〕祚，禄也。论语曰「帝臣不蔽，简在帝心」是也。<br/><br/>　　〔三四〕尧赐禹姓曰似，封之于夏。<br/><br/>　　〔三五〕祉，福也。殷，盛也。赐姓曰「似」、氏曰「有夏」者，以其能以善福，殷富天下，生育万物也。似，犹祉也。夏，大也。以为善福，殷富天下为大也。<br/><br/>　　〔三六〕尧以四岳佐禹有功，封之于吕，命为侯伯，使长诸侯也。<br/><br/>　　〔三七〕姜，四岳之先，炎帝之姓也。炎帝世衰，其后变易，至四岳有德，帝复赐之祖姓，使绍炎帝之后。<br/><br/>　　〔三八〕以国为氏也。<br/><br/>　　〔三九〕肱，臂也。丰，厚也。氏曰「有吕」者，以四岳能辅成禹功，比于股肱心旅也。吕之为言旅也。<br/><br/>　　「此一王四伯，岂繄多宠？皆亡王之后也〔一〕。唯能釐举嘉义〔二〕，以有胤在下，守祀不替其典〔三〕。有夏虽衰，杞、鄫犹在〔四〕；申、吕虽衰，齐、许犹在〔五〕。唯有嘉功，以命姓受祀，迄于天下〔六〕。及其失之也，必有慆淫之心閒之〔七〕。故亡其氏姓，踣毙不振〔八〕；绝后无主〔九〕，演替隶幸〔一０〕。夫亡者岂繄无宠？皆黄、炎之后也〔一一〕。唯不帅天地之度，不顺四时之序，不度民神之义〔一二〕，不仪生物之则〔一三〕，以殄灭无胤，至于今不祀。及其得之也，必有忠信之心閒之〔一四〕。度于天地而顺于时动〔一五〕，和于民神而仪于物则，故高朗令终，显融昭明，〔一六〕命姓受氏，而附之以令名〔一七〕。若启先王之遗训〔一八〕，省其典图刑法〔一九〕，而观其废兴者，皆可知也。其兴者，必有夏、吕之功焉；其废者，必有共、鲧之败焉。今吾执政无乃实有所避〔二０〕，而滑夫二川之神〔二一〕，使至于争明，以妨王宫〔二二〕，王而饰之，无乃不可乎！<br/><br/>　　〔一〕　一王，谓禹。四伯，谓四岳也，为四岳伯，故称四伯。岂，辞也。繄，是也。言禹与四岳岂是多宠之人？乃亡王之后。禹，鲧之子，禹郊鲧而追王之也。四岳，共工从孙，共工侵陵诸侯以自王。言皆无道而亡，非伯王所起，明禹、岳之兴非因之也。<br/><br/>　　〔二〕　举，用也。<br/><br/>　　〔三〕　下，后也。典，常也。<br/><br/>　　〔四〕　杞、鄫，二国，夏后也。犹在，在灵王之世也。<br/><br/>　　〔五〕　申、吕，四岳之后，商、周之世或封于申，齐、许亦其族也。<br/><br/>　　〔六〕　受祀，谓封国受命，祀社稷、山川也。迄，至也。至于有天下，谓禹也。祀，或为氏。<br/><br/>　　〔七〕　慆，慢。閒，代也。以慢淫之心代其嘉功，谓若桀也。<br/><br/>　　〔八〕　踣，僵也。振，救也。<br/><br/>　　〔九〕　无祭主也。<br/><br/>　　〔一０〕演，没也。替，废也。隶，役也。幸，养马者。<br/><br/>　　〔一一〕鲧，黄帝之后也。共工，炎帝之后也。<br/><br/>　　〔一二〕义，宜也。<br/><br/>　　〔一三〕仪，淮也。<br/><br/>　　〔一四〕以忠信之心代其慆淫也。<br/><br/>　　〔一五〕顺四时之令而动也。<br/><br/>　　〔一六〕朗，明也。终，成也。融，长也。<br/><br/>　　〔一七〕附，随也。<br/><br/>　　〔一八〕启，开也。训，教也。<br/><br/>　　〔一九〕典，礼也。图，象也。<br/><br/>　　〔二０〕避，违也。<br/><br/>　　〔二一〕滑，乱也。<br/><br/>　　〔二二〕明，精气也。<br/><br/>　　「人有言曰：『无过乱人之门〔一〕。』又曰：『佐饔者尝焉，〔二〕佐斗者伤焉。』又曰：『祸不好，不能为祸〔三〕。』诗曰：『四牡騤騤，旟旐有翩，乱生不夷，靡国不泯〔四〕。』又曰：『民之贪乱，宁为荼毒〔五〕。』夫见乱而不惕，所残必多，其饰弥章。〔六〕民有怨乱，犹不可遏，而况神乎？王将防斗川以饰宫，是饰乱而佐斗也，其无乃章祸且遇伤乎？自我先王厉、宣、幽、平而贪天祸，至于今未弭〔七〕。我又章之，惧长及子孙，王室其愈卑乎？其若之何？<br/><br/>　　〔一〕　乱人，狂悖怨乱之人也。过其门，干其怒也。<br/><br/>　　〔二〕　饔，烹煎之官也。<br/><br/>　　〔三〕　犹财色之祸，生于好也。<br/><br/>　　〔四〕　诗，大雅桑柔之二章。騤騤，行貌。鸟隼曰旟。龟蛇曰旐。翩翩，动摇不休止之意。夷，平也。靡，无也。泯，灭也。疾厉王好征伐，用兵不得其所，祸乱不平，无国不见灭之。<br/><br/>　　〔五〕　桑柔之十一章也。宁，安也。荼，苦也。言民疾王之虐，贪乐祸乱，安为苦毒之行也。<br/><br/>　　〔六〕　惕，惕然恐惧也。弥，终也。章，著也。言见祸乱之戒，不恐惧循省，以消灾咎，而壅饰之，祸败终将章著也。<br/><br/>　　〔七〕　弭，止也。此四王父子相继，厉暴虐而流，宣不务农而料民，幽昏乱以灭西周，平不能修政，至于微弱，皆己行所致，故曰贪天祸，祸败至今未止也。<br/><br/>　　「自后稷以来宁乱〔一〕，及文、武、成、康而仅克安民。自后稷之始基靖民，十五王而文始平之〔二〕，十八王而康克安之〔三〕，其难也如是。厉始革典，十四王矣〔四〕。基德十五而始平，基祸十五其不济乎〔五〕！吾朝夕儆惧，曰：『其何德之修，而少光王室，以逆天休〔六〕？』王又章辅祸乱，将何以堪之〔七〕？王无亦鉴于黎、苗之王，下及夏、商之季〔八〕，上不象天，而下不仪地，中不和民，而方不顺时，不共神祇〔九〕，而蔑弃五则〔一０〕。是以人夷其宗庙，而火焚其彝器〔一一〕，子孙为隶，下夷于民〔一二〕，而亦未观夫前哲令德之则。则此五者而受天之丰福，飨民之勳力，子孙丰厚，令闻不忘，是皆天子之所知也。<br/><br/>　　〔一〕　宁，安也。尧时洪水，黎民阻饥，稷播百穀，民用乂安也。<br/><br/>　　〔二〕　基，始也。靖，安也。自后稷播百穀，以始安民，凡十五王，世循其德，至文王乃平民受命也。十五王，谓后稷、不窋、鞠、公刘、庆节、皇僕、差弗、毁隃、公非、高幸、亚幸、公叔祖类、太王、王季、文王。　案：「公叔祖类」，公序本作「公祖」。攷异卷一：「当是『公组』之讹，盖韦注一本作『公组』，一本作『叔类』，今明道本误并又误例矣。」<br/><br/>　　〔三〕　十八者，加武王、成王、康王，并上十五。<br/><br/>　　〔四〕　革，更也。典，法也。厉王无道，变更周法，至今灵王，十四王也，谓厉、宣、幽、平、桓、严、僖、惠、襄、顷、匡、定、简、灵也。<br/><br/>　　〔五〕　至景王十五世。<br/><br/>　　〔六〕　少，犹裁也。光，明也。逆，迎也。休，庆也。<br/><br/>　　〔七〕　章，明也。辅，助也。<br/><br/>　　〔八〕　鉴，镜也。黎，九黎。苗，三苗。少皞氏衰，九黎乱德，颛顼灭之。高辛氏衰，三苗又乱，尧诛之。夏、商之季，谓桀、纣、汤、武灭之也。<br/><br/>　　〔九〕　方，四方也。谓逆四时之令也。<br/><br/>　　〔一０〕蔑，灭也。则，法也。谓象天、仪地、和民、顺时、共神也。<br/><br/>　　〔一一〕夷，灭也。彝，尊彝，宗庙之器也。<br/><br/>　　〔一二〕隶，役也。<br/><br/>　　「天所崇之子孙，或在畎亩，由欲乱民也〔一〕。畎亩之人，或在社稷，由欲靖民也〔二〕。无有异焉〔三〕！诗云：『殷鉴不远，在夏后之世〔四〕。』将焉用饰宫？其以徼乱也。度之天神，则非祥也。比之地物，则非义也。类之民则，则非仁也。方之时动，则非顺也。咨之前训，则非正也〔五〕。观之诗书，与民之宪言〔六〕，则皆亡王之为也。上下议〔七〕之，无所比度，王其图之！夫事大不从象，小不从文〔八〕。上非天刑，下非地德〔九〕，中非民则，方非时动而作之者，必不节矣。作又不节，害之道也。」<br/><br/>　　〔一〕　崇，高也。贾侍中云：「一藕之发，广尺深尺为畎，百步为亩。」昭谓：下曰畎，高曰亩。亩，垄也。书曰：「异亩同颖。」<br/><br/>　　〔二〕　靖，治也。<br/><br/>　　〔三〕　唯所行也。<br/><br/>　　〔四〕　谓汤伐桀也。<br/><br/>　　〔五〕　咨，议也。<br/><br/>　　〔六〕　诗书，上「乱生不夷」之属。民之宪言，「无过乱人之门」也。<br/><br/>　　〔七〕　案：「议」，公序本作「仪」。<br/><br/>　　〔八〕　象，天象也。文，诗书也。<br/><br/>　　〔九〕　刑，法也。德，犹利也。<br/><br/>　　王卒壅之。及景王多宠人，乱于是乎始生〔一〕。景王崩，王室大乱〔二〕。及定王，王室遂卑〔三〕。<br/><br/>　　〔一〕　景王，周灵王之子、太子晋之弟也。宠人，子朝及其臣宾孟之属也。<br/><br/>　　〔二〕　景王无适子，既立子猛，又许宾孟立子朝，未立而王崩，单子、刘子立子猛，而攻子朝，王室大乱。<br/><br/>　　〔三〕　定王，顷王之子、灵王祖父。而言及定王，王室遂卑，非也，定王当为贞王，名介，敬王子也。是时大臣专政，诸侯无伯，故王室遂卑。<br/><br/>　　４　晋羊舌肸聘于周〔一〕，发币于大夫及单靖公〔二〕。靖公享之，俭而敬〔三〕；宾礼赠饯，视其上而从之〔四〕；燕无私〔五〕，送不过郊〔六〕；语说昊天有成命〔七〕。<br/><br/>　　〔一〕　肸，晋大夫，羊舌职之子，叔向之名也。<br/><br/>　　〔二〕　发其礼币于周大夫，次及单靖公。靖公，王卿士、单襄公之孙、顷公之子也。<br/><br/>　　〔三〕　飨礼薄而身敬也。<br/><br/>　　〔四〕　宾礼所以宾待叔向之礼也。送之以物曰赠，以饮食曰饯。饯，郊礼。上，位在靖公上也。视，不敢踰也。<br/><br/>　　〔五〕　无私好货及笾豆之加也。<br/><br/>　　〔六〕　至郊而反，亦言无私也。<br/><br/>　　〔七〕　语，宴语所及也。说，乐也。昊天有成命，周颂篇名也。<br/><br/>　　单之老送叔向〔一〕，叔向告之曰：「异哉！吾闻之曰：『一姓不再兴。』今周其兴乎！其有单子也〔二〕。昔史佚有言〔三〕曰：『动莫若敬〔四〕，居莫若俭〔五〕，德莫若让〔六〕，事莫若咨。〔七〕』单子之贶我，礼也，皆有焉。夫宫室不崇〔八〕，器无彤镂，俭也〔九〕；身耸除洁〔一０〕，外内齐给，敬也〔一一〕；宴好享赐，不踰其上，让也〔一二〕；宾之礼事，放上而动，咨也〔一三〕。如是，而加之以无私，重之以不殽〔一四〕，能避怨矣。居俭动敬，德让事咨，而能避怨，以为卿佐，其有不兴乎！<br/><br/>　　〔一〕　老，家臣室老也。礼，卿大夫之贵臣为室老。<br/><br/>　　〔二〕　一姓，一代也。<br/><br/>　　〔三〕　史佚，周文、武时太史尹佚也。<br/><br/>　　〔四〕　敬，可久也。<br/><br/>　　〔五〕　俭，易容也。<br/><br/>　　〔六〕　让，远怨也。<br/><br/>　　〔七〕　咨，寡失也。<br/><br/>　　〔八〕　崇，高也。<br/><br/>　　〔九〕　彤，丹也。镂，刻金饰也。<br/><br/>　　〔一０〕耸，惧也。除，治也。<br/><br/>　　〔一一〕外，在朝廷。内，治家事。齐，整也。给，备也。<br/><br/>　　〔一二〕宴好，所以通情结好也。享赐，所以酬宾赐下也。<br/><br/>　　〔一三〕放，依也。咨，言必与上咨也。<br/><br/>　　〔一四〕殽，杂也。众人过郊，单子独否，所以不杂也。<br/><br/>　　「且其语说昊天有成命，颂之盛德也〔一〕。其诗曰：『昊天有成命，二后受之，成王不敢康〔二〕。夙夜基命宥密〔三〕，于，缉熙！亶厥心肆其靖之〔四〕。』是道成王之德也〔五〕。成王能明文昭，能定武烈者也〔六〕。夫道成命者，而称昊天，翼其上也〔七〕。二后受之，让于德也〔八〕。成王不敢康，敬百姓也〔九〕。夙夜，恭也〔一０〕；基，始也。命，信也。宥，宽也。密，宁也。缉，明也。熙，广也〔一一〕。亶，厚也。肆，固也。靖，龢也。其始也，翼上德让，而敬百姓〔一二〕。其中也，恭俭信宽，帅归于宁〔一三〕。其终也，广厚其心，以固龢之〔一四〕。始于德让，中于信宽，终于固和，故曰成〔一五〕。单子俭敬让咨，以应成德〔一六〕。单若不兴，子孙必蕃，后世不忘。<br/><br/>　　〔一〕　盛德，二后也，谓成王即位而郊见，推文、武受命之功，以郊祀天地而歌之也。<br/><br/>　　〔二〕　昊天，天大号也。二后，文、武也。康，安也。言昊天有所成之命，文、武则能受之。谓修己自劝，以成其王功，非谓周成王身也。贾、郑、唐说皆然。<br/><br/>　　〔三〕　夙，早也。夜，暮也。基，始也。命，信也。宥，宽也。密，宁也。言二后蚤起夜寐，始行信命，以宽仁宁静之。<br/><br/>　　〔四〕　缉，明也。熙，光也。亶，厚也。厥，其也。肆，固也。靖，和也。言二君能光明其德，厚其心，以固和天下也。<br/><br/>　　〔五〕　是诗道文、武能成其王德也。<br/><br/>　　〔六〕　烈，威也。言能明其文，使之昭；定其武，使之威也。<br/><br/>　　〔七〕　称，举也。翼，敬也。<br/><br/>　　〔八〕　推功曰让。书曰：「允恭克让。」贾、唐二君云：「二后所以受天命者，能让有德也。」谓询于八虞，访于辛、尹之类。<br/><br/>　　〔九〕　言不敢自安逸者，是其敬百姓也。百姓，百官也。<br/><br/>　　〔一０〕夙夜敬事曰恭，书曰：「文王至于日昃，不遑暇食。」<br/><br/>　　〔一一〕郑后司农云：「广，当为光。」虞亦如之。<br/><br/>　　〔一二〕其始，篇之首句也。言以敬让为始也。<br/><br/>　　〔一三〕其中，篇之中句也。帅，循也。言其恭俭信宽，循而行之，归于安民也。<br/><br/>　　〔一四〕其终，篇之终句也。广厚其心，美其教化，而固和之也。<br/><br/>　　〔一五〕成，成其王命也。<br/><br/>　　〔一六〕应，当也。<br/><br/>　　「诗曰：『其类维何？室家之壼〔一〕。君子万年，永锡祚胤。〔二〕』类也者，不忝前哲之谓也〔三〕。壼也者，广裕民人之谓也。万年也者，令闻不忘之谓也。胤也者，子孙蕃育之谓也〔四〕。单子朝夕不忘成王之德，可谓不忝前哲矣。膺保明德〔五〕，以佐王室，可谓广裕民人矣。若能类善物，以混厚民人者，必有章誉蕃育之祚〔六〕，则单子必当之矣。单若有阙，必兹君之子孙实续之，不出于他矣〔七〕。」<br/><br/>　　〔一〕　诗大雅既醉之六章也。类，族也。壼，梱也。言孝子之行，先于室家族类以相致，乃及于天下也。<br/><br/>　　〔二〕　祚，福也。胤，嗣也。<br/><br/>　　〔三〕　言能以孝道施于族类，故不辱前哲之人也。<br/><br/>　　〔四〕　蕃，息也。育，长也。<br/><br/>　　〔五〕　膺，抱也。保，持也。<br/><br/>　　〔六〕　物，事也。混，同也。章，明也。<br/><br/>　　〔七〕　单，单氏世也。阙，缺也。兹，此也。此君，靖公也。他，他族也。<br/><br/>　　５　景王二十一年，将铸大钱〔一〕。单穆公曰：「不可〔二〕。古者，天灾降戾〔三〕，于是乎量资币，权轻重，以振救民〔四〕。民患轻，则为作重币以行之〔五〕，于是乎有母权子而行，民皆得焉〔六〕。若不堪重，则多作轻而行之，亦不废重，于是乎有子权母而行，小大利之〔七〕。<br/><br/>　　〔一〕　景王，周灵王之子景王贵也。二十一年，鲁昭之十八年也。钱者，金币之名，所以贸买物、通财用者也。古曰泉，后转曰钱。贾侍中曰：「虞、夏、商、周金币三等：或赤、或白、或黄。黄为上币，铜铁为下币。大钱者，大于旧，其价重也。」唐尚书曰：「大钱重十二铢，文曰『大泉五十』。」郑后司农说周礼，云：「钱始盖一品也。周景王铸大钱而有二品，后数变易，不识本制。至汉，唯五铢久行。至王莽时，钱乃有十品，今存于民，多者有货布、大泉、货泉。大泉径寸二分，重十二铢，文曰『大泉五十』。」则唐君所谓大泉者，乃莽时泉，非景王所铸明矣。又景王至赧王十三世而周亡，后有战国、秦、汉，币物易改，转不相因，先师所不能纪。或云大钱文曰「<br/><br/>　　宝货」，皆非事实。又单穆公云：「古者有母平子、子权母而行。」则二品之来，古而然矣。郑君云「钱始一品，至景王而有二品」，省之不熟也。　案：「贸买物」，攷异卷一：「补音云：『「买」或当为「货」，不然，衍字欤？』案御览资产十五引国语注作『质货物』。」<br/><br/>　　〔二〕　穆公，王卿士，单靖公之曾孙也。<br/><br/>　　〔三〕　降，下也。戾，至也。灾，谓水旱、蝗螟之属。<br/><br/>　　〔四〕　量，度也。资，财也。权，称也。振，拯也。<br/><br/>　　〔五〕　民患币轻而物贵，则作重币，以行其轻也。<br/><br/>　　〔六〕　重曰母，轻曰子，以子贸物。物轻则子独行，物重则以母权而行之也。子母相通，民皆得其欲也。<br/><br/>　　〔七〕　堪，任也。不任之者，币重物轻，妨其用也，故作轻币杂而用之，以重者贸其贵，以轻者贸其贱也。子权母者，母不足则以子平而行之，故钱小大，民皆以为利也。<br/><br/>　　「今王废轻而作重，民失其资，能无匮乎〔一〕？若匮，王用将有所乏〔二〕，乏则将厚取于民〔三〕。民不给，将有远志，是离民也〔四〕。且夫备有未至而设之〔五〕，有至而后救之〔六〕，是不相入也〔七〕。可先而不备，谓之怠〔八〕；可后而先之，谓之召灾〔九〕。周固羸国也，天未厌祸焉，而又离民以佐灾，无乃不可乎？〔一０〕将民之与处而离之，将灾是备御而召之，则何以经国〔一一〕？国无经，何以出令？令之不从，上之患也，故圣人树德于民以除之〔一二〕。<br/><br/>　　〔一〕　废轻而作重，则本竭而末寡也，故民失其资也。<br/><br/>　　〔二〕　民财匮，无以供上，故王用将乏。<br/><br/>　　〔三〕　厚取，厚敛也。<br/><br/>　　〔四〕　给，共也。远志，埔逃也。<br/><br/>　　〔五〕　备，国备也。未至而设之，谓备预不虞，安不忘危也。<br/><br/>　　〔六〕　谓若救火疗疫，量资币平轻重之属也。<br/><br/>　　〔七〕　二者先后各有宜，不相入，不相为用也。<br/><br/>　　〔八〕　怠，缓也。<br/><br/>　　〔九〕　谓民未患轻而重之，离民匮财，是为召灾也。<br/><br/>　　〔一０〕言周固已为羸病之国，天降祸灾，未厌已也。<br/><br/>　　〔一一〕君以善政为经，臣奉而成之为纬。<br/><br/>　　〔一二〕树，立也。除，除令不从之患也。<br/><br/>　　「夏书有之曰：『关石、和钧，王府则有〔一〕。』诗亦有之曰：『瞻彼旱麓，榛苦济济〔二〕。恺悌君子，干禄恺悌〔三〕。』夫旱麓之榛苦殖〔四〕，故君子得以易乐干禄焉。若夫山林匮竭，林麓散亡，薮泽肆既〔五〕，民力彫尽，田畴荒芜，资用乏匮〔六〕，君子将险哀之不暇，而何易乐之有焉〔七〕？<br/><br/>　　〔一〕　夏书，逸书也。关，门关之征也。石，今之斛也。言征赋调钧，则王之府藏常有也。一曰关，衡也。<br/><br/>　　〔二〕　诗，大雅旱麓之首章也。旱，山名。山足曰麓。榛，似栗而小。苦，木名。济济，盛貌也。盛者言王者之德被及也。<br/><br/>　　〔三〕　恺，乐也。悌，易也。干，求也。君子，谓君长也。言阴阳调，草木盛，故君子求禄，其心乐易也。<br/><br/>　　〔四〕　殖，长也。<br/><br/>　　〔五〕　肆，极也。既，尽也。散亡，谓无山林衡虞之政也。<br/><br/>　　〔六〕　彫，伤也。穀地为田，麻地为畴。荒，虚也。芜，秽也。<br/><br/>　　〔七〕　险，危也。<br/><br/>　　「且绝民用以实王府〔一〕，犹塞川原而为潢污也，其竭也无日矣〔二〕。若民离而财匮，灾至而备亡，王其若之何〔三〕？吾周官之于灾备也，其所怠弃者多矣〔四〕，而又夺之资，以益其灾，是去其藏而翳其人也。王其图之〔五〕！」<br/><br/>　　〔一〕　绝民用，谓废小钱而铸大钱也。<br/><br/>　　〔二〕　大曰潢，小曰污。竭，尽也。无日，无日数也。<br/><br/>　　〔三〕　备亡，无救灾之备也。<br/><br/>　　〔四〕　周官，周六官。灾备，备灾之法令也。<br/><br/>　　〔五〕　善政藏于民。翳，犹屏也。人，民也。夺其资，民离叛，是远屏其民也。一曰翳，灭也。<br/><br/>　　王弗听，卒铸大钱。<br/><br/>　　６　二十三年，王将铸无射，而为之大林〔一〕。单穆公曰：「不可。作重币以绝民资，又铸大锺以鲜其继〔二〕。若积聚既丧，又鲜其继，生何以殖〔三〕？且夫锺不过以动声〔四〕，若无射有林，耳弗及也〔五〕。夫锺声以为耳也，耳所不及，非锺声也〔六〕。犹目所不见，不可以为目也〔七〕。夫目之察度也，不过步武尺寸之閒；〔八〕其察色也，不过墨丈寻常之閒〔九〕。耳之察和也，在清浊之閒〔一０〕；其察清浊也，不过一人之所胜〔一一〕。是故先王之制锺也，大不出钧，重不过石〔一二〕。律度量衡于是乎生〔一三〕，小大器用于是乎出〔一四〕，故圣人慎之。今王作锺也，听之弗及，〔一五〕比之不度〔一六〕，锺声不可以知和〔一七〕，制度不可以出节〔一八〕，无益于乐，而鲜民财，将焉用之！<br/><br/>　　〔一〕　景王二十三年，鲁昭二十年也。贾侍中云：「无射，锺名，律中无射也。大林，无射之覆也。作无射，为大林以覆之，其律中林锺也。」或说云：「铸无射，而以林锺之数益之。」昭谓：下言「细抑大陵」，又曰「听声越远」，如此则贾言无射有覆，近之矣。唐尚书从贾也。<br/><br/>　　〔二〕　鲜，寡也。寡其继者，用物过度，妨于财也。<br/><br/>　　〔三〕　积聚既丧，谓废小钱也。生，财也。殖，长也。<br/><br/>　　〔四〕　动声，谓合乐以金奏，而八音从之也。<br/><br/>　　〔五〕　若无射复有大林以覆之。无射，阳声之细者也。林锺，阴声之大者也。细抑大陵，故耳不能听及也。<br/><br/>　　〔六〕　非法锺之声也。<br/><br/>　　〔七〕　若目之精明，所不能见，亦不可施以目也。耳目所不能及而强之，则有眩惑之失，以生疾也。<br/><br/>　　〔八〕　六尺为步，贾君以半步为武。<br/><br/>　　〔九〕　五尺为墨，倍墨为丈，八尺为寻，倍寻为常。<br/><br/>　　〔一０〕清浊，律吕之变。黄锺为宫则浊，大吕为角则清也。<br/><br/>　　〔一一〕胜，举也。<br/><br/>　　〔一二〕钧，所以钧音之法也。以木长七尺者弦繫之以为钧法。百二十斤为石。<br/><br/>　　〔一三〕律，五声阴阳之法也。度，丈尺也。量，斗斛也。衡，称上衡。衡有斤两之数，生于黄锺。黄锺之管容秬黍千二百粒。粒百为铢，是为一龠。龠二为合，合重一两。故曰「律、度、量、衡于是乎生」也。<br/><br/>　　〔一四〕出于锺也。易曰：「制器者尚其象。」小，谓锱铢分寸；大，谓斤两丈尺也。<br/><br/>　　〔一五〕耳不及知其清浊也。<br/><br/>　　〔一六〕不度，不中钧石之数也。<br/><br/>　　〔一七〕耳不能听，故不可以知和也。<br/><br/>　　〔一八〕节，谓法度量衡之节也。<br/><br/>　　「夫乐不过以听耳，而美不过以观目。若听乐而震，观美而眩，患莫甚焉。夫耳目，心之枢机也〔一〕，故必听和而视正。听和则聪，视正则明〔二〕。聪则言听，明则德昭。听言昭德，则能思虑纯固。以言德于民，民歆而德之，则归心焉〔三〕。上得民心，以殖义方〔四〕，是以作无不济，求无不获，然则能乐。夫耳内和声，而口出美言〔五〕，以为宪令〔六〕，而布诸民，正之以度量，民以心力，从之不倦。成事不贰，乐之至也〔七〕。口内味而耳内声，声味生气〔八〕。气在口为言，在目为明。言以信名〔九〕，明以时动〔一０〕。名以成政〔一一〕，动以殖生〔一二〕。政成生殖，乐之至也。若视听不和，而有震眩，则味入不精，不精则气佚，气佚则不和〔一三〕。于是乎有狂悖之言，有眩惑之明，有转易之名，有过慝之度。〔一四〕出令不信〔一五〕，刑政放纷，动不顺时，民无据依，不知所力，各有离心〔一六〕。上失其民，作则不济，求则不获，其何以能乐？三年之中，而有离民之器二焉〔一七〕，国其危哉！」<br/><br/>　　〔一〕　枢机，发动也。心有所欲，耳目为之发动。<br/><br/>　　〔二〕　习于和正，则不眩惑也。<br/><br/>　　〔三〕　歆，犹嘉服也。言德，以言发德教也。<br/><br/>　　〔四〕　殖，立也。方，道也。<br/><br/>　　〔五〕　耳闻和声，则口有美言，此感于物也。<br/><br/>　　〔六〕　宪，法也。<br/><br/>　　〔七〕　贰，变也。<br/><br/>　　〔八〕　口内五味，则耳乐五声；耳乐五声，则志气生也。<br/><br/>　　〔九〕　信，审也。名，号令也。<br/><br/>　　〔一０〕视明则动，得其时也。<br/><br/>　　〔一一〕号令所以成政也。<br/><br/>　　〔一二〕殖，长也。动得其时，所以财长生也。<br/><br/>　　〔一三〕不和，无射、大林也。若听乐而震，视色而眩，则味入不精美。味入不精美，则气放佚，不行于身体。<br/><br/>　　〔一四〕慝，恶也。此四者，气失之所生也。狂悖眩惑，说子朝、宠宾孟也。转易过恶，嬖子配适，将杀大臣也。<br/><br/>　　〔一五〕有转易也。<br/><br/>　　〔一六〕不知所为尽力也。<br/><br/>　　〔一七〕二，谓作大钱、铸大锺也。<br/><br/>　　王弗听，问之伶州鸠〔一〕。对曰：「臣之守官弗及也〔二〕。臣闻之，琴瑟尚宫〔三〕，锺尚羽〔四〕，石尚角〔五〕，匏竹利制〔六〕，大不踰宫，细不过羽。夫宫，音之主也。第以及羽〔七〕，圣人保乐而爱财，财以备器，乐以殖财〔八〕。故乐器重者从细〔九〕，轻者从大〔一０〕。是以金尚羽，石尚角，瓦丝尚宫，匏竹尚议〔一一〕，革木一声〔一二〕。<br/><br/>　　〔一〕　伶，司乐官；州鸠，名也。<br/><br/>　　〔二〕　守官，所守之官也。弗及，弗及知也。<br/><br/>　　〔三〕　凡乐轻者从大，重者从细，故琴瑟尚宫也。<br/><br/>　　〔四〕　锺声大，故尚羽也。<br/><br/>　　〔五〕　石，磬也。轻于锺，故尚角。角，清浊之中也。<br/><br/>　　〔六〕　匏，笙也。竹，箫管也。利制，以声音调利为制，无所尚也。<br/><br/>　　〔七〕　宫声大，故为主。第，次第也。<br/><br/>　　〔八〕　保，安也。备，具也。殖，长也。古者以乐省土风而纪农事，故曰「乐以殖财」。<br/><br/>　　〔九〕　重，谓金石也。从细，尚细声也。谓锺尚羽，石尚角也。<br/><br/>　　〔一０〕轻，瓦丝也。从大，谓瓦丝尚宫也。<br/><br/>　　〔一一〕议，从其调利也。<br/><br/>　　〔一二〕革，｛兆豉｝鼓也。木，祝敔也。一声，无清浊之变也。<br/><br/>　　「夫政象乐，乐从和，和从平〔一〕。声以和乐，律以平声〔二〕。金石以动之〔三〕，丝竹以行之〔四〕，诗以道之〔五〕，歌以咏之〔六〕，匏以宣之〔七〕，瓦以赞之〔八〕，革木以节之。物得其常曰乐极〔九〕，极之所集曰声〔一０〕，声应相保曰和〔一一〕，细大不踰曰平〔一二〕。如是，而铸之金〔一三〕，磨之石〔一四〕，繫之丝木〔一五〕，越之匏竹〔一六〕，节之鼓〔一七〕而行之，以遂八风〔一八〕。于是乎气无滞阴，亦无散阳〔一九〕，阴阳序次，风雨时至，嘉生繁祉，人民龢利，物备而乐成，上下不罢〔二０〕，故曰乐正。今细过其主妨于正〔二一〕，用物过度妨于财〔二二〕，正害财匮妨于乐〔二三〕。细抑大陵，不容于耳，非和也〔二四〕。听声越远，非平也〔二五〕。妨正匮财，声不和平，非宗官之所司也〔二六〕。<br/><br/>　　〔一〕　和，八音克谐也。平，细大不踰也，故可以平民。乐和则谐，政和则平也。<br/><br/>　　〔二〕　声，五声也，以成八音而调乐也。贾侍中云：「律，黄锺为宫，林锺为徵，大族为商，南吕为羽，姑洗为角，所以平五声也。」<br/><br/>　　〔三〕　锺磬所以发动五声也。<br/><br/>　　〔四〕　絃管所以行之也。<br/><br/>　　〔五〕　道己志也。书曰：「诗言志。」<br/><br/>　　〔六〕　咏，咏诗也。书曰：「歌永言，声依永。」<br/><br/>　　〔七〕　宣，发扬也。<br/><br/>　　〔八〕　赞，助也。<br/><br/>　　〔九〕　物，事也。极，中也。<br/><br/>　　〔一０〕集，会也。言中和之所会集曰正声也。<br/><br/>　　〔一一〕保，安也。<br/><br/>　　〔一二〕细大之声不相踰越曰平，今无射有大林，是不平也。<br/><br/>　　〔一三〕铸金以为锺也。<br/><br/>　　〔一四〕磨石以为磬也。<br/><br/>　　〔一五〕繫丝木以为琴瑟也。<br/><br/>　　〔一六〕越匏竹以为笙管也。越，谓为之孔也。乐记曰：「朱絃而疏越。」<br/><br/>　　〔一七〕节其长短大小也。<br/><br/>　　〔一八〕遂，顺也。传曰「所以节八音而行八风」也。正西曰兑，为金，为阊阖风。西北曰乾，为石，为不周。正北曰坎，为革，为广莫。东北曰根，为匏，为融风。正东曰震，为竹，为明庶。东南曰巽，为木，为清明。正南曰离，为丝，为景风。西南曰坤，为瓦，为凉风。<br/><br/>　　〔一九〕滞，积也。积阴而发，则夏有霜雹。散阳，阳不藏，冬无冰、李梅实之类是也。<br/><br/>　　〔二０〕罢，劳也。<br/><br/>　　〔二一〕细，谓无射也。主，正也。言无射有大林，是作细而大过其律，妨于正声也。<br/><br/>　　〔二二〕过度，用金多也。<br/><br/>　　〔二三〕乐从和，今正害财匮，故妨于乐也。<br/><br/>　　〔二四〕细，无射也。大，大林也。言大声陵之，细声抑而不闻。不容于耳，耳不能容别也。<br/><br/>　　〔二五〕越，迂也。言无射之声为大林所陵，听之微细迂远，非平也。<br/><br/>　　〔二六〕宗官，宗伯，乐官属焉。<br/><br/>　　「夫有和平之声，则有蕃殖之财〔一〕。于是乎道之以中德，咏之以中音〔二〕，德音不愆，以合神人〔三〕，神是以宁，民是以听。若夫匮财用，罢民力，以逞淫心〔四〕，听之不和，比之不度，无益于教，而离民怒神，非臣之所闻也。」<br/><br/>　　〔一〕　乐以殖财也。<br/><br/>　　〔二〕　中德，中庸之德声也。中音，中和之音也。<br/><br/>　　〔三〕　合神人，谓祭祀飨宴也。<br/><br/>　　〔四〕　逞，快也。<br/><br/>　　王不听，卒铸大锺〔一〕。二十四年，锺成，伶人告和〔二〕。王谓伶州鸠曰：「锺果和矣。」对曰：「未可知也〔三〕。」王曰：「何故？」对曰：「上作器，民备乐之，则为和〔四〕。今财亡民罢，莫不怨恨，臣不知其和也〔五〕。且民所曹好，鲜其不济也〔六〕。其所曹恶，鲜其不废也。故谚曰：『众心成城〔七〕，众口铄金。〔八〕』三年之中，而害金再兴焉〔九〕，惧一之废也〔一０〕。」王曰：「尔老耄矣！何知〔一一〕？」二十五年，王崩，锺不和〔一二〕。<br/><br/>　　〔一〕　财匮，故民离。乐不和，故神怒也。<br/><br/>　　〔二〕　伶人，乐人也。景王二十四年，鲁昭二十一年也。<br/><br/>　　〔三〕　州鸠以为锺实不和，伶人媚王，谓之和耳，故曰「未可知也」。<br/><br/>　　〔四〕　言声音之道与政通也。<br/><br/>　　〔五〕　乱世之音怨以怒，故曰「不知其和也」。<br/><br/>　　〔六〕　曹，群也。<br/><br/>　　〔七〕　众心所好，莫之能败，其固如城也。<br/><br/>　　〔八〕　铄，销也。众口所毁，虽金石犹可销也。<br/><br/>　　〔九〕　害金，害民之金，谓钱、锺也。<br/><br/>　　〔一０〕二金之中，其一必废也。<br/><br/>　　〔一一〕八十曰耄。耄，昏惑也。<br/><br/>　　〔一二〕崩而言锺不和，明乐人之谀也。<br/><br/>　　７　王将铸无射〔一〕，问律于伶州鸠〔二〕。对曰：「律所以立均出度也〔三〕。古之神瞽考中声而量之以制〔四〕，度律均锺，百官轨仪〔五〕，纪之以三〔六〕，平之以六〔七〕，成于十二〔八〕，天之道也〔九〕。夫六，中之色也，故名之曰黄锺〔一０〕，所以宣养六气、九德也〔一一〕。由是第之〔一二〕：二曰太族〔一三〕，所以金奏赞阳出滞也〔一四〕。三曰姑洗，所以修洁百物，考神纳宾也〔一五〕。四曰蕤宾，所以安靖神人，献酬交酢也〔一六〕。五曰夷则，所以咏歌九则，平民无贰也〔一七〕。六曰无射，所以宣布哲人之令德，示民轨仪也〔一八〕。为之六閒，以扬沉伏，而黜散越也〔一九〕。元閒大吕，助〔二０〕宣物也〔二一〕。二閒夹锺，出四隙之细也〔二二〕。三閒仲吕，宣中气也〔二三〕。四閒林锺，和展百事，俾莫不任肃纯恪也〔二四〕。五閒南吕，赞阳秀也〔二五〕。六閒应锺，均利器用，俾应复也〔二六〕。<br/><br/>　　〔一〕　王，景王也。<br/><br/>　　〔二〕　律，锺律也。<br/><br/>　　〔三〕　律，谓六律、六吕也。阳为律，阴为吕。六律：黄锺、大族、姑洗、蕤宾、夷则、无射也。六吕：林锺、仲吕、夹锺、大吕、应锺、南吕也。均者，均锺木，长七尺，有絃繫之以均锺者，度锺大小清浊也。汉大予乐官有之。<br/><br/>　　〔四〕　神瞽，古乐正，知天道者也，死以为乐祖，祭于瞽宗，谓之神瞽。考，合也。谓合中和之声而量度之，以制乐者。<br/><br/>　　〔五〕　均，平也。轨，道也。仪，法也。度律，度律吕之长短，以平其锺、和其声，以立百事之道法也，故曰「律、度、量、衡于是乎生」。<br/><br/>　　〔六〕　三，天、地、人也。古纪声合乐以舞天神、地祇、人鬼，故能人神以和。<br/><br/>　　〔七〕　平之以六律也。上章曰：「律以平声。」<br/><br/>　　〔八〕　十二，律吕也。阴阳相扶，律取妻，而吕生子，上下相生之数备也。<br/><br/>　　〔九〕　天之大数不过十二。<br/><br/>　　〔一０〕十一月，黄锺，乾初九也。六者，天地之中。天有六气，降生五味。天有六甲，地有五子，十一而天地毕矣。而六为中，故六律、六吕而成天道。黄锺初九，六律之首，故六律正色为黄锺之名，重元正始之义也。黄锺，阳之变也，管长九寸，径三分，围九分，律长九寸，因而九之，九九八十一，故黄锺之数立焉，为宫。法云：九寸之一得林锺初六，六吕之首，阴之变，管长六寸。六月，律之始也，故九六，阴阳、夫妇、子母之道。是以初九为黄锺。黄，中之色也。锺，言阳气锺聚于下也。　案：「六月，律之始也」，公序本「律」上有「六」字，「律」下有「坤」字。又「九寸之一得林锺初六」，发正卷三引项名达说：「『九寸之一』句误，应云『黄锺九分之六』。」<br/><br/>　　〔一一〕宣，遍也。六气，阴、阳、风、雨、晦、明也。九德，九功之德，水、火、金、木、土、穀、正德、利用、厚生。十一月阳伏于下，物始萌，于五声为宫，含元处中，所以遍养六气、九德之本也。<br/><br/>　　〔一二〕由，从也。第，次也，次奇月也。<br/><br/>　　〔一三〕正月，太族，乾九二也。管长八寸。法云：九分之八。太族，言阳气，太族达于上也。　案：「九分之八」，发正卷三引项名达说：「『九分』指黄锺言，应云『黄锺九分之八』。」<br/><br/>　　〔一四〕赞，佐也。贾、唐云：「太族正声为商，故为金奏，所以佐阳发、出滞伏也。」明堂月令：正月，「蛰虫始震。」<br/><br/>　　〔一五〕三月，姑洗，乾九三也。管长七寸一分，律长七寸九分寸之一。姑，洁也。洗，濯也。考，合也。言阳气养生，洗濯姑秽，改柯易叶也。于正声为角。是月，百物修洁，故用之宗庙，合致神人，用之乡宴，可以纳宾也。　案：「姑洁也」，札记卷三：「疑当作『姑故也』，与白虎通同。」攷异卷一：「『洁』，疑误。」又「姑秽」之「姑」，公序本作「枯」；札记卷三：「疑当作『故』。」又「乡宴」之「乡」，公序本作「享」，攷异卷一：「案『乡』即『飨』之字坏。」<br/><br/>　　〔一六〕五月，蕤宾，乾九四也。管长六寸三分，律长六寸八十一分寸之二十六。蕤，委蕤，柔貌也。言阴气为主，委蕤于下，阳气盛长于上，有似于宾主，故可用之宗庙、宾客，以安静神人，行酬酢也。酬，劝；酢，报也。<br/><br/>　　〔一七〕七月，夷则，乾九五也。管长五寸六分，律长五寸七百二十九分寸之四百五十一。夷，平也。则，法也。言万物既成，可法则也，故可以咏歌九功之则，成民之志，使无疑贰也。<br/><br/>　　〔一八〕九月，无射，乾上九也。管长四寸九分，律长四寸六千五百六十一分寸之六千五百二十四。宣，遍也。轨，道也。仪，法也。九月，阳气上升，阴气收藏，万物无射见者，故可以遍布前哲之令德，示民道法也。<br/><br/>　　〔一九〕六閒，六吕在阳律之閒。沉，滞也。黜，去也。越，扬也。吕，阴律，所以侣閒阳律，成其功，发扬滞伏之气，而去散越者也。伏则不宣，散则不和。阴阳序次，风雨时至，所以生物也。<br/><br/>　　〔二０〕案攷异卷一：「各本『助』下脱『阳』，礼记注引此有『阳』字。」<br/><br/>　　〔二一〕十二月，大吕，坤六四也。管长八寸八分。法云：三分之二，四寸二百四十三分寸之五十二，倍之为八寸分寸之一百四。下生律，元一也。阴繫于阳，以黄锺为主，故曰元閒。以阳为首，不名其物，臣归功于上之义也。大吕助阳宣散物也。天气始于黄锺，萌而赤，地受之于大吕，牙而白，成黄锺之功也。　案发正卷三引项名达说：「解中『八寸八分』句误，应作『八寸四分』。『三分之二』句欠明，『三分』应指蕤宾言。『倍之为八寸分寸之一百四』句有脱字，应云『管长八寸四分强。法云：蕤宾三分之二，下生得半律，四寸二百四十三分寸之五十二；倍之得全律，八寸二百四十三分寸之一百四。』」<br/><br/>　　〔二二〕二月，夹锺，坤六五也。管长七寸四分，律长三寸二千一百八十七分寸之一千六百三十二，倍之为七寸分寸之一千七十五。隙，閒也。夹锺助阳。锺，聚也。四隙，四时之閒气微细者，春为阳中，万物始生，四时之微气皆始于春。春发而出之，三时奉而成之，故夹锺出四时之微气也。　案发正卷三引项名达说：「是解多误，应云：『管长七寸四分强。约法云：自夷则下生得半律，三寸二千一百八十七分寸之一千六百三十一；倍之为全律，七寸二千一百八十七分寸之一千七十五。』」<br/><br/>　　〔二三〕四月，仲吕，坤上六也。管长六寸六分，律长三寸万九千六百八十三分寸之六千四百八十七，倍之为六寸分寸之万二千九百七十四。阳气越于中，至四月宣散于外，纯乾用事，阴闭藏于内，所以助阳成功也，故曰正月。正月，正阳之月也。　案发正卷三引项名达说：「应云『管长六寸六分强。约法云：自无射下，生得半律，三寸万九千六百八十三分寸之六千四百八十七；倍之为全律，六寸万九千六百八十三分寸之万二千九百七十四。』」<br/><br/>　　〔二四〕六月，林锺，坤初六也。管长六寸，律长六寸。林，众也。言万物众盛也。锺，聚也。于正声为徵。展，审也。俾，使也。肃，速也。纯，大也。恪，敬也。言时务和审，百事无有伪诈，使莫不任其职事，速其功，大敬其职也。<br/><br/>　　〔二五〕八月，南吕，坤六二也。管长五寸三分，律长五寸三分寸之一。荣而不实，曰秀。南，任也。阴任阳事，助成万物。赞，佐也。　案发正卷三引项名达说：「应云『管长五寸三分强，约为五寸三分寸之一。』」<br/><br/>　　〔二六〕十月，应锺，坤六三也。管长四寸七分，律长四寸二十七分寸之二十。言阴应阳用事，万物锺聚，百器具备，时务均利，百官器用、程度庶品使皆应其礼，复其常也。月令「孟冬命工师效功，陈祭器、按程度，毋作淫巧以荡上心，必功致为上」也。　案发正卷三引项名达说：「应云『管长四寸八分弱，约为四寸二十七分寸之二十。』」<br/><br/>　　「律吕不易，无姦物也〔一〕。细钧有锺无鎛，昭其大也〔二〕。大钧有鎛无锺〔三〕，甚大无鎛，鸣其细也〔四〕。大昭小鸣，和之道也〔五〕。和平则久〔六〕，久固则纯〔七〕，纯明则终〔八〕，终复则乐〔九〕，所以成政也〔一０〕，故先王贵之〔一一〕。」<br/><br/>　　〔一〕　律吕不变易其正，各顺其时，则神无姦行，物无害生也。<br/><br/>　　〔二〕　细，细声，谓角、徵、羽也。钧，调也。锺，大锺；鎛，小锺也。昭，明也。有锺无鎛，谓两细不相和，故以锺为之节。明其大者，以大平细也。<br/><br/>　　〔三〕　大，谓宫商也。举宫商而但有鎛无锺，谓两大不相和，故去锺而用鎛，以小平大也。<br/><br/>　　〔四〕　甚大，谓同尚大声也，则又去鎛独鸣其细。细，谓丝竹革木。<br/><br/>　　〔五〕　大声昭、小声鸣，和平之道也。<br/><br/>　　〔六〕　久，可久乐也。<br/><br/>　　〔七〕　固，安也。可久则安，安则纯也。孔子曰：「从之，纯如也。」<br/><br/>　　〔八〕　终，成也。书曰：「箫韶九成。」<br/><br/>　　〔九〕　终复，终则复奏故乐也。<br/><br/>　　〔一０〕言政象乐也。<br/><br/>　　〔一一〕贵其和平，可以移风易俗也。<br/><br/>　　王曰：「七律者何〔一〕？」对曰：「昔武王伐殷，岁在鹑火，〔二〕月在天驷〔三〕，日在析木之津〔四〕，辰在斗柄〔五〕，星在天鼋〔六〕。星与日辰之位，皆在北维〔七〕。颛顼之所建也，帝喾受之〔八〕。我姬氏出自天鼋〔九〕，及析木者，有建星及牵牛焉〔一０〕，则我皇妣大姜之姪伯陵之后，逄公之所凭神也〔一一〕。岁之所在，则我有周之分野也〔一二〕。月之所在，辰马农祥也〔一三〕。我太祖后稷之所经纬也〔一四〕，王欲合是五位三所而用之。〔一五〕自鹑及驷七列也〔一六〕。南北之揆七同也〔一七〕，凡人神以数合之，以声昭之〔一八〕。数合声和，然后可同也〔一九〕。故以七同其数，而以律和其声，于是乎有七律〔二０〕。<br/><br/>　　〔一〕　周有七音，王问七音之律，意谓七律为音器，用黄锺为宫，大族为商，姑洗为角，林锺为徵，南吕为羽，应锺为变宫，蕤宾为变徵也。<br/><br/>　　〔二〕　岁，岁星也。鹑火，次名，周分野也。从柳九度至张十七度为鹑火。谓武王始发师东行，时殷十一月二十八日戊子，于夏为十月。是时岁星在张十三度。张，鹑火也。<br/><br/>　　〔三〕　天驷，房星也。谓戊子日，月宿房五度。<br/><br/>　　〔四〕　津，天汉也。析木，次名，从尾十度至南斗十一度为析木，其閒为汉津。谓戊子日，宿箕七度也。<br/><br/>　　〔五〕　辰，日月之会。斗柄，斗前也。谓戊子后三日，得周正月辛卯朔，于殷为十二月，夏为十一月。是日，月合辰斗前一度也。<br/><br/>　　〔六〕　星，辰星也。天鼋，次名，一曰玄枵。从须女八度至危十五度为天鼋。谓周正月辛卯朔。二日壬辰，辰星始见。三日癸巳，武王发行。二十八日戊午，度孟津，距戊子三十一日。二十九日己未晦，冬至，辰星与须女伏天鼋之首也。<br/><br/>　　〔七〕　星，辰星也。辰星在须女，日在析木之津，辰在斗柄，故皆在北维。北维，北方水位也。<br/><br/>　　〔八〕　建，立也。颛顼，帝喾所代也。帝喾，周之先祖，后稷所出。礼祭法曰：「周人禘喾而郊稷。」颛顼，水德之王，立于北方。帝喾，木德，故受之于水。今周亦木德，当受殷之水，犹帝喾之受颛顼也。<br/><br/>　　〔九〕　姬氏，周姓。天鼋，即玄枵，齐之分野。周之皇妣王季母太姜者，逢伯陵之后，齐女也，故言出于天鼋。传曰：「有逢伯陵因之，蒲姑氏因之，而后太公因之。」又曰：「有星出于须女，姜氏、任氏实守其祀。」<br/><br/>　　〔一０〕从斗一度至十一度，分属析木，日辰所在也。建星在牵牛閒，谓从辰星所在。须女，天鼋之首。至析木之分，历建星及牵牛，皆水宿，言得水类也。<br/><br/>　　〔一一〕皇，君也。生曰母，死曰妣。大姜，大王之妃，王季之母，姜女也。女子谓昆弟之子，男女皆曰姪。伯陵，大姜之祖有逄伯陵也。逄公，伯陵之后，大姜之姪，殷之诸侯，封于齐地。齐地属天鼋，故祀天鼋，死而配食，为其神主，故云凭。凭，依也。言天鼋乃皇妣家之所凭依也，非但合于水木相承而已，又我实出于水家。周道起于大王，故本于大姜也。<br/><br/>　　〔一二〕岁星在鹑火。鹑火，周分野也。岁星所在，利以伐之也。<br/><br/>　　〔一三〕辰马，谓房、心星也。心星，所在大辰之次为天驷。驷，马也，故曰辰马。言月在房，合于农祥。祥，犹象也。房星晨正，而农事起焉，故谓之农祥。<br/><br/>　　〔一四〕稷播百穀，故农祥，后稷之所经纬也。晋语：「辰以成善，后稷是相。」<br/><br/>　　〔一五〕王，武王也。五位，岁、月、日、星、辰也。三所，逄公所凭神，周分野所在，后稷所经纬也。<br/><br/>　　〔一六〕鹑火之分，张十三度。驷，天驷。房五度，岁月之所在。从张至房七列，合七宿，谓张、翼、轸、角、亢、氐、房也。<br/><br/>　　〔一七〕七同，合七律也。揆，度也。岁在鹑火午，辰星在天鼋子。鹑火，周分野。天鼋及辰水星，周所出。自午至子，其度七同也。<br/><br/>　　〔一八〕凡，凡合神人之乐也。以数合之，谓取其七也。以声昭之，谓用律调音也。<br/><br/>　　〔一九〕同，谓神人相应也。<br/><br/>　　〔二０〕七同其数，谓七列、七同、七律也。律和其声，律有阴阳正变之声也。<br/><br/>　　「王以二月癸亥夜陈，未毕而雨〔一〕。以夷则之上宫毕〔二〕，当辰。辰在戌上，故长夷则之上宫，名之曰羽〔三〕，所以藩屏民则也〔四〕。王以黄锺之下宫，布戎于牧之野〔五〕，故谓之厉，所以厉六师也〔六〕。以太族之下宫，布令于商，昭显文德，底纣之多罪〔七〕，故谓之宣，所以宣三王之德也〔八〕。反及嬴内〔九〕，以无射之上宫，布宪施舍于百姓〔一０〕，故谓之嬴乱，所以优柔容民也〔一一〕。」<br/><br/>　　〔一〕　二月，周二月四日癸亥，至牧野之日夜陈，陈师未毕而雨，天地神人协同之应也。<br/><br/>　　〔二〕　夷，平；则，法也。夷则，所以平民无贰也。上宫，以夷则为宫声。夷则，上宫也，故以毕陈。周礼：「太师执同律以听军声，而诏吉凶。」一曰阳气在上，故曰上宫也。<br/><br/>　　〔三〕　长，谓先用之也。辰，时也。辰，日月之会，斗柄也。当初陈之时，周二月，昏斗建丑，而斗柄在戌，上下临其时，名其乐为羽，羽翼其众也。<br/><br/>　　〔四〕　屏，蔽也。羽之义，以其能藩蔽民，使中法则也。<br/><br/>　　〔五〕　布戎，陈兵，谓夜陈之。晨旦，甲子昧爽，左仗黄钺，右秉白旄时也。黄锺所以宣养气德，使皆自勉，尚桓桓也。黄锺在下，故曰下宫也。<br/><br/>　　〔六〕　名此乐为厉者，所以厉六军之众也。<br/><br/>　　〔七〕　商，纣都也。文，文王也。底，致也。既杀纣入商之都，发号施令，以昭明文王之德，致纣之多罪。太族所以赞阳出滞，盖谓释箕子之囚，散鹿台之财，发巨桥之粟也。太族在下，故曰下宫也。<br/><br/>　　〔八〕　三王，大王、王季、文王也。<br/><br/>　　〔九〕　案：嬴内，攷异卷一：「旧音上音『妫』，下音『汭』。补音云：今案本或作『羸』，非是。古文尚书作『嬴』，与『妫』同。」<br/><br/>　　〔一０〕嬴内，地名。宪，法也。施，施惠；舍，舍罪也。无射所以宣布哲人之令德，示民轨仪。无射在上，故曰上宫也。<br/><br/>　　〔一一〕乱，治也。柔，安也。<br/><br/>　　８　景王既杀下门子〔一〕。宾孟适郊，见雄鸡自断其尾〔二〕，问之，侍者曰：「惮其牺也〔三〕。」遽归告王〔四〕，曰：「吾见雄鸡自断其尾，而人曰『惮其牺也』，吾以为信畜矣〔五〕。人牺实难，己牺何害〔六〕？抑其恶为人用也乎，则可也〔七〕。人异于是〔八〕。牺者，实用人也〔九〕。」王弗应〔一０〕，田于巩〔一一〕，使公卿皆从，将杀单子，未克而崩〔一二〕。<br/><br/>　　〔一〕　下门子，周大夫，王子猛之傅也。景王无适子，既立子猛，又欲立王子朝，故先杀子猛傅下门子也。<br/><br/>　　〔二〕　宾孟，周大夫，子朝之傅宾起也。<br/><br/>　　〔三〕　侍者，孟之从臣也。惮，惧也。纯美为牺，祭祀所用也。言鸡自断其尾者，惧为宗庙所用也。<br/><br/>　　〔四〕　遽，犹疾也。宾孟有宠于王，欲立子朝，王将许之，故先杀下门子，宾孟知意，故感牺之美，念及子朝，疾归，语王劝立之也。<br/><br/>　　〔五〕　信，诚也。鸡畏为宗庙之用，故自断其尾，此诚六畜之情，不与人同也。<br/><br/>　　〔六〕　人牺，谓鸡也。为人作牺实难，言将见杀也。己，子朝。己自为牺，当何害乎？人君冕服，有似于牺，故以喻也。<br/><br/>　　〔七〕　言鸡恶为人所用，故自断其尾。可也，自可尔也。<br/><br/>　　〔八〕　异于鸡也。人之美，则宜君人，事宗庙也。<br/><br/>　　〔九〕　用人，犹治人也。自作牺，则能治人也。　案：「犹治人也。自作牺」，「人」字原脱，公序本「自」上有「人」字，攷异卷一：「案『自』上『人』当在『犹治』之下，写者误倒。」今据改补。<br/><br/>　　〔一０〕弗应者，晓其意，畏大臣也。<br/><br/>　　〔一一〕巩，北山，今河南县也。<br/><br/>　　〔一二〕单子，单穆公也。克，能也。王欲废子猛，更立子朝，恐其不从，故欲杀之，遇心疾而崩，故未能。在鲁昭二十二年。<br/><br/>　　９　敬王十年，刘文公与苌弘欲城周，为之告晋〔一〕。魏献子为政〔二〕，说苌弘而与之〔三〕。将合诸侯〔四〕。<br/><br/>　　〔一〕　敬王，景王子、悼王弟敬王匃也。十年，鲁昭三十二年。刘文公，王卿士，刘挚之子文公卷也。苌弘，周大夫苌叔也。欲城周者，欲城成周也。成周在缠水东，王城在缠水西。初，王子朝作乱，于鲁昭二十三年夏，王子朝入于王城，敬王如刘。秋，敬王居于狄泉。狄泉，成周之城，周墓所在也。鲁昭二十六年四月，敬王师败，出居于滑。十月，晋人救之，王入于成周，子朝奔楚。其馀党儋扁之徒，多在王城，敬王畏之。于是晋徵诸侯戍周，用役烦劳，故苌弘欲城成周，使富辛、石张为主，如晋请城成周。<br/><br/>　　〔二〕　献子，晋正卿，魏绦之子舒也。<br/><br/>　　〔三〕　说苌弘，从其求也。<br/><br/>　　〔四〕　合诸侯，以城成周也。<br/><br/>　　卫彪傒适周，闻之〔一〕，见单穆公曰：「苌、刘其不殁乎〔二〕？周诗有之曰：『天之所支，不可坏也〔三〕。其所坏，亦不可支也。』昔武王克殷，而作此诗也，以为饫歌，名之曰『支』，以遗后之人，使永监焉〔四〕。夫礼之立成者为饫〔五〕，昭明大节而已，少典〔六〕与焉〔七〕。是以为之日惕，其欲教民戒也〔八〕。然则夫『支』之所道者，必尽知天地之为也〔九〕。不然，不足以遗后之人。今苌、刘欲支天之所坏，不亦难乎？自幽王而天夺之明，使迷乱弃德，而即慆淫〔一０〕，以亡其百姓，其坏之也久矣。而又将补之，殆不可矣〔一一〕！水火之所犯〔一二〕，犹不可救，而况天乎？谚曰：『从善如登，从恶如崩〔一三〕。』昔孔甲乱夏，四世而陨；〔一四〕玄王勤商，十有四世而兴〔一五〕。帝甲乱之，七世而陨。〔一六〕后稷勤周，十有五世而兴〔一七〕；幽王乱之，十有四世矣〔一八〕。守府之谓多，胡可兴也〔一九〕？夫周，高山、广川、大薮也，故能生是良材〔二０〕，而幽王荡以为魁陵、粪土、沟渎，其有悛乎〔二一〕？」<br/><br/>　　〔一〕　彪傒，卫大夫。<br/><br/>　　〔二〕　言将殁也。<br/><br/>　　〔三〕　周诗，饫时所歌也。支，柱也。<br/><br/>　　〔四〕　监，观也。<br/><br/>　　〔五〕　立成，立行礼，不坐也。<br/><br/>　　〔六〕　案：「典」，公序本作「曲」。<br/><br/>　　〔七〕　节，体也。典，章也。与，类也。言饫礼所以教民敬式，昭明大体而已，故其诗乐少，章典威仪少，皆比类也。　案：「典，章也。」公序本作「曲，章曲也。」又「敬式」，公序本作「敬戒」。又「章典」，公序本作「章曲」。<br/><br/>　　〔八〕　惕，惧也。以是日自恐惧，欲民知戒慎也。<br/><br/>　　〔九〕　知天地之为，谓所支坏也。<br/><br/>　　〔一０〕即，就也。慆，慢也。<br/><br/>　　〔一一〕殆，近也。<br/><br/>　　〔一二〕犯，害也。<br/><br/>　　〔一三〕如登，喻难。如崩，喻易。<br/><br/>　　〔一四〕孔甲，禹后十四世。乱夏，乱禹之法也。四世，孔甲至桀四世而亡也。<br/><br/>　　〔一五〕玄王，契也。殷祖契由玄鸟而生，汤亦水德，故曰玄王。勤者，勤身修德，以兴其国。自契至汤十四世，而有天下，言其难也。<br/><br/>　　〔一六〕帝甲，汤后二十五世也。乱，汤之法至纣七世而亡也。<br/><br/>　　〔一七〕自后稷至文王，十五世也。<br/><br/>　　〔一八〕自幽王至今敬王，十四世也。<br/><br/>　　〔一九〕胡，何也。夏、殷之乱，或四世、或七世而亡。今周十有四世，无德以救之，虽未亡，得守府藏，天禄已多矣，又何可兴也。<br/><br/>　　〔二０〕言周之道德礼法所以长育贤材，犹天之有山川、大薮，良材之所生也。<br/><br/>　　〔二一〕荡，坏也。小阜曰魁。悛，止也。言幽王败乱周之法度，犹毁高山以为魁陵、粪土，残绝川薮以为沟渎，无有悛止之时也。<br/><br/>　　单子曰：「其咎孰多〔一〕？」曰：「苌叔必速及，将天以道补者也〔二〕。夫天道导可而省否〔三〕，苌叔反是，以诳刘子〔四〕，必有三殃：违天，一也〔五〕；反道，二也〔六〕；诳人，三也。〔七〕周若无咎，苌叔必为戮。虽晋魏子〔八〕亦将及焉〔九〕。若得天福，其当身乎〔一０〕？若刘氏，则必子孙实有祸〔一一〕。夫子而弃常法，以从其私欲〔一二〕，用巧变以崇天灾〔一三〕，勤百姓以为己名，其殃大矣〔一四〕。」<br/><br/>　　〔一〕　谓苌、刘也。<br/><br/>　　〔二〕　苌叔，苌弘字也。速及，速及于咎也。以道补者，欲以天道补人事也。<br/><br/>　　〔三〕　导，达也。省，去也。<br/><br/>　　〔四〕　诳，惑也。<br/><br/>　　〔五〕　支所坏也。<br/><br/>　　〔六〕　以天道补人事。<br/><br/>　　〔七〕　惑刘子也。<br/><br/>　　〔八〕　魏献子也。<br/><br/>　　〔九〕　咎及之也。<br/><br/>　　〔一０〕当其身祸尚微，后有继，故为天福也。<br/><br/>　　〔一一〕殃及子孙也。<br/><br/>　　〔一二〕弃常法，不修周法也。从私欲，欲城成周也。<br/><br/>　　〔一三〕巧变者，见周灭于西都，平王东迁以获久长，故今欲复迁也。崇，犹益也。<br/><br/>　　〔一四〕勤，劳也。名，功也。<br/><br/>　　是岁也，魏献子合诸侯之大夫于狄泉〔一〕，遂田于大陆，焚而死〔二〕。及范、中行之难，苌弘与之，晋人以为讨，二十八年，杀苌弘〔三〕。及定王，刘氏亡〔四〕。<br/><br/>　　〔一〕　是岁，敬王十一年，鲁定公之元年也。<br/><br/>　　〔二〕　田，以火田也。大陆，晋薮也。<br/><br/>　　〔三〕　范、中行，晋大夫范吉射、中行寅也。作难，叛其君也。初，刘氏、范氏世为婚姻，苌弘事刘文公，故周人与范氏。敬王二十八年，鲁哀三年，晋人以让周，周为之杀苌弘也。<br/><br/>　　〔四〕　刘氏，文公之子孙也。定，亦当为「贞」。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5277.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5279.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

