<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第十一　　天文中_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第十一　　天文中全文,范晔作品" />
<meta name="description" content="后汉书原文阅读,志第十一　　天文中全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8072.html";
var nextpage="novel-read-653-8074.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第十一　　天文中</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8072.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第十一　　天文中</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:42:57<span class="divide">|</span></p>
<div class="page-body">
<div class="page-content">
<p>　明十二　章五　和三十三　殇一　安四十六　顺二十三　质三<br/><br/>　　孝明永平元年四月丁酉，流星大如斗，起天市楼，西南行，光照地。流星为外兵，西南行为西南夷。是时益州发兵击姑复蛮夷大牟替灭陵，斩首传诣雒阳。《古今注》曰：“闰九月辛未，火在太微左执法星所，光芒相及。十一月辛未，土逆行，乘东井北轩辕第二星。二年十二月戊辰，月食火星。”《黄帝星经》曰：“出入井，为人主。一曰赐爵禄事。”<br/><br/>　　三年六月丁卯，彗星出天船北，长二尺所，稍北行至亢南，见三十五日去。天船为水，彗出之为大水。是岁伊、雒水溢，到津城门，坏伊桥；郡七县三十二皆大水。<br/><br/>　　四年八月辛酉，客星出梗河，西北指贯索，七十日去。梗河为胡兵。至五年十一月，北匈奴七千骑入五原塞，十二月又入云中，至原阳。贯索，贵人之牢。其十二月，陵乡侯梁松坐怨望悬飞书诽谤朝廷下狱死，妻子家属徙九真。<br/><br/>　　七年正月戊子，流星大如杯，从织女西行，光照地。织女，天之真女，流星出之，女主忧。其月癸卯，光烈皇后崩。《古今注》曰：“三月庚戌，客星光气二尺所，在太微左执法南端门外，凡见七十五日。”<br/><br/>　　八年六月壬午，长星出柳、张三十七度，犯轩辕，刺天船，陵太微，气至上陛，凡见五十六日去。柳，周地。是岁多雨水，郡十四伤稼。《古今注》曰：“十二月戊子，客星出东方。”<br/><br/>　　九年正月戊申，客星出牵牛，长八尺，历建星至房南，《古今注》曰：“历斗、建、箕、房，过角、亢至翼，芒东指。”灭见至五十日。《郗萌占》曰：“客星舍房，左右群臣有吞药死者。”又占“有夺地”。牵牛主吴、越，房、心为宋。后广陵王荆与沈凉，楚王英与颜忠各谋逆，事觉，皆自杀。广陵属吴，彭城古宋地。《古今注》曰：“十年七月甲寅，月犯岁星。十一年六月壬辰，火犯土星。”<br/><br/>　　十三年闰月丁亥，火犯舆鬼，为大丧，质星为大臣诛戮。晋灼曰：“鬼五星，其中白者为质。”其十二月，楚王英与颜忠等造作妖书谋反，事觉，英自杀，忠等皆伏诛。《古今注》曰：“十一月，客星出轩辕四十八日。十二月戊午，月犯木星。”<br/><br/>　　十四年正月戊子，客星出昴，六十日，在轩辕右角稍灭。昴主边兵。后一年，汉遣奉车都尉显亲侯窦固、驸马都尉耿秉、骑都尉耿忠、开阳城门候秦彭、太仆祭肜，将兵击匈奴。一曰，轩辕右角为贵相，昴为狱事，客星守之为大狱。是时考楚事未讫，司徒虞延与楚王英党与黄初、公孙弘等交通，皆自杀，或下狱伏诛。<br/><br/>　　十五年十一月乙丑，太白入月中，为大将戮，人主亡，不出三年。后三年，孝明帝崩。<br/><br/>　　十六年正月丁丑，岁星犯房右骖，北第一星不见，辛巳乃见。《石氏星经》曰：“岁星守房，良马出厩。”《古今注》曰：“正月丁未，月犯房。”房右骖为贵臣，岁星犯之为见诛。是后司徒邢穆，坐与阜陵王延交通知逆谋自杀。四月癸未，太白犯毕。毕为边兵。后北匈奴寇边，入云中，至渔阳。使者高弘发三郡兵追讨，无所得。太仆祭肜坐不进下狱。<br/><br/>　　十八年六月己未，彗星出张，长三尺，转在郎将，南入太微，皆属张。张，周地，为东都。太微，天子廷。彗星犯之为兵丧。其八月壬子，孝明帝崩。<br/><br/>　　孝章建初元年，正月丁巳，太白在昴西一尺。八月庚寅，彗星出天市，长二尺所，稍行入牵牛三度，积四十日稍灭。太白在昴为边兵，彗星出天市为外军，牵牛为吴、越。是时蛮夷陈纵等及哀牢王类牢反，攻嶲唐城。永昌太守王寻走奔楪榆，安夷长宋延为羌所杀。以武威太守傅育领护羌校尉，马防行车骑将军，征西羌。又阜陵王延与子男鲂谋反，大逆无道，得不诛。废为侯。<br/><br/>　　二年九月《古今注》曰：“甲申，金入斗魁。”甲寅，流星过紫宫中，长数丈，散为三，灭。十二月戊寅，彗星出娄三度，长八九尺，稍入紫宫中，百六日稍灭。流星过，入紫宫，皆大人忌。后四年六月癸丑，明德皇后崩。《古今注》曰：“五年二月戊辰，木、火俱在参，五月戊寅，木、水在东井。六年七月丁酉，夜有流星起轩辕，大如拳，历文昌，余气正白句曲，西如文昌，久久乃灭。”《黄帝星经》曰：“木守东井，有土功之事。一曰大水。”郗萌曰：“岁星守参，后当之。荧惑守，大人当之。”<br/><br/>　　元和二年四月丁巳，客星晨出东方，在胃八度，长三尺，历阁道入紫宫，留四十日灭。阁道、柴宫，天子之宫也。客星犯入留久为大丧。后四年，孝章帝崩。<br/><br/>　　孝和永元元年正月辛卯，有流星起参，长四丈，《古今注》曰：“大如拳，起参东南。”有光，色黄白。《古今注》曰：“癸亥，镇在参。又有流星大如桃，色赤，起太微东蕃。”石氏曰：“镇守参，有土功事。”二月，流星起天棓，东北行三丈所灭，色青白。壬申，夜有流星起太微东蕃，长三丈。三月《古今注》曰：“戊子，土在参。”丙辰，流星起天津。《古今注》曰：“星大如桃，起天津，东至斗，黄白频有光。”壬戌，有流星起天将军，东北行。《古今注》曰：“色黄，无光。”参为边兵，天棓为兵，太微天廷，天津为水，天将军为兵，流星起之皆为兵。其六月，汉遣车骑将军窦宪、执金吾耿秉，与度辽将军邓鸿出朔方，并进兵临私渠北鞮海，斩虏首万余级，获生口牛马羊百万头。日逐王等八十一部降，凡三十余万人。追单于至西海。是岁七月，又雨水漂人民，是其应。《古今注》曰：“十一月壬申，镇星在东井。”石氏曰：“天下水，其大出，流杀人。”<br/><br/>　　二年正月乙卯，金、木俱在奎，丙寅，水又在奎。巫咸曰：“辰守奎，多水火灾，亦为旱。”《古今注》曰：“土在东井。”奎主武库兵，三星会又为兵丧。辛未，水、金、木在娄，亦为兵，又为匿谋。郗萌曰：“辰守娄，有兵兵罢，无兵兵起。”巫咸、石氏云：“多火灾。”《古今注》曰：“丙寅，水在奎，土在东井，金在娄，木、火在昴。”二月丁酉，有流星大如桃，起紫宫东蕃，西北行五丈稍灭。《古今注》曰：“三月甲子，火在亢南端门第一星南。乙亥，金在东井。”四月丙辰，有流星大如瓜，起文昌东北，西南行至少微西灭。有顷音如雷声，已而金在轩辕大星东北二尺所。《古今注》曰：“丁丑，火在氐东南星东南。”八月丁未，有流星如鸡子，起太微西，东南行四丈所消。十月癸未，有流星大如桃，起天津，西行六丈所消。十一月辛酉，有流星大如拳，起紫宫，西行到胃消。<br/><br/>　　三年九月丁卯，有流星大如鸡子，起紫宫，西南至北斗柄闲消。《星紫宫占》曰：“有流星出紫宫，天子使也。色赤言兵，色白言丧，色黄言吉，色青言忧，色黑言水。出皆以所之野命东、西、南、北。”紫宫天子宫，文昌、少微为贵臣，天津为水，北斗主杀。流星起，历紫宫、文昌、少微、天津，文昌为天子使，出有兵诛也。窦宪为大将军，宪弟笃、景等皆卿、校尉，宪女弟婿郭举为侍中、射声校尉，与卫尉邓叠母元俱出入宫中，谋为不轨。至四年六月丙辰发觉，和帝幸北宫，诏执金吾、五校勒兵屯南、北宫，闭城门，捕举。举父长乐少府璜及叠，叠弟步兵校尉磊，母元，皆下狱诛。宪弟笃、景等皆自杀。金犯轩辕，女主失势。窦氏被诛，太后失势。<br/><br/>　　五年《古今注》曰：“正月甲戌，月乘岁星。”四月癸巳，太白、荧惑、辰星俱在东井。巫咸曰：“太白守井，五谷不成。”《黄帝经》曰：“五星及客星守井，皆为水。”石氏曰：“为旱。”又曰：“太白入东井，留一日以上乃占，大臣当之，期三月，若一年，远五年。”《古今注》曰：“木在舆鬼。”七月壬午，岁星犯轩辕大星。九月，金在南斗魁中。为水。石氏曰：“为旱。”火犯房北第一星。东井，秦地，为法。三星合，内外有兵，又为法令及水。金入斗口中，为大将将死。火犯房北第一星，为将相。其六年正月，司徒丁鸿薨。《古今注》曰：“六年六月丁亥，金在东井。闰月己丑，流星大如桃，起参北，西至参肩南，稍有光。”七月水，大漂杀人民，伤五谷。许侯马光有罪自杀。九月，行车骑将军事邓鸿、越骑校尉冯柱发左右羽林、北军五校士及八郡迹射、乌桓、鲜卑，合四万骑，与度辽将军朱征、护乌桓校尉任尚、中郎将杜崇征叛胡。十二月，车骑将军鸿坐追虏失利，下狱死；度辽将军征、中郎将崇皆抵罪。<br/><br/>　　七年正月丁未，有流星起天津，入紫宫中灭。色青黄，有光。二月癸酉，金、火俱在参。《巫咸占》曰：“荧惑守参，多火灾。”《海中占》曰：“为旱。太白守参，国有反臣。”郗萌曰“有攻战伐国”也。戊寅，金、火俱在东井。郗萌曰：“荧惑守井，百川皆满。太白又从舍，盖二十日流国。”又曰：“杂籴贵。又将相死。”八月甲寅，水、土、金俱在轸。《春秋纬》曰：“五星有入轸者，皆为兵大起。”《巫咸占》曰：“五星入轸者，司其出日而数之，期二十日皆为兵发。司始入处之率一日期，十日军罢。”《石氏星经》曰：“辰星守轸，岁水。”郗萌曰：“镇星出入留舍轸六十日不下，必有大丧。”《春秋纬》曰：“太白入轸，兵大起。”郗萌曰：“太白守轸，必有死王。”十一月甲戌，金、火俱在心。《雒书》曰：“太白守心，后九年大饥。”十二月己卯，有流星起文昌，入紫宫消。丙辰，火、金、水俱在斗。流星入紫宫，金、火在心，皆为大丧。三星合轸为白衣之会，金、火俱在参、东井，皆为外兵，有死将。三星俱在斗，有戮将，若有死相。八年四月乐成王党，七月乐成王宗皆薨。将兵长史吴棽坐事征下狱诛。《古今注》曰：“八年九月辛丑，夜有流星，大如拳，起娄。”十月，北海王威自杀。十二月，陈王羡薨。其九年闰月，皇太后窦氏崩。辽东鲜卑反，太守祭参不追虏，征下狱诛。九月，司徒刘方坐事免官，自杀。陇西羌反，遣执金吾刘尚行征西将军事，越骑校尉节乡侯赵世发北军五校、黎阳、雍营及边胡兵三万骑，征西羌。<br/><br/>　　十一年五月丙午，流星大如瓜，起氐，西南行，稍有光，白色。《古今注》曰：“六月庚辰，月入毕中。”占曰：“流星白，为有使客，大为大使，小亦小使。疾期疾，迟亦迟。大如瓜为近小，行稍有光为迟也。又正王日，边方有受王命者也。”明年二月，蜀郡旄牛徼外夷白狼楼薄种王唐缯等率种人口十七万归义内属，赐金印紫绶钱帛。<br/><br/>　　十二年十一月癸酉，夜有苍白气，长三丈，起天园，东北指军市，见积十日。占曰：“兵起，十日期岁。”明年十一月，辽东鲜卑二千余骑寇右北平。<br/><br/>　　十三年《古今注》曰：“正月辛未，水乘舆鬼。十二月癸巳，犯轩辕大星。”十一月乙丑，轩辕第四星闲有小客星，色青黄。轩辕为后宫，星出之，为失势。其十四年六月辛卯，阴皇后废。《古今注》曰：“十四年正月乙卯，月犯轩辕，在太微中。二月十日丁酉，水入太微西门。十一月丁丑，有流星大如拳，起北斗魁中，北至阁道，稍有光，色赤黄，须臾西北有雷声。”<br/><br/>　　十六年四月丁未，紫宫中生白气如粉絮。戊午，客星出紫宫西行至昂，五月壬申灭。七月庚午，水在舆鬼中。黄帝占》曰：“辰星犯鬼，大臣诛，国有忧。”郗萌曰：“多蝗虫。”十月辛亥，流星起钩陈，北行三丈，有光，色黄。白气生紫宫中为丧。客星从紫宫西行至昴为赵。舆鬼为死丧。钩陈为皇后，流星出之为中使。后一年，元兴元年十二，和帝崩，殇帝即位一年又崩，无嗣，邓太后遣使者迎清河孝王子即位，是为孝安皇帝，是其应也。清河，赵地也。<br/><br/>　　元兴元年二月庚辰，有流星起角、亢五丈所。四月辛亥，有流星起斗，东北行到须女。七月己巳，有流星起天市五丈所，光色赤。闰月辛亥，水、金俱在氐。巫咸曰：“辰星守氐，多水灾。”《海中占》曰：“天下大旱，所在不收。”《荆州星占》曰：“太白守氐，国君大哭。”流星起斗，东北行至须女。须女，燕地。天市为外军。水、金会为兵诛。其年，辽东貊人反，钞六县，发上谷、渔阳、右北平、辽西乌桓讨之。<br/><br/>　　孝殇帝延平元年正月丁酉，金、火在娄。金、火合为烁，为大人忧。《古今注》曰：“七月甲申，月在南斗中。”是岁八月辛亥，孝殇帝崩。<br/><br/>　　孝安永初元年五月戊寅，荧惑逆行守心前星。《韩杨占》曰：“多火灾。一曰地震。”检其年十八郡地震，明年汉阳火。八月戊申，客星在东井、弧星西南。心为天子明堂，荧惑逆行守之，为反臣。《雒书》曰：“荧惑守心，逆臣起。”《黄帝占》曰：“逆行守心二十日，大臣乱。”客星在东井，为大水。《荆州经》曰：“客星干犯东井，则大臣诛。”是时，安帝未临朝，邓太后摄政，邓骘为车骑将军，弟弘、悝、阊皆以校尉封侯，秉国势。司空周章意不平，与王尊、叔元茂等谋，欲闭宫门，捕将军兄弟，诛常侍郑众、蔡伦，劫刺尚书，废皇太后，封皇帝为远国王。事觉，章自杀。东井、弧皆秦地。是时羌反，断陇道，汉遣骘将左右羽林、北军五校及诸郡兵征之。是岁郡国四十一县三百一十五雨水。四渎溢，伤秋稼，坏城郭，杀人民，是其应也。<br/><br/>　　二年正月戊子，太白昼见。《古今注》曰：“四月乙亥，月入南斗魁中。八月己亥，荧惑出入太微端门。”<br/><br/>　　三年正月庚戌，月犯心后星。《河图》曰：“乱臣在旁。”己亥，太白入斗中。《古今注》曰：“三月壬寅，荧惑入舆鬼中。五月丙寅，太白入毕中。”《石氏经》曰；“太白守毕，国多任刑也。”十二月，彗星起天菀南，东北指，长六七尺，色苍白。太白昼见，为强臣。《前志》曰：“太白昼见，强国弱，小国强，女主昌。”是时邓氏方盛，月犯心后星，不利子。心为宋。五月丁酉，沛王正薨。太白入斗中，为贵相凶。臣昭案：杨厚对曰“以为诸王子多在京师，容有非常，宜亟发遣还本国”，太后从之，星寻灭不见。以斯而言，太白入之，灾在贵相。天菀为外军，彗星出其南为外兵。是后使羌、氐讨贼李贵，又使乌桓击鲜卑，又使中郎将任尚、护羌校尉马贤击羌，皆降。<br/><br/>　　四年《古今注》曰：“二月丙寅，月犯轩辕大星。”六月甲子，客星大如李，苍白，芒气长二尺，西南指上阶星。癸酉，太白入舆鬼。指上阶，为三公。后太尉张禹、司空张敏皆免官。太白入舆鬼，为将凶。后中郎将任尚坐赃千万，槛车征，弃市。《韩扬占》曰：“太白入舆鬼，乱臣在内。”臣昭以占为明堂，岂任尚所能感也。<br/><br/>　　五年六月辛丑，太白昼见，经天。《春秋汉含孳》曰：“阳弱，辰逆，太白经天。”注云：“阳弱，君柔不堪。”《钩命决》曰：“天失仁，太白经天。”元初元年三月癸酉，荧惑入舆鬼。二年九月辛酉，荧惑入舆鬼中。三年三月，荧惑入舆鬼中。五月丙寅，太白入毕口。《黄帝占》曰：“火攻，近期十五日，远期四十日。”又曰：“大臣当之，乱国易主。”七月甲寅，岁星入舆鬼。闰月己未，太白犯太微左执法。十一月甲午，客星见西方，己亥在虚、危，南至胃、昴。郗萌曰：“客星入虚，大人当之。”又曰：“客星守危，强臣执国命，在后族。又且大风，有危败。”《黄帝星经》曰：“客星入守若出危，大饥，民食贵。”四年正月丙戌，岁星留舆鬼中。《石氏经》曰：“岁星入留舆鬼五十日不下，民有大丧；百日不下，民半死。”《黄帝经》曰：“守鬼十日，金钱散诸侯。”郗萌曰：“五谷多伤，民以饥死者无数。”乙未，太白昼见丙上。四月壬戌，太白入舆鬼中。《石氏占》：“太白入鬼，一曰病在女主，一曰将戮死。”己巳，辰星入舆鬼中。郗萌曰：“以罪诛大臣。一曰后疾。一曰大人忧。”五月己卯，辰星犯岁星。六月丙申，荧惑入舆鬼中，戊戌，犯舆鬼大星。九月辛巳，太白入南斗口中。《黄帝经》曰：“大人当之，国易政。”五年三月丙申，镇星犯东井钺星。五月庚午，辰星犯舆鬼质星。丙戌，太白犯钺星。六年四月癸丑，太白入舆鬼。郗萌曰：“太白守舆鬼，疾在女主。”六月丙戌，荧惑在舆鬼中。《黄帝经》曰：“荧惑犯守鬼，国有大丧，有女丧，大将有死者。”《荆州星占》曰：“荧惑犯鬼，忠臣戮死，不出一年中。”丁卯，镇星在舆鬼中。《黄帝经》曰：“镇入鬼中，大臣诛。”《海中》、石氏曰：“大人忧。”辛巳，太白犯左执法。自永初五年到永宁，十年之中，太白一昼见经天，再入舆鬼，一守毕，再犯左执法，入南斗，犯钺星。荧惑五入舆鬼。镇星一犯东井钺星，一入舆鬼。岁星、辰星再入舆鬼。凡五星入舆鬼中，皆为死丧。荧惑、太白甚犯钺、质星为诛戮。斗为贵将。执法为近臣。客星在虚、危为丧，为哭泣。《星占》曰：“不一年，远期二年。”昴、毕为边兵，又为狱事。至建光元年三月癸巳，邓太后崩；五月庚辰，太后兄车骑将军骘等七侯皆免官，自杀，是其应也。<br/><br/>　　延光《古今注》曰：“元年四月丙午，太白昼见。”二年八月己亥，荧惑出太微端门。三年二月辛未，太白犯昴。《石氏星占》：“太白守昴，兵从门阙入，主人走。”郗萌曰：“不有亡国，必有谋主。”又云：“入昴，大赦。”五月癸丑，太白入毕。郗萌曰：“太白入毕口，马驰人走。”又曰：“有中丧。”九月壬寅，镇星犯左执法。四年，太白入舆鬼中。《古今注》曰：“四月甲辰入。”六月壬辰，太白出太微。九月甲子，太白入斗口中。十一月，客星见天市。荧惑出太微，为乱臣。太白犯昴、毕，为边兵，一曰大人当之。镇星犯左执法，有诛臣。太白入舆鬼中，为大丧。太白出太微，为中宫有兵；入斗口，为贵将相有诛者。客星见天市中，为贵丧。是时大将军耿宝、中常侍江京、樊丰、小黄门刘安与阿母王圣、圣子女永等并构谮太子保，并恶太子乳母男、厨监邴吉。三年九月丁酉，废太子为济阴王，以北乡侯懿代。杀男、吉，徙其父母妻子日南。四年三月丁卯，安帝巡狩，从南阳还，道寝疾，至叶崩，阎后与兄卫尉显、中常侍江京等共隐匿，不令群臣知上崩，遣司徒刘喜等分诣郊庙，告天请命，载入北宫。庚午夕发丧，尊阎氏为太后。北乡侯懿病薨，京等又不欲立保，白太后，更征诸王子择所立。中黄门孙程、王国、王康等十九人，共合谋诛显、京等，立保为天子，是为孝顺皇帝。皆奸人强臣狂乱王室，其于死亡诛戮，兵起宫中，是其应。《古今注》曰：“永建元年二月甲午，客星入太微。五月甲子，月入斗。”《李氏家书》曰：“时天有变气，李郃上书谏曰：‘臣闻天不言，县象以示吉凶，挺灾变异以为谴诫。昔齐桓公遭虹贯牛、斗之变，纳管仲之谋，令齐去妇，无近妃宫。桓公听用，齐以大安。赵有尹史，见月生齿，龁毕大星，占有兵变。赵君曰：“天下共一毕，知为何国也？”下史于狱。其后公子牙谋弑君，血书端门，如史所言。乃月十三日，有客星气象彗孛，历天市、梗河、招摇、枪、棓，十六日入紫宫，迫北辰，十七日复过文昌、泰陵，至天船、积水闲，稍微不见。客星一占曰：“鲁星历天市者为谷贵，梗河三星备非常，泰陵八星为凶丧，紫宫、北辰为至尊。”如占，恐宫庐之内有兵丧之变，千里之外有非常暴逆之忧。鲁星不得过历尊宿，行度从疾，应非一端，恐复有如王阿母母子贱妾之欲居帝旁耗乱政事者。诚令有之，宜当抑远，饶足以财。王者权柄及爵禄，人天所重慎，诚非阿妾所宜干豫，天故挺变，明以示人。如不承慎，祸至变成，悔之靡及也。’”<br/><br/>　　孝顺永建二年二月癸未，太白昼见三十九日。《古今注》曰：“丁巳，月犯心，七月丁酉，犯昴。”闰月乙酉，太白昼见东南维四十一日。八月乙巳，荧惑入舆鬼。太白昼见，为强臣。荧惑为凶。舆鬼为死丧。质星为诛戮。是时中常侍高梵、张防、将作大匠翟酺、尚书令高堂芝、仆射张敦、尚书尹就、郎姜述、杨凤等，及兖州刺史鲍就、使匈奴中郎将张国、金城太守张笃、敦煌太守张朗，相与交通，漏泄，就、述弃市，梵、防、酺、芝、敦、凤、就、国皆抵罪。又定远侯班始尚阴城公主坚得，斗争杀坚得，坐要斩马市，同产皆弃市。《古今注》曰：“其年九月戊寅，有白气，广三尺，长十余丈，从北落师门南至斗。三年二月癸未，月犯心后星。六月甲子，太白昼见。四年二月癸丑，月犯心后星。五年闰月庚子，太白昼见。六年，彗星出于斗、牵牛，灭于虚、危。虚、危为齐，牵牛吴、越，故海贼浮于会稽，山贼捷于济南。五年夏，荧惑守氐，诸侯有斩者，是冬班始｛要月｝斩马市。”<br/><br/>　　六年四月，荧惑入太微中，犯左、右执法西北方六寸所。十月乙卯，太白昼见。十二月壬申，客星芒气长二尺余，西南指，色苍白，在牵牛六度。客星芒气白为兵。牵牛为吴、越。后一年，会稽海贼曾于等千余人烧句章，杀长吏，又杀鄞、鄮长，取官兵，拘杀吏民，攻东部都尉；扬州六郡逆贼章何等称将军，犯四十九县，大攻略吏民。<br/><br/>　　阳嘉元年闰月戊子，臣昭案：郎顗表云“十七日己丑”。客星气白，广二尺，长五丈，起天菀西南。主马牛，为外军，色白为兵。是时，敦煌太守徐白使疏勒王盘等兵二万人入于窴界，虏掠斩首三百余级。乌桓校尉耿哗使乌桓亲汉都尉戎末瘣等出塞，钞鲜卑，斩首，获生口财物；鲜卑怨恨，钞辽东、代郡，杀伤吏民。是后，西戎、北狄为寇害，以马牛起兵，马牛亦死伤于兵中，至十余年乃息。臣昭案：《郎顗传》，阳嘉元年，太白与岁星合于房、心。二年，荧惑失度，盈缩往来，涉历舆鬼，环绕轩辕。《古今注》曰：“二年四月壬寅，太白昼见，五月癸巳，又昼见，十一月辛未，又昼见。十二月壬寅，月犯太白。三年十二月辛未，太白昼见。四月乙卯，太白、荧惑入舆鬼。永和元年正月丁卯，太白犯牵牛大星。”<br/><br/>　　永和二年五月戊申，太白昼见。八月庚子，荧惑犯南斗。斗为吴。《黄帝经》曰：“不期年，国有乱，有忧。”《海中占》：“为多火灾。一曰旱。”《古今注》曰：“九月壬午，月入毕口中。”明年五月，吴郡太守行丞事羊珍与越兵弟叶、吏民吴铜等二百余人起兵反，杀吏民，烧官亭民舍，攻太守府。太守王衡距守，吏兵格杀珍等。又九江贼蔡伯流等数百人攻广陵、九江，烧城郭，杀江都长。<br/><br/>　　三年二月辛巳，太白昼见，戊子，在荧惑西南，光芒相犯。辛丑，有流星大如斗，从西北东行，长八九尺，色赤黄，有声隆隆如雷。三月壬子，太白昼见。六月丙午，太白昼见。八月《古今注》曰：“己酉，荧惑入太微。”乙卯，太白昼见。闰月甲寅，辰星入舆鬼。己酉，荧惑入太微。乙卯，太白昼见。《古今注》曰：“十二月丁卯，月犯轩辕大星。”太白者，将军之官，又为西州。昼见，阴盛，与君争明。荧惑与太白相犯，为兵丧。流星为使，声隆隆，怒之象也。辰星入舆鬼，为大臣有死者。荧惑入太微，乱臣在廷中。是时，大将军梁商父子秉势，故太白常昼见也。其四年正月，祀南郊，夕牲，中常侍张逵、蘧政、杨定、内者令石光、尚方令傅福等与中常侍曹腾、孟贲争权，白帝言腾、贲与商谋反，矫诏命收腾、贲，贲自解说，顺帝寤，解腾、贲缚。逵等自知事不从，各奔走，或自刺，解貂蝉投草中逃亡，皆得免。其六年，征西将军马贤击西羌于北地射姑山下，父子为羌所没杀，是其应也。<br/><br/>　　四年七月壬午，荧惑入南斗犯第三星。五年四月戊午，太白昼见。八月己酉，荧惑入太微。斗为贵相，为扬州，荧惑犯入之为兵丧。其六年，大将军商薨。九江、丹阳贼周生、马勉等起兵攻没郡县。梁氏又专权于天廷中。<br/><br/>　　六年二月丁巳，彗星见东方，长六七尺，色青白，西南指营室及坟墓星。《郗萌占》曰：“彗星出而中营室，天下乱，易政，以五色占之吉凶。”丁丑，彗星在奎一度，长六尺，癸未昏见，《河图》曰：“彗星出贯奎，库兵悉出，祸在强侯、外夷，胡应逆首谋也。”西北历昴、毕，甲申，在东井，遂历舆鬼、柳、七星、张，光炎及三台，至轩辕中灭。《古今注》曰：“五月庚寅，太白昼见。十一月甲午，太白昼见。”营室者，天子常宫。坟墓主死。彗星起而在营室、坟墓，不出五年，天下有大丧。后四年，孝顺帝崩。昴为边兵，又为赵。羌周马父子后遂为寇。又刘文劫清河相射皓，欲立王蒜为天子，皓不听，杀皓，王闭门距文，官兵捕诛文，蒜以恶人所劫，废为尉氏侯，又徙为犍阳都乡侯，薨，国绝。历东井、舆鬼为秦，皆羌所攻钞。炎及三台，为三公。是时，太尉杜乔及故太尉李固为梁翼所陷入，坐文书死。及至注、张为周，灭于轩辕中为后宫。其后懿献后以忧死，梁氏被诛，是其应也。<br/><br/>　　汉安《古今注》曰：“元年二月壬午，岁星在太微中。八月癸丑，月犯南斗，入魁中。”二年，正月己亥，太白昼见。五月丁亥，辰星犯舆鬼。《古今注》曰：“丙辰，月入斗中。”六月乙丑，荧惑光芒犯镇星。七月甲申，太白昼见。辰星犯舆鬼为大丧。荧惑犯镇星为大人忌。明年八月，孝顺帝崩，孝冲《古今注》曰：“建康元年九月己亥，太白昼见。”《韩扬占》曰：“天下有丧。一曰有白衣之会。”明年正月又崩。<br/><br/>　　孝质本初元年，《古今注》曰：“二月丁丑，月入南斗。”三月癸丑，荧惑入舆鬼，四月辛巳，太白入舆鬼，皆为大丧。五月庚戌，太白犯荧惑，为逆谋。闰月一日，孝质帝为梁冀所鸩，崩。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8072.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-653-8074.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

