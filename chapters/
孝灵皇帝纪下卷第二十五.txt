<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝灵皇帝纪下卷第二十五_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝灵皇帝纪下卷第二十五全文,袁宏作品" />
<meta name="description" content="后汉纪原文阅读,孝灵皇帝纪下卷第二十五全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7681.html";
var nextpage="novel-read-556-7683.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝灵皇帝纪下卷第二十五</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7681.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝灵皇帝纪下卷第二十五</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:31:12<span class="divide">|</span></p>
<div class="page-body">
<div class="page-content">
<p>　中〔平〕（和）二年〔一〕（乙丑、一八五）<br/>　　〔一〕　据上卷改。<br/>　　春二月丁卯，故太尉刘宽薨。赠车骑将军，谥曰昭烈侯。<br/>　　宽字文饶，弘农华阴人也。少好学，博通群书。稍迁东海〔一〕、南阳太守，遇民如子，口无恶言，吏民有罪，以蒲鞭鞭之〔二〕，示耻辱而已。其善政归之于下，有不善辄自克责，庶民爱敬之。好与诸生论议，行县使三老、学生自随，到亭传辄复讲论，教化流行，不严而治。尝有客遣奴酤酒，久而不还，及其还也，客不堪之，骂詈曰：“畜产！”宽须臾遣人视之曰：“此人也，骂言畜产，恐其自杀。”夫人欲试宽一恚，伺当朝会，装严已讫，使婢奉肉羹一盂，宽手未得持，放羹衣上。婢急收羹，宽言：“徐，徐！羹烂汝手！”其宽裕如此，内外称为长者，上深悼之。<br/>　　〔一〕　隶释刘宽碑、范书均作“东海相”。<br/>　　〔二〕　古者，鞭用生皮为之，宽代之以蒲草。<br/>　　袁宏曰：在溢则激，处平则恬，水之性也。急之则扰，缓之则静，民之情也。故善治水者，引之使平，故无冲激之患。善治人者，虽不为盗，终归刻薄矣。以民心为治者，下虽不时整，终归敦厚矣。老子曰‘ 古之为道者，不以明民，将以愚之。故以智治国，国之贼也’〔一〕。<br/>　　〔一〕　疑“古之”下脱“善”字。语见德经。<br/>　　羌胡寇三辅，车骑将军皇甫嵩征之。<br/>　　己酉，南宫云台灾。庚戌，乐城门灾〔一〕，延及北阙、嘉德殿、和欢殿。本志曰：“云台者，乃周家之所造也，图书珍宝之所藏。京房易传曰：‘君不思道，厥妖火燃宫。’天戒若曰：‘刑滥赏淫，何以旧典为！’故焚其秘府也。”<br/>　　〔一〕　胡三省曰：“据续汉志，盖乐成殿门也。‘城’当作‘成’。五行志作‘乐成门’ 。刘昭曰：‘南宫中门也。’”又按己酉、庚戌二日均在丁卯之前。或袁宏倒叙耳。<br/>　　收天下田亩十〔钱〕（岁）〔一〕，以治宫室。州县送材及石，贵戚〔因〕缘贱买入己〔二〕，官皆先经贵戚然后得中。宫室连年不成，天下骚扰，起为盗贼。<br/>　　〔一〕　据续汉书、范书灵帝纪改。<br/>　　〔二〕　御览卷九二引续汉书：“黄门常侍断截州郡送林、文石，掌主史谴呼不中，退卖之，贵戚因缘贱买，十倍入官，其贵戚所入召者，然后得中。”范书改“送林文”作“送材木”，“石”作“召 ”。按袁纪之文，“林”作“材”是，“石”作“召” 非，而“文”乃“<br/>　　及”之误。按续汉书，袁纪脱“因 ”字，故补之。<br/>　　司徒袁隗久病罢。<br/>　　三月，廷尉崔烈为司徒。<br/>　　边章、韩约寇三辅，中郎将董卓副皇甫嵩讨之〔一〕。<br/>　　〔一〕　范书皇甫嵩传与袁纪同，而灵帝纪与通鉴均作“北宫伯玉等寇三辅”。按董卓传，中元元年冬，“北地先零羌及枹罕河关群盗反叛，遂共立湟中义从胡北宫伯玉、李文侯为将军，杀护羌校尉冷征。伯玉等乃劫致金城人边章、韩遂，使专任军政。明年春，将数万骑入寇三辅”。故诸记均不误。<br/>　　于是关陇扰攘，发役不供。司徒崔烈欲弃叙州，议郎傅燮进曰：“斩司徒，天下乃安！”有司奏燮廷辱大臣〔一〕。有诏问本意，对曰：“昔冒顿至逆也，樊哙为上将，云：‘愿得十万众，横行匈奴中。”愤激奋励，未失臣节也，不顾计之当与不当耳。季布犹廷斥曰：“哙可斩！”前朝是之〔二〕。今叙州天下之冲要，国家之蕃卫也。尧舜时禹贡载之〔三〕，殷周之世列为侯伯〔四〕。高祖平海内，使郦商别定陇右；世宗拓境，列置四郡，议者以为断匈奴之右臂。今牧御者失理，使一州叛逆，天下骚动，陛下不安寝食。烈为宰相，不念思所以缉之之策，乃欲弃一方万里之〔土〕（士）〔五〕，臣窃惑之。左衽之虏得此地，为患数世。今以劲士坚甲利兵，奸雄因之为乱，此社稷之深忧也。且无叙州则三辅危，三辅危则京都薄矣。若烈不知忧之，是极弊也；知而欲弃，是不忠也。二者择而处之，烈必有之。”遂从燮议，亦不罪烈。由是朝廷益重燮，每公卿缺议，辄归燮。<br/>　　〔一〕　“有司”，乃尚书郎杨赞。<br/>　　〔二〕　冒顿为书嫚吕后，廷议，哙作是言。时季布曰：“夫高帝将兵四十余万众，困于平城，今哙柰何以十万众横行匈奴中，面欺！且秦以事于胡，陈胜等起。于今创痍未瘳，哙又面腴，欲摇动天下。”事见史记季布传。<br/>　　〔三〕　尚书禹贡所言古雍州之地，即包括汉叙州也。<br/>　　〔四〕　嬴姓于殷多贵显，中潏即在西戎。周时非子居犬丘，邑之秦。秦襄公以兵送平王东迁，赐岐以西之地，封为诸侯。事并见史记秦本纪。<br/>　　〔五〕　据范书及通鉴改。<br/>　　夏五月，太尉邓盛久病罢。太仆张延为太尉。<br/>　　六月，以讨张角功封中常侍张让等十二人为列侯。<br/>　　秋七月，车骑将军皇甫嵩征边章、韩约无功免〔一〕。<br/>　　〔一〕　嵩前讨张角，见中常侍赵忠舍宅逾制，奏没入之。又中常侍张让私求钱五千万，嵩不与。故二人诬奏之，遂征还，收左将军印绶，削户六千。<br/>　　八月，司空张温为车骑将军讨章、约。<br/>　　九月，特进临晋侯杨赐为司空。<br/>　　冬十月，司空杨赐薨。策曰：“司空临晋侯赐，华岳所挺，九德纯备〔一〕，三叶宰相〔二〕，辅国以忠。昔朕初载，受道帷幄，遂阶成勋，以陟大猷。师范之功，既昭于内；弼亮之勤，亦着于外。虽受茅土，未答厥勋，哲人既殁，将谁谘度？朕甚悼焉！今使左中郎将郭仪持节追赠特进司空骠骑将军印绶〔三〕，谥曰文烈侯。”<br/>　　〔一〕　书皋陶谟曰：“宽而栗，柔而立，愿而恭，乱而敬，扰而毅，直而温，简而廉，刚而塞，彊而义。”此所谓九德。<br/>　　〔二〕　杨震、杨秉、杨赐三世三公。<br/>　　〔三〕　范书作“追位特进，赠司空骠骑将军印绶”，是。<br/>　　赐字子献〔一〕，笃志于学，闲居教授，不应州郡之命。辟梁冀府，非其好也，因谢病去。举高第，稍迁越骑校尉、光禄大夫。灵帝初，与刘宽、张济侍讲于华德殿〔二〕。初，张角等诳耀百姓，天下惑之，襁负至者数十万人。赐时居司徒。谓刘陶曰：“闻张角等党辈炽盛，稍益滋蔓，今若下州郡捕讨，恐惊动丑类，遂成反乱。今欲切敕刺史、二千石，采别流民，咸遣护送各归本郡，以孤弱其党，然后乃诛其渠帅，可不劳众而定。何如？”陶曰：“此孙子所谓‘不战而屈人之兵’ 〔三〕，庙胜之术也〔四〕。”赐遂上书言之。会赐去位，事留中。后帝徙南宫，阅故事，得赐所上奏及讲时注籍，乃感悟，遂下诏曰：“大司〔徒〕（马）杨赐〔五〕，敦德允元，忠爱恭懿，亲以尚书侍讲〔六〕。累评张角始谋，祸亹未彰，赐陈便宜，欲缓诛夷，令德既光，嘉谋怛然。诗不云乎：‘无德不报，无言不雠。’ 故褒城君孔霸，故太尉黄琼侍讲先帝，并宜受茅土之封。”赐上言曰：“臣前与故太尉刘宽、司徒张济并被侍讲，俱受三事；张角谋乱，又共陈便宜，而独蒙师傅之泽，茅土之祚，而宽、济不蒙云雨之润。乞减赐户，以封宽、济。”上虽不听，嘉其至诚，乃封宽为遂乡侯、济子根为蔡阳侯。赐子彪忠厚有孝行，复纂其家业。<br/>　　〔一〕　按东观记、范书均作“字伯献”，谢承书作“伯钦”，三载互异，未知孰是。<br/>　　〔二〕　范书杨赐传作“华光殿”。注引洛阳宫殿名曰：“华光殿在崇光殿北。”<br/>　　〔三〕　见孙子兵法谋攻篇。<br/>　　〔四〕　孙子兵法计篇曰：“夫未战而庙算胜者，得其多也。未战而庙算不胜者，得算少也。多算胜，少算不胜，而况于无算乎？”李筌曰：“夫战者，决胜庙堂，然后与人争利。”<br/>　　〔五〕　前此赐任司徒，作“司马” ，系传刻之误，故正之。<br/>　　〔六〕　建宁初，常当受学，诏三公举通尚书桓君章句。三公以杨震曾受欧阳尚书于桓郁，后世传其学，故举震孙赐，入侍讲禁中。<br/>　　光禄勋许相为司空〔一〕。<br/>　　〔一〕　范书作“光禄大夫”。<br/>　　十一月，张温、董卓击章、约，破之，约走金城。<br/>　　是岁于后园造黄金堂，以为私藏，闭司农金钱缯帛，积之于中。又还河间置田业，起第观。上本侯家，居贫。即位常曰：“桓帝不能作家，曾无私钱。”故为私藏，复寄小黄门、常侍家钱至数千万。由是中官专朝，奢僭无度，各起第宅，拟制宫室。上尝登永安（乐）候台〔一〕，黄门、常侍恶其登高，望见居处楼殿，乃使左右谏曰：“<br/>　　天子不当登高，登高则百姓虚。”自是之后，遂不敢复登台榭。<br/>　　〔一〕　据续汉书、范书删“乐”字，迳改“侯”作“候”。<br/>　　三年（丙寅、一八六）<br/>　　春二月，太尉张延久病罢。<br/>　　庚戌，大赦天下。<br/>　　三月，车骑将军张温为太尉〔一〕。<br/>　　〔一〕　时温驻车于长安，督讨边章、韩遂及先零羌。帝遣使就拜，三公在外自温始。<br/>　　夏五月壬辰晦，日有蚀之。诏公卿举直言。<br/>　　四年（丁卯、一八七）<br/>　　春正月己卯，大赦天下。<br/>　　二月，荥阳盗贼起。<br/>　　三月，河南尹何苗击破之。以苗为车骑将军，封济阳侯。<br/>　　夏，狄道人王国反。自黄巾之后，盗贼群起，杀刺史、二千石者，往往而是。<br/>　　夏四月，太尉张温以寇贼未平罢。司徒崔烈为太尉。<br/>　　五月，司空许相为司徒，光禄勋丁宫为司空。<br/>　　秋九月，大长秋赵忠为车骑将军。执金吾甄举为太仆，因谓忠曰：“傅南容有古人之节，前在军有功不封，天下失望。今将军当其任，宜进贤理枉，以副众望。”忠纳其言，遣弟延齎书致殷勤曰：“南容少答我常侍，万户侯不足得也。”燮正色拒之曰：“遇与不遇，命也；有功不论，时也。傅燮岂无功而求私赏哉！”遂不答其书。忠愈恨燮，然惮其高明，不敢害，出为汉阳太守〔一〕。<br/>　　〔一〕　范书系此事于中平三年，通鉴从范书。<br/>　　冬十月，零陵盗贼寇长沙〔一〕，太守孙坚讨破之。封坚乌程侯。<br/>　　〔一〕　范书桓帝纪作“零陵人观鹄 ”，所攻乃桂阳。三国志吴志孙坚传作“长沙区星”。通鉴从吴志。卢弼以吴志下文有“周朝、郭石亦帅徒众起于零、桂，与星相应”句，故曰区星“非长沙之贼也，考异似误以区星即观鹄也”。按弼言区星非长沙人是，盖其起于零陵，转攻三郡之间，坚任长沙太守，而越境寻讨，致三郡肃然可证。观鹄恐系区星所遣别攻长沙者。<br/>　　十一月，太尉崔烈久病罢，大司农曹嵩为太尉。<br/>　　是岁渔阳人张纯反。<br/>　　初，发幽州乌桓以讨叙州。故中山相张纯请将之〔一〕，不听，使涿令公孙瓒。纯忿不得将，因说故太山太守张举曰：“乌桓数被征发，死亡略尽，今不堪命，皆愿作乱。国家作事如此，汉祚衰亡之征，天下反覆，率监子故。若英雄起，则莫能御。吾今欲率乌桓奉子为君，何如？”举曰：“汉祚终讫，故当有代之者，吾安可以若是！”纯曰：“王者网漏鹿走，则智多者得之，子勿忧也。”遂共率乌桓作乱，故人喜悦归纯，日十余万〔二〕。<br/>　　〔一〕　范书刘虞传与袁纪同。而南匈奴传、乌桓传皆作“前中山太守”。按灵帝纪熹平二年三月，中山王畅薨，无子国除。然据光武十王传，畅薨，子节王稚嗣，无子国除。则畅之后尚有节王在，其在位年数虽不详，但节为上谥，在位必不甚短。熹平二年至中平四年，不过十余载，纯又系故相，则当以袁纪为是。通鉴亦作“故中山相”。<br/>　　〔二〕　范书刘虞传作“众至十余万 ”，袁纪必有脱误。<br/>　　五年（戊辰、一八八）<br/>　　春正月丁酉，大赦天下。太尉曹嵩罢〔一〕。<br/>　　〔一〕　范书作“夏四月”。<br/>　　二月，有星孛于紫宫。<br/>　　三月，少府樊陵为太尉〔一〕。<br/>　　〔一〕　范书灵帝纪作“五月，永乐少府樊陵为太尉”。<br/>　　夏五月，叙州刺史耿鄙击王国，败绩〔一〕。<br/>　　〔一〕　范书系此事于四年。<br/>　　初，鄙合六郡兵，将欲讨国。汉阳太守傅燮谏之曰：“使君统政日浅，民未知化。孔子曰：‘不教民战，是谓弃之。’〔一〕今率不教之民，越大陇之危，贼闻大军将至，必万人同心，其锋难当也。万一内变，悔何及也。不若息军养德，明赏罚以教民战。贼得宽容，必谓我怯，群恶争势，其离可必。然后率已教之民，讨离□之贼，其功可立。今不为万全之福，而就危败之祸，不为使君取也。”鄙不从。临阵，前锋果败，鄙为别驾所害。<br/>　　〔一〕　出论语子路。<br/>　　国遂围汉阳太守傅燮。时北〔地〕胡骑数千在城外〔一〕，皆叩头流涕，欲令燮弃郡归乡里。燮子干进曰：“国家昏乱，贤人斥逐，大人以正不容于朝。今天下以叛，兵不足守，乡里羌胡被大人恩者，欲令弃郡而归。愿大人计之，徐归乡里，率贤士大夫子弟而辅之。 ”言未终，燮叹曰：“汝知吾必死邪！盖圣达节。次守节〔二〕。且殷纣之暴，伯夷不食周粟而死，仲尼以为贤〔三〕。今朝廷不甚殷纣，吾德不及伯夷，吾行何之乎？”王国使故酒泉太守黄衍说燮曰：“天下事已可知矣。先起者，上有霸王之业，下成伊吕之勋。天下非复汉有，府君宁有意为吾属师乎？”燮按剑叱之曰：“若非国家剖符之臣邪！求利焉逃其难。且诸侯死社稷者，正也。”遂麾左右出战，临阵而死。上甚悼惜之，策谥曰壮节侯〔四〕。<br/>　　〔一〕　据范书补。<br/>　　〔二〕　成公十五年左传曰：诸侯欲立曹公子子臧。子臧辞曰：“前志有之曰：圣达节，次守节，下失节。为君非吾节也。虽不能圣，敢失守乎！ ”遂逃奔宋。子臧，乃公子欣时之字。李贤、胡三省注均作“曹公子臧”，误。<br/>　　〔三〕　论语述而曰：子贡入曰：“ 伯夷、叔齐何人也：”子曰：“<br/>　　古之贤人也。”<br/>　　〔四〕　周寿昌曰：“案燮未封侯，岂死后赠爵邪！”<br/>　　燮字南容，北地灵州人。身长八尺，严恪有志操，威容，性刚直履正，不为权贵改节。<br/>　　六月丙寅，风大起折木。太尉樊陵策罢。射声校尉马日磾为太尉〔一〕。<br/>　　〔一〕　范书灵帝纪以马日磾为太尉事系于秋七月。<br/>　　秋八月，置西园三军及典军、助军。以小黄门蹇硕为上军校尉，虎贲中郎将袁绍为中军校尉，屯骑校尉鲍〔鸿〕（洪）为下军校尉，〔一〕议郎曹操为典军校尉〔二〕。初黄巾起，上留心戎事，硕壮健，有武略，故亲任之，使为元师，典护诸将，大将军已下皆令属焉。<br/>　　〔一〕　据袁纪卷二十七之文及范书灵帝纪注引山阳公载记改。<br/>　　〔二〕　范书灵帝纪尚有“赵融为助军左校尉，冯芳为助军右校尉，谏议大夫夏牟为左校尉，淳于琼为右校尉”，袁纪前文既已言“助军”，此当叙及所任，恐脱。<br/>　　九月，司徒许相策免，司空丁宫为司徒，光禄勋刘弘为司空，特进董〔重〕（卓）为骠骑将军〔一〕。<br/>　　〔一〕　据范书、续汉书改。<br/>　　己未〔一〕，诏曰：顷选举失所，多非其人，儒法杂揉，学道寝微。处士荀爽、陈纪、郑玄、韩融、〔张〕（李）楷〔二〕，耽道乐古，志行高洁，清贫隐约，为众所归。其以爽等各补博士。”皆不至。<br/>　　〔一〕　九月庚辰朔，无己未。疑有误。<br/>　　〔二〕　据范书改。<br/>　　融字元长，颍川人。博学不为章句，皆究通其义，屡征聘，皆不起。晚乃拜河南尹，历鸿胪、太仆卿。年七十余，弟兄同居，闺庭怡怡，至于没齿也。<br/>　　楷字公超，河南人。以至孝称。栖迟山泽，学无不贯，征聘皆不就。除平陵令〔一〕，视事三日，复弃官隐居，学者随之，所在成市。华阴南土，遂有公超市。频烦策命，就拜光禄大夫，固疾不起。乃命河南弘农致玄纁束帛，欲必致之，楷终不屈。<br/>　　〔一〕　范书作“长陵令”。<br/>　　袁宏曰：布衣韦带，白首不仕者有矣。结发缨冠，老而不退者有矣。此二途者，古今之所同也。久而安之，故无中立之地焉。语曰：“山林之士，往而不能反；朝廷之士，入而不能出。”往而不反，则能执意；入而不出，失之远矣。古之为士，将以兼政，可则进，不可则止。量分受官，分极则身退矣。故于仕与不仕之闻，有止足焉，不仕则枯槁矣，遂仕则负累矣。若仕能止者，在于可否之间，不同心乎？<br/>　　是时大将军何进多辟海内名士，以为己佐。郑玄称疾不到，州郡迫胁，不得已玄幅巾诣进，进设几杖之礼，一宿而退，莫知其所。<br/>　　初，申屠蟠隐于梁、砀之间，免于党人之祸，亦为进所辟，逾年不至。进恨之，欲胁以威刑，使同郡黄忠与蟠书曰：“大将军幕府初开，征辟海内，并延英俊，虽有高名盛德，不获异遇。至如先生，特加殊礼，优而不名，设几杖之坐，引领东望，日夜以冀。弥秋历冬，经迈二载，深拒以疾，无惠然之顾。重令奚中郎晓畅殷勤〔一〕，至于再三，而先生抗志弥高，所执益固。将军于是怃然失望，而有媿色，自以德薄，深用咎悔。仆窃论之，先生高则有余，智则不足。当今西戎作乱，师旅在外，军国异容，动有刑宪。今颍川荀爽舆病在道，北〔海〕（郡）郑玄北面受署〔二〕。彼岂乐羁牵者哉？知时不可佚豫也。且昔人之隐，虽遭其时，犹放声绝迹〔三〕，巢栖茹薇〔四〕。其不遇也，则裸身大笑，被发狂歌〔五〕。今先生处平壤，游人间，吟典籍，袭衣裳，行与昔人谬，而欲蹈其迹，拟其事，不亦难乎？〔六〕仆愿先生优游俯仰，贵处可否之间，孔子可师〔七〕，何必首阳。备讬臭味〔八〕，庶同休戚，是以假飞书以喻左右。”蟠不答其书，亦无惧色。<br/>　　〔一〕　爰延，陈留外黄人，与蟠同乡里。此恐是其子骥，谢承书作“爰兴字骥”。<br/>　　〔二〕　据范书改。<br/>　　〔三〕　李贤曰：“放，弃也。”<br/>　　〔四〕　李贤曰：“巢栖，谓巢父也。”<br/>　　〔五〕　李贤引楚辞曰：“桑扈裸行。”又论语微子曰：“楚狂接舆歌而过孔子，曰：‘凤兮凤兮，何德之衰！往者不可谏，来者犹可追！巳而巳而，今之从政者殆而！’”言世乱已甚，可追自止，当隐居以避乱。〔六〕　惠栋曰：“荩思云：处平壤，异于巢栖茹薇者也。游人间，异于放声灭迹者也。吟典籍，异于大笑狂歌者也。袭衣服，异于裸身被发者也。故云‘事异昔人，而欲远蹈其迹’也。”<br/>　　〔七〕　论语微子载孔子使子路语隐者曰：“不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”黄忠欲蟠应仕，故曰 “孔子可师”。<br/>　　〔八〕　襄公八年左传载季武子答范宣子曰：“今譬于草木，寡君在君，君之臭味也。欢以承命，何时之有？”杨伯峻曰：“臭味，气味也。意谓鲁君对于晋君，晋君为花与果实，鲁君只是其臭味，既以尊晋，又喻两国情同一体。”此乃尊重对方，又喻手足情深的自谦之辞。<br/>　　蟠字子龙，陈留外黄人。同县大女侯玉为父报雠〔一〕，杀夫之从母兄，姑怒，执玉送吏。时县令梁配将断其狱。蟠年十五，自精舍诣县奏记曰：“伏闻大女侯玉为父报雠，狱鞠以法，不胜感悼〔之〕（巳）情〔二〕，敢陈所闻。昔太原周党感春秋之义，辞师复雠，当时论者，犹高其节〔三〕。况玉女弱，内无同生之谋，外无交游之助，直推父子之情，手刃莫大之雠。当时闻之，人无勇怯，莫不张胆增气，轻身重义，攘臂高谈，称羡其美。今闻玉幽执牢槛，罪名已定，皆心低意阻，惆怅悲叹。蟠以玉之节义，历代未有，足以感无耻之孙，激忍辱之子。若其在昔，尚当旌闾表墓，以显后嗣，况事在清听，不加以义。”于是县令具以状闻，得减死一等。<br/>　　〔一〕　范书及续汉书“侯玉”均作 “缑玉”。<br/>　　〔二〕　据文意改。<br/>　　〔三〕　周党之事，详见范书本传。按春秋公羊传言复雠之义有三：庄公四年曰：“九世犹可以复雠乎？虽百世可也。”庄公九年曰：“<br/>　　曷为伐败？复雠也。”注曰：“复雠以死败为荣。”又定公四年曰：“父不受诛，子复雠可也。父受诛，子复雠，推刃之道也。复雠不除害，朋友相卫，而不相迿，古之道也。”先秦、秦汉之时，复雠之风极盛，东汉尤甚。全国十三州，上至天子，下至妇孺，皆勉力而为之，至于灭户殄业，而终不悔。究其根源有三，一则距远古较近，血亲复雠之遗风尚存。二则汉世标榜以孝道治天下，以春秋断刑治狱，为复雠提供了合法的依据。道德规范与法律的一致性，是复雠盛行的决定性因素。三则是阶级斗争以及统治阶级内部斗争的反映。吕母就是先以为子复雠起事，而终酿成农民起义之势的。而门生故吏为举将座师复雠，为朋友复雠，也给复雠抹上了强烈的政治色彩。复雠一事，是秦汉风俗中不容忽视的一个重要因素。<br/>　　蟠学无常师，博览无不通。初在太学，济阴王子居病困，临卒讬蟠致丧。蟠即自负其尸，遂致济阴。道遇司隶从事，嘉蟠志义，愍其负重，为封过所传〔一〕。蟠不受，投地而去。举有司，公车征，诸所聘礼皆不受。董卓初征天下贤隽，皆起家登宰相。蟠得征书，时人皆劝之行，蟠笑而不答。居无何，而王室大乱。蟠年七十余，以寿终。<br/>　　〔一〕　李贤曰：“传，谓符牒，使人护送之。”按释名曰：“至关津以示之也。”即通行证也。过所亦过关文书，同传。然此乃敕所过诸驿站，助蟠以车马，免其负重也。<br/>　　十月甲子，上观耀兵于平乐观。<br/>　　先是望气者以为京师当有大兵，流血两宫。或说何进曰〔一〕：“太公六韬〔二〕，有天子将兵事，以示四方〔三〕。”进以为然，乃言于上，大发兵，讲武于平乐观下。天子亲擐甲胄，临军三匝，既罢，以兵属大将军进。〔一〕　说者，大将军司马许叙、假司马伍宕。<br/>　　〔二〕　六韬，乃文韬、武韬、龙韬、虎韬、豹韬、犬韬是也。<br/>　　〔三〕　意林引太公六韬曰：“武王问太公曰：‘吾欲令三军亲其将如父母，攻城则争先，野战则先赴，闻金声而怒，闻鼓声而喜，可乎？’”此乃龙韬励军篇之文也。<br/>　　初，汉阳太守盖勋，着绩西州，知耿鄙之必败也，自免归家。于是征为武都太守，诏大将军何进、上军校尉蹇硕为勋祖道〔一〕，京师荣之。<br/>　　〔一〕　颜师古曰：“祖者，送行之祭，因设宴饮焉。”<br/>　　未至武都，征为讨虏校尉。上问勋曰：“天下何以反？”勋对曰：“幸臣子弟，扰之使然。”时硕子弟尤甚，天子顾而问硕，硕不能对。帝又谓勋曰：“吾以陈师于平乐观，多出中藏以饵战士，何如？”勋曰：“ 臣闻昔者，先王耀德而不观兵〔一〕。今寇在远，而设阵于近，不足以昭果毅，祗足以黩威武耳。”帝曰：“ 善！恨见卿晚，群臣初无是言也。”勋与刘虞、袁绍等并典禁军，勋谓虞、绍曰：“<br/>　　吾见上，上甚聪明，但壅于左右耳。勇力诛嬖幸，然后征拔英俊，以兴汉室，功遂身退，岂不快邪？”虞、绍亦有宿谋，因共相结。未发，而司隶校尉张温举勋为京兆尹。帝方倚勋，欲亲近之，而硕等心惮〔之〕〔二〕并劝帝从温议，遂拜京兆尹。<br/>　　〔一〕　见国语周语，乃祭公谋父谏穆王之语。韦昭曰：“耀，明也。观，示也。明德，尚道化也。不示兵者，有大罪恶然后致诛，不以小小示威武也。”<br/>　　〔二〕　据文意补。<br/>　　小黄门高望，皇子辩之爱臣也〔一〕，因硕属望子于勋，欲以为孝廉，勋不肯。或谓勋曰：“皇子，副主也；望，其保也；硕，帝之宠臣也。三怨成府〔二〕，岂可救也？”勋曰：“选贤所以报国也，非贤不举，虽死可悔乎？”<br/>　　〔一〕　原误作“皇子爱之辩臣也” ，今正之。<br/>　　〔二〕　国语鲁语曰：“子叔声伯曰：‘苦成氏有三亡：少德而多宠，位下而欲上政，无大功而欲大禄，皆怨府也。其君骄而多私，胜敌而归，必立新家；不因民不能去旧，因民，非多怨民无所始。为怨三府，可谓多矣。’”<br/>　　是时王国众十余万，三辅震动，勋自请发兵万人，分屯三辅〔一〕。每有密事，帝〔手〕（呼）诏问勋〔二〕。勋虽身在外，甚见信重，乃着琴诗十二章奏之，帝善焉，数加赏赐。<br/>　　〔一〕　续汉书：“因表用处士扶风士孙瑞为鹰鹞都尉，桂阳魏杰为破敌都尉，京兆杜楷为威虏都尉，弘农杨儒为鸟击都尉，长陵第五隽为清寇都尉，凡五都尉，皆素有名，悉领属勋。”<br/>　　〔二〕　据范书及续汉书改。<br/>　　十二月，左将军皇甫嵩、前将军董卓屯右扶风，讨王国。<br/>　　六年（己巳、一八九）<br/>　　春正月，王国攻陈仓，董卓将救之，谓皇甫嵩曰： “智者不后时，勇者不留决。速救则城全，不救则城灭复何疑哉！”嵩曰：“不然，善用兵者全军为上，破军次之，百战百胜，不如不战而屈人之兵也〔一〕。上兵伐谋〔二〕，故见可而进，知难而退，故速战为下。是以先为不可胜，以待敌之可胜。不可胜在我，可胜在彼，彼守不足，我攻有余；有余者在于九天之上，不足者陷于九地之下〔三〕。陈仓虽小，城守备固，非九地之陷也。国兵虽攻我所不〔救〕（拔）〔四〕，非九天之势也。夫势非九天，攻者受害，陷非九地，守者不拔。国今已陷受害之地，而陈仓保不拔之城，我可不烦兵而取全胜之功，〔五〕将何救乎？”不从。国围陈仓八十余日，城中坚守，竟不能拔，贼众疲敝，果自解去。嵩欲进兵击之，卓曰：“不可！兵法穷寇勿迫，归众勿追〔六〕。今我追国，是追归众，迫穷寇也。困兽犹斗，〔七〕蜂虿有毒〔八〕，况大众乎？”嵩曰：“不然！前吾不击，避其锐也。今而击之，待其衰也。所击疲堕，非归众也。国众且走，莫有斗志，以整击乱，非穷寇也。”使卓为殿，嵩自与国战，大破斩之。由是卓恨嵩，阴与嵩有隙。<br/>　　〔一〕　见孙子兵法谋攻篇。<br/>　　〔二〕　亦见孙子兵法谋攻篇。张预曰：“敌始发谋，我从而攻之，彼必丧计而屈服，若晏子之沮范昭是也。或曰伐谋者，阴谋以伐人也。言以奇策秘算取胜于不战，兵之上也。”<br/>　　〔三〕　见孙子兵法形篇，文字稍有变更。<br/>　　〔四〕　据范书皇甫嵩传改，此乃涉下文之“不拔”而误。<br/>　　〔五〕　尉缭子曰：“若秘于地，若邃于天是也。守则固，是自保也；攻则取，是全胜也。 ”<br/>　　〔六〕　李贤曰：“司马兵法之言。 ”按不见于今本司马法。而孙子兵法军争篇作“归师勿遏，围师必阙，穷寇勿迫，此用兵之法也。”<br/>　　〔七〕　见宣公十二年左传。杨伯峻曰：“荀子哀公云‘兽穷则攫’，韩诗外传云‘兽穷则啮’，淮南子齐俗训云‘兽穷则触’，数语俱与此义相近。”<br/>　　〔八〕　出僖公二十二年左传，乃臧文仲之语。螽，蜂也；虿，蝎也。言其虽小而有毒，不可因其小而轻视之。<br/>　　征卓为少府，卓不肯就，上书，辄行前将军事。既而以卓为并州牧，以兵属皇甫嵩，卓又上书，请将兵之官。嵩从子逦谏嵩曰〔一〕：“本朝失政，能安危定倾者，惟大人与卓耳。今怨隙已结，二人不俱存。先人之言，兵家所重，卓被诏当放兵，而讽将士上书自请，此逆命也。彼度京师正乱，故敢踌躇，此怀奸也。二者刑所不赦。卓凶虐无亲，将士不附，公为元帅，杖国威以讨之，上显忠义，下除奸凶，此桓文之举也。”嵩曰：“专命亦罪也，不如显奏，使朝廷裁之。”天子以责让，卓不受诏，选五千骑将自河津渡。<br/>　　〔一〕　范书皇甫嵩传“逦”作“郦 ”。<br/>　　上军校尉蹇硕恶大将军进兵强，欲进在外，因而间之，乃与常侍通谋，说上使进征边章、韩约。帝从之，赐进戎车百乘，虎贲斧钺。进亦知其谋，请中军校尉袁绍东发徐、兖兵以稽其行。<br/>　　三月己丑，光禄刘虞为司马领幽州牧，击张纯。虞使公孙瓒击纯，大战破之。纯客王政斩纯首降。封虞为襄贲侯，瓒为都亭侯，并镇北边〔一〕。<br/>　　〔一〕　范书刘虞传作“灵帝遣使者就拜太尉，封容丘侯”。又曰：“及董卓秉政，遣使者授虞大司马，进封襄贲侯。”通鉴取范书而弃袁纪。然三国志公孙瓒传曰：“虞以功即拜太尉，封襄贲侯。会董卓至洛阳，迁虞大司马。”则袁纪所述，事出有据。又袁纪所言“司马”，乃大将军属官，百官志曰：“司马主兵，如太尉。”非言其拜大司马也。<br/>　　夏四月，太尉马日磾罢。<br/>　　丙午朔，日有蚀之。<br/>　　丙辰，帝崩于嘉德殿。<br/>　　时蹇硕在省中，欲诛大将军何进，使人迎进欲与计事。进即驾往，司马潘隐出迎进，因而逆之〔一〕。进驰去，屯百郡邸〔二〕，称疾不入。<br/>　　〔一〕　疑“因”系“目”之误。钮永建以“逆”系“告”之误，非。范书作“迎而目之” 。又潘隐所任乃军司马，比千石。<br/>　　〔二〕　胡三省曰：“天下郡国百余，皆置邸京师。谓之百郡邸者，百郡总为一邸也。”<br/>　　戊午，皇子辩即帝位，太后临朝，大赦天下。封皇弟协为勃海王。<br/>　　初，帝数失皇子，何太后生皇子辩，养于史道人家〔一〕，故号为“史侯”。王贵人生皇子协，养于董太后宫，号为“董侯”。初，大臣请立太子，辩轻佻无威仪，不可以为宗庙主，然何后有宠，大将军进权重，故久而不决。帝将崩，属协于上军校尉蹇硕。协疏幼，少在丧，哀感百官，见者为之感恸。<br/>　　〔一〕　史道人者，史子眇也，乃道术之士，后欲依其术善护皇子。<br/>　　壬戌，诏曰：“朕以眇身，君主海内，夙夜忧惧，靡知所济。夫天地人道，其用在三，必须辅佐，以昭其功。后将军袁隗德量宽重，奕世忠恪〔一〕。今以隗为太傅录尚书事。朕且谅闇，委成群后，各率其职，称朕意焉。”<br/>　　〔一〕　“恪”原误作“格”，据南监本、黄本迳改。<br/>　　上军校尉蹇硕以帝轻佻不德，二舅好脩虚名，无股肱之才，惧不能安社稷也，欲诛进等，立勃海王。与常侍赵忠、宋典书曰：“大将军兄弟秉国威权，欲与天下党人共诛内官，以硕有兵，尚且沈吟，观其旨趣，必先诛硕，次及诸君。今欲除私雠，以辅公家。”是时上新崩，大行在前殿，左右悲哀，念在送终，硕虽用，有谋策，其事未可知也。忠、典以硕书告大将军进，进诱诸常侍共诛硕。或曰：“硕，先帝所置，所尝倚仗，不可诛。”中常侍郭脉与进同郡〔一〕，素养育进子弟，遇之曰：“进，我所成就，岂有异乎？可卒听之。”<br/>　　〔一〕　范书何进传作“郭胜”。通鉴考异引九州春秋作“郎胜”。<br/>　　庚午，上军校尉蹇硕下狱诛，兵皆属进。<br/>　　中军校尉袁绍说进曰：“黄门常侍秉权日久，永乐太后与之通谋，祸将至矣。将军宜立大计，为天下除患。”于是进、绍共图中官。进厚遇绍及虎贲中郎将术，因以招引天下奇士陈纪、荀攸、何颙等，〔一〕与同腹心。<br/>　　〔一〕　范书标点本校勘记据陈景云说，改何进传之“庞纪”为“逄纪”。袁纪作“陈纪” ，亦误。<br/>　　初，骠骑将军董重与大将军何进权势相害，中官协重，以为党助。永乐亦欲与政事，何后不听，永乐后怒曰：“汝怙大将军邪？敕骠骑断大将军头如反手耳！ ”何后闻之，以告进。五月，进与三公奏：“故事，蕃后不同居京师，请永乐宫还故国。”于是骠骑将军董重下狱死〔一〕。永乐后怖，暴崩，众以为何后杀之。<br/>　　〔一〕　范书皇后纪作“重免官，自杀”。<br/>　　绍复说进曰：“前窦氏之败，但坐语言漏泄，以五营兵士故也。五营皆畏中官，而窦〔氏〕（后）反用之〔一〕，皆叛走，自取破灭。今将军既有元舅之尊，二府并领劲兵，部曲将吏皆英俊之士，乐尽死力，事在掌握，天赞之时也。功着名显，重之后世，虽周之申伯，何足道哉！”进言之于太后，太后曰：“中官领禁兵，自汉家故事，不可废也。且先帝新弃天下，我奈何楚楚与士人共对乎？”进承太后意，但欲诛其放纵者。绍以中官近至尊，今不废灭，后益大患。<br/>　　〔一〕　据陈璞校记改。<br/>　　初进寒贱，依诸中官得贵幸，内尝感之，而外好大名，复欲从绍等计，久不能决。太后母舞阳君及弟车骑将军苗谓进曰：“始从南阳来，依内宫以致富贵〔一〕。国家亦不容易，深思之。覆水不可收，悔常在后〔二〕。”〔苗〕（进）入〔三〕，复言于太后曰：“大将军专欲诛左右，以擅朝权。”太后疑焉。绍闻之惧，复说进曰：“形势已露，将军何不早决？事久变生，复为窦氏矣。”于是进以绍为司隶校尉，王允为河南尹，乃召武猛都尉丁原、并州刺史董卓将兵向京师，以胁太后，尚书庐植以为：“诛中官，不足外征兵，且董卓凶悍，而有精兵，必不可制。”进不从。<br/>　　〔一〕　疑“内宫”系“内官”或“ 中官”之误。<br/>　　〔二〕　惠栋曰：“范书光武纪：马武云‘反水不收，后悔无及’。胡注：水覆于地，不可复收，言事发则不可收拾。”<br/>　　〔三〕　据文意改。<br/>　　原将数千人寇河内，烧宫府及居人，以诛中官为言。太后犹未寤。<br/>　　六月辛酉，葬孝灵皇帝于文陵。<br/>　　秋七月，徙勃海王协为陈留王。<br/>　　董卓到渑池，上书曰：“中常侍张让等窃幸乘宠，汩乱海内。昔赵鞅兴晋阳之甲，以逐君侧之恶〔一〕，乃鸣钟鼓以如洛阳〔二〕。”进谓诸黄门曰：“天下汹汹，正患诸君耳。今董卓欲至，诸君何不各就国？” 于是黄门各就里舍。<br/>　　〔一〕　定公十三年公羊传曰：“晋赵鞅取晋阳之甲，以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也。”<br/>　　〔二〕　疑“乃”字上脱“今臣”二字。<br/>　　是时进谋颇泄，诸黄门皆惧而思变。张让子妇，太后之娣也。让叩头向子妇曰：“老臣得罪，当与新妇俱归私门。惟受恩累世，今当离宫殿，情怀恋恋。愿复一入直〔一〕，得暂奉望太后、陛下颜色，然后退就沟壑，死且不恨。”让子妇言于舞阳君，入白，乃诏诸常侍皆复入直。<br/>　　〔一〕　原“复一”误倒，今迳正。<br/>　　八月庚寅〔一〕，太白犯心星。<br/>　　〔一〕　八月甲辰朔，无庚寅。戊辰之前，有丙寅。续汉天文志即作“丙寅”。袁纪“庚” 系“丙”之误。<br/>　　戊辰，大将军何进白太后，将决其事，谋欲尽诛诸常侍，选三署郎补其处〔一〕。中常侍张让、段珪相谓曰：“大将军常称疾，不临丧葬，今忽入省，此意何为？窦氏意复起邪？”使侍者听之，〔具〕（冥）闻进言〔二〕。出坐省户下，让谓进曰：“天下愤愤，亦非独我曹也。又先帝尝与太后不快，几至成败〔三〕，我曹泣涕救解，各出家财且千万，共为礼，和悦上意，但欲讬门户于卿耳。今卿云何欲灭我曹种族，不亦太甚乎！卿言省内浊秽，公卿已下忠清，为谁乎？”于是尚方监渠穆拔剑斩进〔四〕。珪、让伪诏以故太尉樊陵为司隶校尉，故司空许相为河南尹。尚书得诏疑焉，请大将军出议之。中黄门以进首与尚书曰：“何进谋反，以伏诛。”<br/>　　〔一〕　冯班曰：“初，秦置郎中令，其属官有三署五官中郎将、左右中郎将。凡三署中有郎中，主执戟更直侍宫殿，出则充车骑。汉因之。”<br/>　　〔二〕　据钮永建校而改。<br/>　　〔三〕　言光和四年何太后酖杀勃海王协生母王美人，帝怒，欲废后，中官救解乃止。<br/>　　〔四〕　胡三省曰：“按百官志，尚方有令、丞而无监。桓灵之世，诸署令悉以宦者为之，尚方监必置于是时也。”<br/>　　进部曲将吴匡将兵在外，闻进被诛，欲将兵入，宫门闭。虎贲中郎将袁术烧南宫青琐门〔一〕，欲以迫出珪等。珪等不出，持太后、天子、陈留王幸北宫崇德殿〔二〕。苗闻进死，陈兵朱雀阙下。进、苗素不相友善，进死，匡恐为苗所害，乃言曰：“大将军欲诛诸常侍，车骑不欲。今大将军死，车骑在，杀大将军者，即车骑也。吏士能为大将军复雠也？”进遇吏兵素有恩，皆涕泣曰：“愿效死。”匡乃唼血为誓〔三〕，引兵攻苗，战于阙下，兵破，斩苗首。<br/>　　〔一〕　范书何进传作“因烧南宫九龙门及东西宫”。通鉴从袁纪。<br/>　　〔二〕　范书作“德阳殿”。<br/>　　〔三〕　唼血同歃血。汉书王陵传曰：“始与高帝唼血为盟。”注曰：“唼，小歠也。”<br/>　　于是司隶校尉袁绍斩伪司隶校尉樊陵、河南尹许相，勒兵捕诸中官，无少长皆诛之，死者二千余人。引兵入宫，珪等迫急，复将天子、陈留王夜至小平津，六玺不自随。是时宫中乱，百官无从者，惟河南部掾闵贡将十余人从。会尚书卢植至，按剑责珪，珪等涕泣谢罪。又追兵至，珪等白上曰：“臣等死，天下大乱矣。” 乃自投于河。<br/>　　辛未，帝还宫，公卿百姓迎于道。并州牧董卓适至，闻帝在外，单骑迎于北芒上。卓与帝言，不能对；与陈留王言，及祸乱之事。卓以王贤，有废立之意。<br/>　　是日，幸崇德殿，大赦天下。得六玺，失传国玺。<br/>　　武猛都尉丁原将河内救何氏，拜执金吾。何进兄弟既死，其部曲无所属，皆归卓。卓使原部曲司马吕布〔杀原而〕尽并其众〔一〕。京师兵权，惟卓为盛。<br/>　　〔一〕　据通鉴补。<br/>　　先是进遣骑都尉太山鲍信募兵，亦适至。信谓绍曰：“卓拥强兵，有异志，今不早图，将为所制。及初至疲劳，袭之可擒也。”绍畏卓，不敢发，信遂还乡里。<br/>　　六月雨，至于九月乃止。卓讽有司以久雨免司徒丁宫、司空刘弘，卓代为司〔空〕（徒），假节钺虎贲〔一〕。<br/>　　〔一〕　按三国志董卓传作“以久不雨策免司空刘弘而卓代之，俄迁太尉，假节钺虎贲”。范书、续汉书、袁纪下文均作“司空”，据改。<br/>　　癸酉，卓谓司隶校尉袁绍曰：“人主宜立贤明，天下岂有常。每念灵帝，使人愤毒。今当立‘董侯’，不知能胜‘史侯’否？为当且尔，刘氏种不足复遗〔一〕。”绍曰：“今上未有不善害于天下，若明公违礼，任意废嫡立庶，四海恐不从明公议也。”卓叱绍曰：“ 竖子！天下事岂不在我？我欲为之，谁敢不从！”绍横刀长揖曰：“天下健者岂唯董公！”既出，遂奔冀州。卓以废帝议示太傅袁隗，隗报如议。<br/>　　〔一〕　胡三省曰：“且尔，犹言且如此也。卓意欲废汉自立。”<br/>　　九月甲戌，卓大会群臣于崇德殿。卓曰：“大者天地，其次君臣，所以为治也。今皇帝闇弱，不可奉宗庙，为天下主。今欲依伊尹、霍光故事，立陈留王何如？”公卿已下，皆惶恐不敢对。卢植对曰：〔一〕“按尚书，太甲既立，不明，伊尹放之桐宫〔二〕。又昌邑王立二十七日，罪过千条，是以霍光废之。今上富于春秋，行未有失，此非前事之比也。”卓大怒，欲诛植。议郎彭伯谏曰：“卢尚书海内大儒，天下之望也。今先害之，恐天下震怖。”卓乃止。<br/>　　〔一〕　黄本无“对曰”二字。范书及通鉴作“独曰”，于文义为长。<br/>　　〔二〕　见尚书太甲上。<br/>　　是日，卓胁太后与群臣废帝为弘农王，读策，太后流涕，群臣莫敢言。丁宫曰：“天祸汉室，丧乱弘多。昔祭仲废忽立密，春秋善之〔一〕。今大臣量宜为社稷计，诚合天心，请称万岁。”太傅袁隗解帝玺绶，立陈留王为皇帝，年九岁。太后迁于永安宫。<br/>　　〔一〕　桓公十一年公羊传曰：“郑庄公已葬，祭仲将往省于留。涂出于宋，宋人执之，谓之曰：‘为我出忽而立突。’祭仲不从其言，则君必死，国必亡。从其言，则君可以生易死，国可以存易亡。少辽缓之，则突可故出，而忽可故反。是不可得则病，然后有郑国。古之有权者，祭仲之权是也。权者何？权者反于经，然后有善者也。”<br/>　　袁宏曰：“丁宫可谓非人矣！以为虽伊尹之事，犹将涕泣而从之，而况凌虐其君，而助赞其恶。夫仁义者，人心之所有也。浓薄不同，故有至与不至焉。当其至者，在君亲之难，若身首之相卫也；其不至者，犹有儿女之爱焉。无情于斯者，不得豫夫人伦矣。<br/>　　卢植称病而退，从近关出，卓遣人杀之，不及，隐于上谷，数年后疾卒。<br/>　　植字子干，涿人也。师事扶风马融，与北海郑玄友善，所学不守章句，皆研精其旨。身长八尺二寸，刚毅多大节，尝喟然有济世之志，不苟合取容，言论切直，不好文辞。饮酒至一石而不乱。融妃后家，丝竹歌舞者不绝于前，植侍坐，数年，目未尝一眄。融以是尤敬异之。学终辞归，阖门教授，不应州郡之命。建宁中征为博士，补九江，庐江太守，为政务在清净，弘大体而已。病去官，征拜议郎，与蔡邕、杨彪等并在东观，补续汉记〔一〕。植将终，敕其子敛具单衣，葬以土穴，其子从之。<br/>　　〔一〕　“记”原误作“纪”，即东观汉记。<br/>　　丙子，太后何氏崩。董卓杀之也。<br/>　　乙酉，司空董卓为太尉。<br/>　　丙申，太中大夫杨彪为司空，豫州牧黄琬为司徒〔一〕。<br/>　　〔一〕　范书献帝纪中彪任司空于丙戌日，琬任司徒作甲午日。<br/>　　冬十月乙巳，葬灵思何皇后〔一〕。<br/>　　〔一〕　袁纪“十月”原误作“十一月”。按十一月癸酉朔，无乙巳。而下文“十月”，乃 “十一月”之误，今皆迳改。<br/>　　白波贼寇河东。<br/>　　十一月，太尉董卓为相国。爵卓母为池阳君。<br/>　　司徒黄琬为太尉，司空杨彪为司徒，光禄勋荀爽为司空。<br/>　　卓虽无道，而外以礼贤为名，黄琬、荀爽之举，从民望也。又任侍中周毖、城门校尉伍琼〔一〕，沙汰秽恶，显拔幽滞。于是以尚书韩馥为冀州，侍中刘岱为兖州，陈留孔胄为豫州〔二〕，颍川张咨为南阳太守，东平张邈为陈留太守。<br/>　　〔一〕　范书董卓传作“任吏部尚书汉阳周珌、侍中汝南伍琼”。李贤曰：“英雄记‘珌’ 作‘毖’，字仲远，武威人。琼字德瑜。珌音秘。”而献帝纪初平元年二月庚辰言“卓杀城门校尉伍琼、督军校尉周珌”。注引东观记曰：“周珌，豫州刺史慎之子也。”续汉书、魏志并作“毖”。又魏志伍琼作“城门校尉”。据上引可知，诸书或言其前职，或言其所迁职，皆非有误。又廿二史考异曰：“王懋竑曰：汉时尚书六曹，止称尚书，不以曹名官也。吏部则东汉初无称，此范史之误。予案：灵帝末，梁鹄为选部尚书，见续汉百官志注。而蜀志许靖传亦云以汉阳周毖为吏部尚书，似汉末已有吏部之称矣。”<br/>　　〔二〕　疑三“州”字上皆脱“刺史 ”二字。通鉴“冀州”下作“牧”，余作“刺史”。又范书董卓传，“孔胄”作“孔□”，注引九州春秋与袁纪同。<br/>　　初，卓将兵东也，京兆尹盖勋曰：“贪人败类京师，其必有变。”乃为之备。及卓废帝，勋与卓书曰： “昔伊尹、霍光权以立功，人犹寒心，足下小丑，何以堪之？贺者在门，吊者在庐〔一〕，可不慎哉！”卓得书，甚惮之。时皇甫嵩尚三万余人在扶风，勋乃密语嵩，欲讨卓。卓亦深忌勋，使人安喻之，因征勋为议郎。<br/>　　〔一〕　荀子大略篇曰：“下卿进曰：‘敬戒无怠。庆者在堂，吊者在闾。祸与福邻，莫知其门。’”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7681.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7683.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

