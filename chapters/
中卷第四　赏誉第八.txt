<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《世说新语》正文_中卷第四　赏誉第八_刘义庆作品 - 维普阅读网</title>
<meta name="keywords" content="世说新语,世说新语原文,世说新语阅读,中卷第四　赏誉第八全文,刘义庆作品" />
<meta name="description" content="世说新语原文阅读,中卷第四　赏誉第八全文在线阅读,刘义庆作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-666-8539.html";
var nextpage="novel-read-666-8541.html";
var indexpage = "novel-chapter-666.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-666.html">世说新语</a></strong>
<strong><a href="novel-chapter-666.html">世说新语目录</a></strong>
<span>中卷第四　赏誉第八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-666-8539.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>中卷第四　赏誉第八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘义庆&amp;searchsubmit=yes"  target="_blank">刘义庆</a><span class="divide">|</span>发布时间：2014-10-21 21:44:16<span class="divide">|</span></p>
<div class="page-body">
<div class="page-content">
<p>　1陈仲举尝叹曰：「若周子居者，真治国者器。譬诸宝剑，则世之干将。」<br/><br/>　　2世目李元礼「谡谡如劲松下风。」<br/><br/>　　3谢子微见许子将兄弟，曰：「平舆之渊，有二龙焉。」见许子政弱冠之时，叹曰：「若许子政者，有干国之器。正色忠謇，则陈仲举之匹；伐恶退不肖，范孟博之风。」<br/><br/>　　4公孙度目邴原：「所谓云中白鹤，非燕雀之网所能罗也。」<br/><br/>　　5锺士季目王安丰：「阿戎了了解人意。」谓裴公之谈，经日不竭。吏部郎阙，文帝问其人于锺会，会曰：「裴楷清通，王戎简要，皆其选也」于是用裴。<br/><br/>　　6王浚冲、裴叔则二人，总角诣锺士季，须臾去，后客问锺曰：「向二童何如？」锺曰：「裴楷清通，王戎简要。后二十年，此二贤当为吏部尚书，冀尔时天下无滞才。」7谚曰：「后来领袖有裴秀。」<br/><br/>　　8裴令公目夏侯太初：「肃肃如入廊庙中，不修敬而人自敬。」一曰：「如入宗庙，琅琅但见礼乐器。见锺士季，如观武库，但睹矛戟。见傅兰硕，江廧靡所不有。见山巨源，如登山临下，幽然深远。」<br/><br/>　　9羊公还洛，郭奕为野王令。羊至界，遣人要之。郭便自往。既见，叹曰。「羊叔子何必减郭太业！」复往羊许，小悉还，又叹曰：「羊叔子去人远矣！」羊既去，郭送之弥日，一举数百里，遂以出境免官。复叹曰：「羊叔子何必减颜子！」<br/><br/>　　10王戎目山巨源：「如璞玉浑金，人皆钦其宝，莫知名其器。」<br/><br/>　　11羊长和父繇与太傅祜同堂相善，仕至车骑掾。早卒。长和兄弟五人，幼孤。祜来哭，见长和哀容举止，宛若成人，乃叹曰：「从兄不亡矣！」<br/><br/>　　12山公举阮咸为吏部郎，目曰：「清真寡欲，万物不能移也。」<br/><br/>　　13王戎目阮文业：「清伦有鉴识，汉元以来未有此人。」<br/><br/>　　14武元夏目裴、王曰：「戎尚约，揩清通。」<br/><br/>　　15庾子嵩目和峤：「森森如千丈松，虽磊砢有节目，施之大厦，有栋梁之用。」<br/><br/>　　16王戎曰：「太尉神姿高彻，如瑶林琼树，自然是风尘外物。」<br/><br/>　　17王汝南既除生服，遂停墓所。兄子济每来拜墓，略不过叔，叔亦不候。济脱时过，止寒温而已。后聊试问近事，答对甚有音辞，出济意外，济极惋愕；仍与语，转造精微。济先略无子侄之敬，既闻其言，不觉懔然，心形俱肃。遂留共语，弥日累夜。济虽俊爽，自视缺然，乃喟然叹曰：「家有名士三十年而不知！」济去，叔送至门。济从骑有一马绝难乘，少能骑者。济聊问叔：「好骑乘不？」曰：「亦好尔。」济又使骑难乘马，叔姿形既妙，回策如萦，名骑无以过之。济益叹其难测，非复一事。既还，浑问济：「何以暂行累日？」济曰：「始得一叔。」浑问其故，济具叹述如此。浑曰：「何如我？」济曰：「济以上人。」武帝每见济，辄以湛调之，曰：「卿家痴叔死未？」济常无以答。既而得叔，后武帝又问如前，济曰：「臣叔不痴。」称其实美。帝曰：「谁比？」济曰：「山涛以下，魏舒以上。」于是显名，年二十八始宦。<br/><br/>　　18裴仆射，时人谓为「言谈之林薮」。<br/><br/>　　19张华见褚陶，语陆平原曰：「君兄弟龙跃云津，顾彦先凤鸣朝阳。谓东南之宝已尽，不意复见诸生。」陆曰：「公未睹不鸣不跃者耳！」<br/><br/>　　20有问秀才：「吴旧姓如何？」答曰：「吴府君圣王之老成，明时之俊乂。朱永长理物之至德，清选之高望。严仲弼九皋之鸣鹤，空谷之白驹。顾彦先八音之琴瑟，五色之龙章。张威伯岁寒之茂松，幽夜之逸光。陆士衡、士龙鸿鹄之裵回，悬鼓之待槌。凡此诸君：以洪笔为鉏耒，以纸札为良田。以玄默为稼穑，以义理为丰年。以谈论为英华，以忠恕为珍宝。著文章为锦绣，蕴五经为缯帛。坐谦虚为席荐，张义让为帷幕。行仁义为室宇，修道德为广宅。」<br/><br/>　　21人问王夷甫：「山巨源义理何如？是谁辈？」王曰：「此人初不肯以谈自居，然不读老、庄，时闻其咏，往往与其旨合。」<br/><br/>　　22洛中雅雅有三嘏：刘粹字纯嘏，宏字终嘏，漠字冲嘏，是亲兄弟，王安丰甥，并是王安丰女婿。宏，真长祖也。洛中铮铮冯惠卿，名荪，是播子。荪与邢乔俱司徒李胤外孙，及胤子顺并知名。时称「冯才清，李才明，纯粹邢。」<br/><br/>　　23卫伯玉为尚书令，见乐广与中朝名士谈议，奇之曰：「自昔诸人没已来，常恐微言将绝。今乃复闻斯言于君矣！」命子弟造之，曰：「此人，人之水镜也，见之若披云雾睹青天。」<br/><br/>　　24王太尉曰。「见裴令公精明朗然，笼盖人上，非凡识也。若死而可作，当与之同归。」或云王戎语。<br/><br/>　　25王夷甫自叹：「我与乐令谈，未尝不觉我言为烦。」<br/><br/>　　26郭子玄有俊才，能言老庄，庾敳尝称之，每曰：「郭子玄何必减庾子嵩！」<br/><br/>　　27王平子目太尉：「阿兄形似道，而神锋太俊。」太尉答曰：「诚不如卿落落穆穆。」<br/><br/>　　28太傅府有三才：刘庆孙长才，潘阳仲大才，裴景声清才。<br/><br/>　　29林下诸贤，各有俊才子：藉子浑，器量弘旷；康子绍，清远雅正；涛子简，疏通高素；咸子瞻，虚夷有远志，瞻弟孚，爽朗多所遗；秀子纯、悌，并令淑有清流；戎子万子，有大成之风，苗而不秀；唯伶子无闻。凡此诸子，唯瞻为冠，绍、简亦见重当世。<br/><br/>　　30庾子躬有废疾，甚知名，家在城西，号曰：「城西公府。」<br/><br/>　　31王夷甫语乐令：「名士无多人，故当容平子知。」<br/><br/>　　32王太尉云：「郭子玄语议如悬河泄水，注而不竭。」<br/><br/>　　33司马太傅府多名士，一时俊异。庾文康云：「见子嵩在其中，常自神王。」<br/><br/>　　34太傅东海王镇许昌，以王安期为记事参军，雅相知重。敕世子毗曰：「夫学之所益者浅，体之所安者深。闲习礼度，不如式瞻仪形；讽味遗言，不如亲承音旨。王参军人伦之表，汝其师之。」或曰：「王、赵、邓三参军，人伦之表，汝其师之。」谓安期、邓伯道、赵穆也。袁宏作名士传，直云王参军。或云赵家先犹有此本。<br/><br/>　　35庾太尉少为王眉子所知，庾过江，叹王曰：「庇其宇下，使人忘寒暑。」<br/><br/>　　36谢幼舆曰：「友人王眉子清通简畅，嵇延祖弘雅劭长，董仲道卓荦有致度。」<br/><br/>　　37王公目太尉：「岩岩清峙，壁立千仞。」<br/><br/>　　38庾太尉在洛下，问讯中郎，中郎留之云：「诸人当来。」寻温元甫、刘王乔、裴叔则俱至，酬酢终日。庾公犹忆刘、裴之才俊，元甫之清中。<br/><br/>　　39蔡司徒在洛，见陆机兄弟在参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作锺声，言多慷慨。<br/><br/>　　40王长史是庾子躬之外孙，丞相目子躬云：「入理泓然，我已上人。」<br/><br/>　　41庾太尉目于中郎：「家从谈谈之许。」<br/><br/>　　42庾公目中郎：「神气融散，差如得上。」<br/><br/>　　43刘琨称祖车骑为朗诣，曰：「少为王敦所叹。」<br/><br/>　　44时人目庾中郎：「善于托大，长于自藏。」<br/><br/>　　45王平子迈世有俊才，少所推服。每闻卫玠言，辄叹息绝倒。<br/><br/>　　46王大将军与元皇表云：「舒风概简正，允作雅人，自多于邃，最是臣少所知拔。中间夷甫、澄见语：『卿知处明、茂弘。茂弘已有令名，真副卿清论；处明亲疏无知之者。吾常以卿言为意，殊未有得，恐已悔之？』臣慨然曰：『君以此试。顷来始乃有称者。』展常人正自患知之使过，不知使负实。」<br/><br/>　　47周侯于荆州败绩，还，未得用。王丞相与人书曰：「雅流宏器，何可得遗？」<br/><br/>　　48时人欲题目高坐而未能，桓廷尉以问周侯，周侯曰：「可谓卓朗。」桓公曰：「精神渊著。」<br/><br/>　　49王大将军称其儿云：「其神候似欲可。」<br/><br/>　　50卞令目叔向：「朗朗如百间屋。」<br/><br/>　　51王敦为大将军，镇豫章，卫玠避乱，从洛投敦，相见欣然，谈话弥日。于时谢鲲为长史，敦谓鲲曰：「不意永嘉之中，复闻正始之音。阿平若在，当复绝倒。」<br/><br/>　　52王平子与人书，称其儿「风气日上，足散人怀」。<br/><br/>　　53胡毋彦国吐佳言如屑，后进领袖。<br/><br/>　　54王丞相云：「刁亮之察察，戴若思之岩岩，卞望之峰距。」<br/><br/>　　55大将军语右军：「汝是我佳子弟，当不减阮主簿。」<br/><br/>　　56世目周侯「嶷如断山」。<br/><br/>　　57王丞相召祖约夜语，至晓不眠。明旦有客，公头鬓未理，亦小倦。客曰：「公昨如是，似失眠。」公曰：「昨与士少语，遂使人忘疲。」<br/><br/>　　58王大将军与丞相书，称杨朗曰：「世彦识器理政，才隐明断。既为国器，且是杨侯淮之子。位望殊为陵迟，卿亦足与之处。」<br/><br/>　　59何次道往丞相许，丞相以麈尾指坐，呼何共坐曰：「来，来，此是君坐。」<br/><br/>　　60丞相治扬州廨舍，按行而言曰：「我正为次道治此尔！」何少为王公所重，故屡发此叹。<br/><br/>　　61王丞相拜司徒而叹曰：「刘王乔若过江，我不独拜公。」<br/><br/>　　62王蓝田为人晚成，时人乃谓之痴。王丞相以其东海子，辟为掾。常集聚，王公每发言，众人竞赞之；述于末坐曰：「主非尧、舜，何得事事皆是？」丞相甚相叹赏。<br/><br/>　　63世目杨朗：「沈审经断。」蔡司徒云：「若使中朝不乱，杨氏作公方未已。」谢公云：「朗是大才。」<br/><br/>　　64刘万安，即道真从子，庾公所谓「灼然玉举」。又云：「千人亦见，百人亦见。」<br/><br/>　　65庾公为护军，属桓廷尉觅一佳吏，乃经年。桓后遇见徐宁而知之，遂致于庾公，曰：「人所应有，其不必有；人所应无，己不必无，真海岱清士。」<br/><br/>　　66桓茂伦云：「褚季野皮里阳秋。」谓其裁中也。<br/><br/>　　67何次道尝送东人，瞻望见贾宁在后轮中，曰：「此人不死，终为诸侯上客。」<br/><br/>　　68杜弘治墓崩，哀容不称。庾公顾谓诸客曰：「弘治至羸，不可以致哀。」又曰：「弘治哭不可哀。」<br/><br/>　　69世称「庾文康为丰年玉，稚恭为荒年谷。」庾家论云是文康称「恭为荒年谷，庾长仁为丰年玉。」<br/><br/>　　70世目「杜弘治标鲜，季野穆少。」<br/><br/>　　71有人目杜弘治「标鲜清令，盛德之风，可乐咏也。」<br/><br/>　　72庾公云：「逸少国举。」故庾倪为碑文云：「拔萃国举。」<br/><br/>　　73庾稚恭与桓温书称：「刘道生日夕在事，大小殊快。义怀通乐，既佳，且足作友，正实良器，推此与君，同济艰不者也。」<br/><br/>　　74王蓝田拜扬州，主簿请讳，教云：「亡祖、先君，名播海内，远近所知；内讳不出于外。余无所讳。」<br/><br/>　　75萧中郎，孙承公妇父。刘尹在抚军坐，时拟为太常。刘尹云：「萧祖周不知便可作三公不？自此以还，无所不堪。」<br/><br/>　　76谢太傅未冠，始出西，诣王长史，清言良久。去后，苟子问曰：「向客何如尊？」长史曰：「向客亹亹，为来逼人。」<br/><br/>　　77王右军语刘尹：「故当共推安石。」刘尹曰：「若安石东山志立，当与天下共推之。」<br/><br/>　　78谢公称蓝田：「掇皮皆真。」<br/><br/>　　79桓温行经王敦墓边过，望之云：「可儿！可儿！」<br/><br/>　　80殷中军道王右军云：「逸少清贵人，吾于之甚至，一时无所后。」<br/><br/>　　81王仲祖称殷渊源：「非以长胜人，处长亦胜人。」<br/><br/>　　82王司州与殷中军语，叹云：「己之府奥，早已倾泻而见；殷陈势浩汗，众源未可得测。」<br/><br/>　　83王长史谓林公：「真长可谓金玉满堂。」林公曰：「金玉满堂，复何为简选？」王曰：「非为简选，直致言处自寡耳。」<br/><br/>　　84王长史道江道群：「人可应有，乃不必有；人可应无，己必无。」<br/><br/>　　85会稽孔沈、魏顗、虞球、虞存、谢奉并是四族之俊，于时之杰。孙兴公目之曰：「沈为孔家金，顗为魏家玉，虞为长、琳宗，谢为弘道伏。」<br/><br/>　　86王仲祖、刘真长造殷中军谈，谈竟，俱载去。刘谓王曰：「渊源真可。」王曰：「卿故堕其云雾中。」<br/><br/>　　87刘尹每称王长史云：「性至通而自然有节。」<br/><br/>　　88王右军道谢万石「在风林中，为自遒上」，叹林公「器朗神俊」，道祖士少「风领毛骨，恐没世不复见如此人」，道刘真长「标云柯而不扶疏」。<br/><br/>　　89简文目庾赤玉：「省率治除」，谢仁祖云：「庾赤玉胸中无宿物。」<br/><br/>　　90庾中军道韩太常曰：「康伯少自标置，居然是出群器；及其发言遣辞，往往有情致。」<br/><br/>　　91简文道王怀祖：「才既不长，于荣利又不淡；直以真率少许，便足对人多多许。」<br/><br/>　　92林公谓王右军云：「长史作数百语，无非德音，如恨不苦。」王曰：「长史自不欲苦物。」<br/><br/>　　93殷中军与人书，道谢万：「文理转遒，成殊不易。」<br/><br/>　　94王长史云：「江思悛思怀所通，不翅儒域。」<br/><br/>　　95许玄度送母，始出都，人问刘尹：「玄度定称所闻不？」刘曰：「才情过于所闻。」<br/><br/>　　96阮光禄云：「王家有三年少：右军、安期、长豫。」<br/><br/>　　97谢公道豫章：「若遇七贤，必自把臂入林。」<br/><br/>　　98王长史叹林公：「寻微之功，不减辅嗣。」<br/><br/>　　99殷渊源在墓所几十年。于时朝野以拟管、葛，起不起，以卜江左兴亡。<br/><br/>　　100殷中军道右军：「清鉴贵要」。<br/><br/>　　101谢太傅为桓公司马。桓诣谢，值谢梳头，遽取衣帻。桓公云：「何烦此。」因下共语至暝。既去，谓左右曰：「颇曾见如此人不？」<br/><br/>　　102谢公作宣武司马，属门生数十人于田曹中郎赵悦子。悦子以告宣武，宣武云：「且为用半。」赵俄而悉用之，曰：「昔安石在东山，缙绅敦逼，恐不豫人事。况今自乡选，反违之邪？」<br/><br/>　　103桓宣武表云：「谢尚神怀挺率，少致民誉。」<br/><br/>　　104世目谢尚为「令达」。阮遥集云：「清畅似达。」或云：「尚自然令上。」<br/><br/>　　105桓大司马病。谢公往省病，从东门入。桓公遥望，叹曰：「吾门中久不见如此人！」<br/><br/>　　106简文目敬豫为「朗豫」。<br/><br/>　　107孙兴公为庾公参军，共游白石山，卫君长在坐。孙曰：「此子神情都不关山水，而能作文。」庾公曰：「卫风韵虽不及卿诸人，倾倒处亦不近。」孙遂沐浴此言。<br/><br/>　　108王右军目陈玄伯：「垒块有正骨」。<br/><br/>　　109王长史云：「刘尹知我，胜我自知。」<br/><br/>　　110王、刘听林公讲，王语刘曰：「向高坐者，故是凶物。」复更听，王又曰「自是钵釪后王、何人也。」<br/><br/>　　111许玄度言：「琴赋所谓『非至精者，不能与之析理』，刘尹其人；『非渊静者，不能与之闲止』，简文其人。」<br/><br/>　　112魏隐兄弟少有学义，总角诣谢奉。奉与语，大说之，曰：「大宗虽衰，魏氏已复有人。」<br/><br/>　　113简文云：「渊源语不超诣简至，然经纶思寻处，故有局陈。」<br/><br/>　　114初，法汰北来，未知名，王领军供养之。每与周旋，行来往名胜许，辄与俱。不得汰，便停车不行。因此名遂重。<br/><br/>　　115王长史与大司马书，道渊源「识致安处，足副时谈。」<br/><br/>　　116谢公云：「刘尹语审细。」<br/><br/>　　117桓公语嘉宾：「阿源有德有言，向使作令仆，足以仪行百揆。朝廷用违其才耳。」<br/><br/>　　118简文语嘉宾：「刘尹语末后亦小异，回复其言，亦乃无过。」<br/><br/>　　119孙兴公、许玄度共在白楼亭，共商略先往名达。林公既非所关，听讫，云：「二贤故自有才情。」<br/><br/>　　120王右军道东阳。「我家阿林，章清太出。」<br/><br/>　　121王长史与刘尹书，道渊源「触事长易。」<br/><br/>　　122谢中郎云：「王修载乐托之性，出自门风。」<br/><br/>　　123林公云：「王敬仁是超悟人。」<br/><br/>　　124刘尹先推谢镇西，谢后雅重刘，曰：「昔尝北面。」<br/><br/>　　125谢太傅称王修龄曰：「司州可与林泽游。」<br/><br/>　　126谚曰：「扬州独步王文度，后来出人郗嘉宾。」<br/><br/>　　127人问王长史江虨兄弟群从。王答曰：「诸江皆复足自生活。」<br/><br/>　　128谢太傅道安北：「见之乃不使人厌，然出户去，不复使人思。」<br/><br/>　　129谢公云：「司州造胜遍决。」<br/><br/>　　130刘尹云：「见何次道饮酒，使人欲倾家酿。」<br/><br/>　　131谢太傅语真长：「阿龄于此事故欲太厉。」刘曰：「亦名士之高操者。」<br/><br/>　　132王子猷说：「世目士少为朗，我家亦以为彻朗。」<br/><br/>　　133谢公云：「长史语甚不多，可谓有令音。」<br/><br/>　　134谢镇西道敬仁：「文学镞镞，无能不新。」<br/><br/>　　135刘尹道江道群「不能言而能不言」。<br/><br/>　　136林公云：「见司州警悟交至，使人不得住，亦终日忘疲。」<br/><br/>　　137世称「苟子秀出，阿兴清和。」<br/><br/>　　138简文云：「刘尹茗柯有实理。」<br/><br/>　　139谢胡儿作著作郎，尝作王堪传，不谙堪是何似人，咨谢公。谢公答曰：「世胄亦被遇。堪，烈之子。阮千里姨兄弟，潘安仁中外。安仁诗所谓『子亲伊姑，我父唯舅』。是许允婿。」<br/><br/>　　140谢太傅重邓仆射，常言：「天道无知，使伯道无儿。」<br/><br/>　　141谢公与王右军书曰：「敬和栖托好佳。」<br/><br/>　　142吴四姓旧目云：「张文，朱武，陆忠，顾厚。」<br/><br/>　　143谢公语王孝伯：「君家蓝田，举体无常人事。」<br/><br/>　　144许掾尝诣简文，尔时风恬月朗，乃共作曲室中语。襟情之咏，偏是许之所长。辞寄清婉，有逾平日。简文虽契素，此遇尤相咨嗟，不觉造膝，共叉手语，达于将旦。既而曰：「玄度才情，故未易多有许。」<br/><br/>　　145殷允出西，郗超与袁虎书云：「子思求良朋，托好足下，勿以开美求之。」世目袁为「开美」，故子敬诗曰：「袁生开美度。」<br/><br/>　　146谢车骑问谢公：「真长至峭，何足乃重？」答曰：「是不见耳！阿见子敬，尚使人不能已。」<br/><br/>　　147谢公领中书监，王东亭有事应同上省。王后至，坐促，王、谢虽不通，太傅犹敛膝容之。王神意闲畅，谢公倾目。还谓刘夫人曰：「向见阿瓜，故自未易有。虽不相关，正是使人不能已已。」<br/><br/>　　148王子敬语谢公：「公故萧洒。」谢曰：「身不萧洒，君道身最得，身正自调畅。」<br/><br/>　　149谢车骑初见王文度，曰：「见文度，虽萧洒相遇，其复愔愔竟夕。」<br/><br/>　　150范豫章谓王荆州：「卿风流俊望，真后来之秀。」王曰：「不有此舅，焉有此甥？」<br/><br/>　　151子敬与子猷书，道「兄伯萧索寡会，遇酒则酣畅忘反，乃自可矜。」<br/><br/>　　152张天锡世雄凉州，以力弱诣京师，虽远方殊类，亦边人之桀也。闻皇京多才，钦羡弥至。犹在渚住，司马著作往诣之。言容鄙陋，无可观听。天锡心甚悔来，以遐外可以自固。王弥有俊才美誉，当时闻而造焉。既至，天锡见其风神清令，言话如流，陈说古今，无不贯悉。又谙人物氏族，中来皆有证据。天锡讶服。<br/><br/>　　153王恭始与王建武甚有情，后遇袁悦之间，遂至疑隙。然每至兴会，故有相思。时恭尝行散至京口射堂，于时清露晨流，新桐初引，恭目之曰：「王大故自濯濯。」<br/><br/>　　154司马太傅为二王目曰：「孝伯亭亭直上，阿大罗罗清疏。」<br/><br/>　　155王恭有清辞简旨，能叙说而读书少，颇有重出。有人道孝伯常有新意，不觉为烦。<br/><br/>　　156殷仲堪丧后，桓玄问仲文：「卿家仲堪，定是何似人？」仲文曰：「虽不能休明一世，足以映彻九泉。」</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-666-8539.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-666-8541.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-666.html" action-type="chapterComment" class="comment"><i></i>世说新语章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

