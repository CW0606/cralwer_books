<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷五十 昭二十一年，尽二十三年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷五十 昭二十一年，尽二十三年全文,孔颖达作品" />
<meta name="description" content="春秋左传正义原文阅读,卷五十 昭二十一年，尽二十三年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10330.html";
var nextpage="novel-read-1018-10332.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷五十 昭二十一年，尽二十三年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10330.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷五十 昭二十一年，尽二十三年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:32:21<span class="divide">|</span></p>
<div class="page-body">
<div class="page-content">
<p> 　　【经】二十有一年，春，王三月，葬蔡平公。<br/><br/>　　夏，晋侯使士鞅来聘。晋顷公即位，通嗣君。○顷音倾。<br/><br/>　　宋华亥、向宁、华定自陈入于宋南里以叛。自外至，故曰入。披其邑，故曰叛。南里，宋城内里名。○披，普彼反。<br/><br/>　　[疏]注“自外”至“里名”。<br/><br/>　　○正义曰：贾逵云：书入，华貙兄弟作乱召而逆之。是贾以此入从国逆之例也。《释例》曰：“《春秋》称‘入’，其例有二：施於师旅，则曰弗地；在於复归，则曰国逆。国逆又以立为例，逆而不立，则非例所及。诸在例外称入。直自外入内，记事常辞，义无所取，而贾氏皆以为例，如此甚多。”是杜意以贾氏逆之为非，故云“自外至故曰入”以显异之也。五年传叔孙昭子数竖牛之罪云：“又披其邑，将以赦罪”，彼注云：“披，析也”。此分析君邑以自属己，故曰叛也。传称“华氏居卢门，以南里叛宋，城旧墉及桑林之门守之”。知此南里是宋城之内里名。<br/><br/>　<br/><br/>　　秋，七月壬午朔，日有食之。<br/><br/>　　八月乙亥，叔辄卒。叔弓之子伯张。<br/><br/>　　冬，蔡侯朱出奔楚。朱为大子则失位，遂微弱，为国人所逐，故以自出为文。<br/><br/>　　公如晋，至河乃复。晋人辞公，故还。<br/><br/>　　【传】二十一年，春，天王将铸无射，（周景王也。无射，钟名，律中无射。○铸，之树反。射，音亦，注同。中，丁仲反。）<br/><br/>　　[疏]注“周景”至“无射”。<br/><br/>　　○正义曰：《周语》云，“景王二十一年，将铸大钱。二十三年，将铸无射。单穆公曰：‘不可。作重币以绝民资，又铸大钟，以鲜其继。三年之中，而有离民之器二焉，国其危哉！’王弗听。问之伶州鸠，州鸠对，王又弗听，卒铸大钟”。二十四年，钟成。二十五年，王崩。孔晁於二十四年注云，昭二十一年如彼文，则此年铸钟成之年，而传云“将铸无射者”，此为州鸠之言张本。州鸠以未成之时为此言，故此年发传而言将也。州鸠此下之言，与《周语》州鸠之言全不同者，彼是对王之问，此是自言其事，异时别言，故不同也。《周语》及此皆论钟事，故云无射，钟名，其声於律应无射之管，故以律名名钟。襄十九年，季武子作林钟，亦是钟声应林钟之律也。此无射之钟，在王城铸之，敬王居洛阳盖移就之也。秦灭周，其钟徙於长安，历汉、魏、晋，常在长安。及刘裕灭姚泓，又移於江东，历宋、齐、梁、陈，时钟犹在。东魏使魏收聘梁，收作《聘游赋》云：“珍是淫器，无射高县”，是也。及开皇九年平陈，又迁於西京，置大常寺，时人悉共见之。至十五年敕毁之。<br/><br/>　<br/><br/>　　泠州鸠曰：“王其以心疾死乎！伶，乐官。州鸠其名也。○伶，力丁反，字或作泠，非也。夫乐，天子之职也。职，所主也。夫音，乐之舆也；乐因音而行。而钟，音之器也。音由器以发。天子省风以作乐，省风俗作乐以移之。<br/><br/>　　[疏]注“省风”至“移之”。<br/><br/>　　○正义曰：《汉书·地理志》曰：“凡民函五常之性，而有刚柔缓急，音声不同，系水土之风气，故谓之风；好恶取舍，动静无常，随君上之情欲，故谓之俗。”是解风俗之名，但风俗盛衰，随时隆替，国之将灭，风散俗烦。天子新受命者，省此风俗之敝，乃作乐以移之。《孝经》曰：“移风易俗，莫善於乐。”孔安国云：“风，化也。俗，常也。移大平之化，易衰敝之常也。”《地理志》以风为本，俗为末。“言圣王在上，统理人伦，必移其本，而易其末，此混同天下，一之乎中和，然后王教成”。是说作乐移风之事也。<br/><br/>　<br/><br/>　　器以钟之，钟，聚也。以器聚音。舆以行之。乐须音而行。<br/><br/>　　[疏]“器以”至“行之”。<br/><br/>　　○正义曰：为上言“钟，音之器也。”故此云“器以钟之”，言器以钟聚其音。又上言“音，乐之舆也”，故此云“舆以行之”。承上语不伦者，亦犹《易·系辞》云：“天尊地卑，乾坤定矣。卑高以陈，贵贱位矣。”随文便而言耳。<br/><br/>　<br/><br/>　　小者不窕，窕，细不满。○窕，他彫反。大者不槬，槬，横大不入。○槬，户化反。<br/><br/>　　[疏]“小者”至“不槬”。<br/><br/>　　○正义曰：言小不至窕，则窕是细之意也。大不至槬，则槬是大之义也。《说文》云：“窕，深肆极也”。由细，故能极於深，是窕为细。不满，谓不能充满心也。槬声近横，故为横大。心所不容，故不入心也。下“窕则不咸”，咸如字，本或作感，户暗反。<br/><br/>　<br/><br/>　　则和於物，物和则嘉成。嘉乐成也。故和声入於耳而藏於心，心亿则乐。亿，安也。○亿，於力反。乐音洛。窕则不咸，不充满入心。○咸，如字；本或作感，户暗反。槬则不容，心不堪容。心是以感，感实生疾。今钟槬矣，王心弗堪，其能久乎！为明年天王崩传。<br/><br/>　　三月，葬蔡平公。蔡大子朱失位，位在卑。不在適子位，以长幼齿。○適，丁历反。长，丁丈反。<br/><br/>　　[疏]注“不在”至“幼齿”。<br/><br/>　　○正义曰：《丧大记》记国君初死之礼云：“既正尸，子坐于东方，卿大夫、父兄、子姓立于东方，有司、庶士哭于堂下北面。”郑玄云：“正尸者，谓迁尸牖下南首也。子姓，谓众子孙也。姓之言生也，其男子立於主人后。”彼言子坐东方，谓大子，即郑所谓主人也。彼初死之时，即别適庶，况其至葬君道成矣。大子失其位，明其不在適子位也。位在卑，是以长幼为齿，盖处其庶兄之下。<br/><br/>　<br/><br/>　　大夫送葬者，归见昭子。昭子问蔡故，以告。昭子叹曰：“蔡其亡乎！若不亡，是君也必不终。《诗》曰：‘不解于位，民之攸塈。’《诗·大雅》。塈，息也。○解，佳卖反。塈，许器反。今蔡侯始即位，而適卑，身将从之。”为蔡侯朱出奔传。<br/><br/>　　夏，晋士鞅来聘，叔孙为政。叔孙昭子以三命为国政。季孙欲恶诸晋，憎叔孙在已上位，欲使得罪於晋。○恶，乌路反。使有司以齐鲍国归费之礼为士鞅。鲍国归费，在十四年。牢礼各如其命数。鲁人失礼，故为鲍国七牢。○费，音祕。故为，于伪反。<br/><br/>　　[疏]注“鲍国”至“七牢”。<br/><br/>　　○正义曰：十四年传曰：“司徒老祁、虑癸来归费，齐侯使鲍文子致之。”是鲍国归费之事也。杜以《周礼·掌客》云：“上公饔饩九牢，侯伯七牢，子男五牢”，以诸侯牢礼各以其命数，卿大夫来者亦当牢礼如其命数。计鲍国齐卿，不过三命，於法当三牢，而鲁人失礼为鲍国七牢也。下云“加四为十一”知本七也。刘炫云：“案《聘礼》，使卿主国待之，饔饩五牢，则臣之牢礼不依命数。鲍国礼当五牢加二牢耳。今知非者，杜以《掌客》诸侯牢礼各依命数，以卿大夫无文，故杜据诸侯言之，不谓卿大夫以下亦依命数，而刘以郑注《掌客》，爵卿五牢，爵大夫三牢，爵士大牢而规杜，非也。<br/><br/>　<br/><br/>　　士鞅怒，<br/><br/>　　[疏]“士鞅怒”。<br/><br/>　　○正义曰：七牢於礼厚矣，而鞅怒者，但陈设为鞅，鞅必不怒，其时鲁人报云鲍国之礼，鞅遂怒其轻己。<br/><br/>　<br/><br/>　　曰：“鲍国之位下，其国小，而使鞅从其牢礼，是卑敝邑也，将复诸寡君。”鲁人恐，加四牢焉，为十一牢。言鲁不能以礼事大国，且为哀七年吴徵百牢起。○恐，丘勇反，下注同。<br/><br/>　　宋华费遂生华貙、开多僚、华登。貙为少司马，多僚为御士，公御士。○貙，敕俱反。少，诗照反。与貙相恶，乃谮诸公曰：“貙将纳亡人。”亡人华亥等。○恶，如字，又乌路反。亟言之。公曰：“司马以吾故，亡其良子。司马谓费遂，为大司马。良子，谓华登。○亟，欺冀反。<br/><br/>　　[疏]“亟言之”。<br/><br/>　　○正义曰：服虔云：亟，疾也。疾言之欲使信，则服虔读为亟也，或当为亟，亟数也，数言之。<br/><br/>　<br/><br/>　　死亡有命，吾不可以再亡之。”对曰：“君若爱司马，则如亡。言若爱大司马，则当亡走失国。死如可逃，何远之有？”言亡可以逃死，勿虑其远，以恐动公。公惧，使侍人召司马之侍人宜僚，饮之酒，而使告司马。告司马，使逐貙。○饮，於鸩反，下同。司马叹曰：“必多僚也。吾有谗子，而弗能杀，吾又不死。抑君有命，可若何？”乃与公谋逐华貙，将使田孟诸而遣之。<br/><br/>　　[疏]“抑君有命可若何”。<br/><br/>　　○正义曰：抑，语助。若，如也。言吾有谗子，谓多僚也。虽知其谗，既不能杀多僚，华貙虽杜，为君有逐貙之命，可如何？言无如之何。遂谋逐之。<br/><br/>　<br/><br/>　　公饮之酒，厚酬之。酬酒币。赐及从者。司马亦如之。亦如公赐。○从，才用反。张匄尤之，张匄，华貙臣。尤，怪赐之厚。○匄，古害反，本亦作丐。曰：“必有故。”使子皮承宜僚以剑而讯之。子皮，华貙。讯，问也。○讯音信。宜僚尽以告。告欲因田以遣之。张匄欲杀多僚，子皮曰：“司马老矣，登之谓甚，言登亡，伤司马心巳甚。吾又重之，不如亡也。”五月丙申，子皮将见司马而行，则遇多僚御司马而朝。张匄不胜其怒，遂与子皮、臼任、郑翩杀多僚，任、翩亦貙家臣。○重，直用反。见，贤遍反。胜音升。任音壬。翩音篇。劫司马以叛，而召亡人。壬寅，华、向入。乐大心、丰愆、华牼御诸横。梁国睢阳县南有横亭。○愆，起虔反，本或作衍。睢音虽。华氏居卢门，以南里叛。卢门，宋东城南门。六月庚午，宋城旧鄘及桑林之门而守之。旧鄘，故城也。桑林，城门名。○鄘音容，本或作墉。○秋七月壬午朔，日有食之。公问於梓慎曰：“是何物也？祸福何为？”物，事也。对曰：“二至二分，二至，冬至、夏至。二分，春分、秋分。日有食之，不为灾。日月之行也，分，同道也；至相过也。二分日夜等，故言同道。二至长短极，故相过。<br/><br/>　　[疏]“分同”至“过也”。<br/><br/>　　○正义曰：日月之行，交则相食，自然之理。但日为君象，月为臣象，阴既侵阳，如臣掩君，圣人因之设教，制为轻重。以夏之四月纯阳之月，时阳极盛，阴气未作，正当阳盛之时，不宜为弱阴所侵，以为大忌，此月日食灾最重也。馀非阳盛之月，为灾稍轻。至於分至之月，日食即不为灾。又解不为灾之意，以二分昼夜等，似其同一道，二至长短极，并行则相过，以为理必相侵，故言不为灾。刘炫云：此皆假其事，以为等差，其实灾之大小不如此也。且说云，“十月之交，朔月辛卯，日有食之，亦孔之丑”。先儒以为周之十月夏之八月，秋分之月也，而甚可丑恶。七年，四月甲辰朔日食，春分之月也，而云“鲁、卫恶之。卫大，鲁小”。安在乎二分之食不为灾？足明此是先贤寓言，非实事也。<br/><br/>　　○注“二分”至“相过”。<br/><br/>　　○正义曰：日之行天，一日一周，月之行天，二十九日有馀。巳得一周，日月异道，互相交错。月之一周必半在日道里，从外而入内也。半在日道，表从内而出外也，或六入七出，或七入六出，凡十三出入而与日一会，历家谓之交道。通而计之，一百七十三日有馀而有一交。交在望前，朔则日食，望则月食。交在望后，望则月食，后月朔则日食，此自然之常数也。交数满则相过，非二至乃相过也。传之所言以二分日夜等者，春分之时，朔则日在娄，望则月在角。秋分之时，朔则日在角，望则月在娄。娄角是天之中道，日月俱从中道，故昼夜等，似有体敌之理，月可敌日。冬至之时，朔则日在斗，望则月在井。夏至之时，朔则日在井，望则月在斗。斗、井南北，昼夜长短之极，似若月之极长，可以掩日然。故云“至相过”，谓绝相县殊也。此至唯冬至耳，言二至者，全句以成文，此皆假讬以为言也。以日者，天之大明，人君之象，不可亏损，故於正阳之月，未法为重，於分至之月，其害为轻，於馀月之食，其灾为水。假之以垂训，非实事也。<br/><br/>　<br/><br/>　　其他月则为灾，阳不克也，故常为水。”阴侵阳，是阳不胜阴。<br/><br/>　　[疏]“其他”至“为水”。<br/><br/>　　○正义曰：其他月，非分至之月则为灾。日食是阴侵阳，是阳不胜也，故日食常为水灾。庄二十五年六月日食，秋大水。此二十四年五月日食，梓慎曰“将水”。昭子曰“旱也”。其年“八月，大雩，旱也”，则亦不是常为水也。又七年四月甲辰朔日食。春分之月而云“鲁卫恶之”。常水之言，既无其验，足知是贤圣假讬日食以为戒耳。<br/><br/>　<br/><br/>　　於是叔辄哭日食。意在於忧灾。昭子曰：“子叔将死，非所哭也。”八月，叔辄卒。<br/><br/>　　冬十月，华登以吴师救华氏。登前年奔吴。齐乌枝鸣戍宋。乌枝鸣，齐大夫。厨人濮曰：濮，宋厨邑大夫。○厨，直诛反。濮音卜。“军志有之：‘先人有夺人之心，后人有待其衰。’盍及其劳且未定也伐诸！若入而固，则华氏众矣，悔无及也。”从之。丙寅，齐师、宋师败吴师于鸿口，梁国睢阳县东有鸿口亭。○先，悉荐反，后，户豆反。盍，户腊反。获其二帅公子苦雂、偃州员。二帅，吴大夫。○帅，色类反，注同。雂，古含反。员音云，又音圆。华登帅其馀，吴馀师。以败宋师公欲出，出奔。厨人濮曰：“吾小人，可藉死，可借使死难。○难，乃旦反。而不能送亡，君请待之。”请君待复战，决胜负。○而不能送亡君，绝句。复，扶又反，下文复即之同。<br/><br/>　　[疏]“而不能送亡君”。<br/><br/>　　○正义曰：服虔以君上属，孙毓以君下属。柱注不明，亦似上属。<br/><br/>　<br/><br/>　　乃徇曰：“杨徽者公徒也。”徽，识也。○徇，似俊反。徽，许归反；《说文》作众３。识，本又作帜，申志反，又音昌志反，一音式。<br/><br/>　　[疏]注“徽识也”。<br/><br/>　　○正义曰：《礼记·大传》云：“圣人南面而治天下，必改正朔，殊徽号。”郑玄云：“徽号，旌旗之名也。”《周礼·大司马》云，“中夏教茇舍，辨号名之用。帅以门名，县鄙各以其名，家以号名，乡以州名，野以邑名，百官各象其事，以辨军之夜事”。郑玄云：“号名者，徽识所以相别也。乡遂之属谓之名，家之属谓之号，百官之属谓之事。在国以表朝位，在军又象其制而为之被之，以备死事。帅谓军将及师、帅旅帅至五长也。以门名者，所被徽识如其在门所树者。凡此言以也，象也，皆谓其制同耳。县鄙谓县正、鄙师至邻长也；家谓食采地者之臣也；乡以州名，亦谓州长至比长也；野谓公邑大夫；百官，以其职从王者。此六者皆书其官与名氏焉。夜事，戒夜守之事也。草止者，慎於夜，於是主别其部职。”如郑此言，则徽识制如旌旗，书其所任之官与姓名於上，被之於背，以备其死，知是谁之尸也。《士丧礼》云：“为铭各以其物，亡则以缁长半幅，赪末，长终幅，广二寸。书铭于末曰：‘某氏某之柩。’”今之铭旌旗幡也。此生之徽识，如死之铭旌，其制之大小，盖亦如铭旌也。书其官名即今之军记。令其各自扬徽，欲知其助公多少。如《汉书》绛侯之令军人云：“为刘氏者左袒。”<br/><br/>　<br/><br/>　　众从之。公自杨门见之，见国人皆杨徽。睢阳正东门名扬门。下而巡之，曰：“国亡君死，二三子之耻也，岂专孤之罪也？”齐乌枝鸣曰：“用少莫如齐致死，齐致死莫如去备。备，长兵也。○去，起吕反。彼多兵矣，请皆用剑。”从之。华氏北，复即之。北败走。厨人濮以裳裹首，而荷以走，曰：“得华登矣！”遂败华氏于新里。新里，华氏所取邑。○裹音果。荷，何可反，又音何。翟偻新居于新里，既战，说甲于公而归。居华氏地而助公战。○偻音力主反。说，他活反，下注同。华妵居于公里，亦如之。妵，华氏族，故助华氏，亦如偻新说甲归。传言古之为军，不呰小忿。○妵，他口反，下注同。呰，本又作訾，才斯反，又音紫。十一月癸未，公子城以晋师至。城以前年奔晋，今还救宋。曹翰胡曹大夫。○翰音寒，又户曰反。会晋荀吴、中行穆子。○行，户郎反。齐苑何忌、齐大夫。卫公子朝前年出奔晋，今还卫。救宋。丙戌，与华氏战于赭丘。赭丘，宋地。○赭音者，丘，又作亚，同。郑翩原为鹳，其御原为鹅。郑翩，华氏党。鹳、鹅皆陈名。○鹳，古唤反。鹅，五多反。陈，直觐反。子禄御公子城，庄堇为右。子禄，向宜。○庄堇，音谨，本或作庄堇父。干焠御吕封人华豹，张匄为右。吕封人华豹，华氏党。○犨，尺由反。<br/><br/>　　[疏]“吕封人华豹”。<br/><br/>　　○正义曰：吕邑封人，官名。豹，即下文华豹是也。本或豹上有华，王肃、董遇并云“吕封人华豹”。《释例·谱》：“一人再见，名字不同，皆两载之。宋杂人内有吕封人豹、华豹，为一人。知此本无华也，今定本有华。”<br/><br/>　<br/><br/>　　相遇，城还。华豹曰：“城也！城怒，而反之。怒其呼巳，反还战。将注，豹则关矣。注，傅矢。关，引弓。<br/><br/>　　○注，之树反。关，乌环反，本又作弯，同，下同。傅音附。曰：“平公之灵，尚辅相余！”平公，公子城之父。○相，息亮反。豹射，出其间。出子城、子禄之间。○射，食亦反，又音食夜反，下及注皆同。将注，则又关矣。曰：“不狎，鄙。”狎，更也。○更音庚。<br/><br/>　　[疏]“不狎鄙”。<br/><br/>　　○正义曰：服虔云：狎，更也。子城谓华豹曰：不更射为鄙。一曰城言：“我不狎习，故鄙。”然则豹巳关矣，何虑不射？公子城何当属之云“不更射为鄙”？城方与豹相射，此非谦让之所，又何须自言“不习为鄙”？服之二说皆非。杜亦训狎为更，言更递也。城谓豹，女频射我，不使我得更递，是为鄙也。豹服此言，故抽矢而止。此豹亦不达军之战礼也。<br/><br/>　<br/><br/>　　抽矢，豹上不射。城射之，殪。豹死。○殪，一计反。张匄抽殳而下，殳长丈二，在车边。○殳音殊。长，直亮反，又如字。射之，折股。扶伏而击之，折轸。折城车轸。○折，之设反，下及注同。扶、伏并如字；上又音蒲，下又蒲北反；本或作匍匐，同。又射之，死。匄死。干犨请一矢，求死。城曰：“余言汝於君。”欲活之。○女音汝。对曰：“不死伍乘，军之大刑也。同乘共伍当皆死。○乘，绳证反，注及下同。干刑而从子，君焉用之？子速诸！”乃射之，殪。犨又死。○焉，於虔反。大败华氏，围诸南里。华亥搏膺而呼，见华貙，曰：“吾为栾氏矣！”晋栾盈还入，作乱而死，事在襄二十三年。○搏音博。呼，好故反。貙曰：“子无我迋，不幸而后亡。”迋，恐也。○迋，求枉反。恐，丘勇反。使华登如楚乞师，华貙以车十五乘、徒七十人犯师而出，犯公师出送华登。食於睢上，哭而送之，乃复入。入南里。○睢音虽。复，扶又反。楚薳越帅师将逆华氏，大宰犯谏曰：“诸侯唯宋事其君，今又争国，释君而臣是助，无乃不可乎！”王曰：“而告我也后，既许之矣。”为明年华向出奔楚传。○薳，于委反。<br/><br/>　　[疏]“诸侯唯宋事其君”。<br/><br/>　　○正义曰：言诸侯之内，唯宋之臣民善事其君，古以前未尝有叛逆者也。俗本或无其字，若无其字，则是唯宋事楚，检於时宋国不属楚也。○“王曰而告我也后”。<br/><br/>　　○正义曰：谓大宰犯谏，在华登出师之后。<br/><br/>　<br/><br/>　　蔡侯朱出奔楚。费无极取旷於东国。东国，隐大子之子，平侯庐之弟，朱叔父也。而谓蔡人曰：“朱不用命於楚，君王将立东国。若不先从王欲，楚必围蔡。”蔡人惧，出朱而立东国。朱愬于楚，楚子将讨蔡。无极曰：“平侯与楚有盟，故封。盟于邓，依陈、蔡人以国。○愬音素。其子有二心，故废之。子谓朱也。灵王杀隐大子，其子与君同恶，德君必甚。<br/><br/>　　[疏]“德君必甚”。<br/><br/>　　○正义曰：荷恩谓之德，言荷君恩必甚也。<br/><br/>　<br/><br/>　　又使立之，不亦可乎！且废置在君，蔡无他矣。”言权在楚，则蔡无他心。<br/><br/>　　公如晋，及河。鼓叛晋，叛晋属鲜虞。晋将伐鲜虞，故辞公。将有军事，无暇於待宾，且惧泄军谋。○泄，息列反，又以制反。<br/><br/>　　【经】二十有二年，春，齐侯伐莒。<br/><br/>　　宋华亥、向宁、华定自宋南里出奔楚。言自南里，别从国去。○别，彼列反。<br/><br/>　　大蒐于昌间。无传。○蒐，所求反。间，如字。<br/><br/>　　夏四月乙丑，天王崩。六月，叔鞅如京师，葬景王。叔鞅，叔弓子。三月而葬，乱故速。○鞅，於丈反。王室乱。承叔鞅言而书之，未知谁是，故但曰乱。<br/><br/>　　[疏]注“承叔”至“曰乱”。<br/><br/>　　○正义曰：传曰：“叔鞅至自京师，言王室之乱。”是鲁史承叔鞅之言而书之也。闵马父闻叔鞅之言，乃遥度其事云“子朝必不克”。是未知谁是谁非也。故史但书曰“乱”，不言某人某人为乱。鲁史书事，必待告乃书，传闻行言不书之。此承叔鞅之言即书策者，鲁是周之宗国，既闻王室之乱，义当释位救之。鲁闻周乱，所忧在已，承言既书，见鲁之忧王室也。《公羊传》曰：“何言乎王室乱？言不及外也。”其意言兄弟争位，室内自乱。其乱不及外国，故指言王室也。<br/><br/>　<br/><br/>　　刘子、单子以王猛居于皇。河南巩县西南有黄亭。辟子朝难出居皇。王猛书名，未即位。○单音善。巩，九勇反。难，乃旦反。<br/><br/>　　[疏]注“辟子”至“即位”。<br/><br/>　　○正义曰：传曰，“巩简公败绩于京，甘平公亦败焉。单子欲告急於晋，以王如平时，遂如圃车，次于皇”。是辟子朝之难出居皇也。王人以在皇告，故书皇也。景王既葬，猛当成君，仍书名者，王室大乱，未得以礼即位故也。如莒展弑君而立，未会诸侯，元年书“莒展舆出奔吴”。郑忽嗣父而立，郑人贱之不以为君，桓十一年书“郑忽出奔卫”。然则未成君者，法当书名。此王猛虽未即位，异於诸侯，故称王而以名系之。刘炫云：以王当国，亦如莒展以名系国也。<br/><br/>　<br/><br/>　　秋，刘子、单子以王猛入于王城。王城，郏鄏，今河南县。晋助猛，故得还王都。○郏，古洽反。鄏音辱。<br/><br/>　　冬十月，王子猛卒。未即位，故不言崩。<br/><br/>　　[疏]注“未即”至“言崩”。<br/><br/>　　○正义曰：未即位不成为王，故不言崩也。书“王子猛卒”者，未成为君，系父言之，故称子，犹鲁之子般、子野卒。<br/><br/>　<br/><br/>　　十有二月癸酉朔，日有食之。无传。此月有庚戌。又以《长历》推校前后，当为癸卯朔，书癸酉，误。<br/><br/>　　[疏]注“此月云云”。<br/><br/>　　○正义曰：案传十二月庚戌，晋籍谈云云，庚戌上去癸酉三十七日，若此月癸酉朔，其不得有庚戌也。又传十二月下有闰月，晋箕遗云云，又云辛丑伐京。辛丑是壬寅之前日也。二十三年传曰：“正月壬寅朔，二师围郊。”则辛丑是闰月之晦日也。又计明年正月之朔，与今年十二月朔，中有一闰，相去当为五十九日。此年十二月当为癸卯朔，经书癸酉，明是误也。故言《长历》推校，十一月小，甲戌朔。传有乙酉十二日也，又有已丑十六日也，十二月大，癸卯朔，传有庚戌八日也。闰月小，癸酉朔，传有闰月，辛丑二十九日也。明年正月壬寅朔，则上下符合矣。<br/><br/>　<br/><br/>　　【传】二十二年，春，王二月，甲子，齐北郭启帅师伐莒。（启，齐大夫。○北郭佐之后。）莒子将战，苑羊牧之谏（牧之，莒大夫。○苑，於元反。牧之，州牧之牧。）曰：“齐帅贱，其求不多，不如下之，大国不可怒也。”弗听，败齐师于寿馀。（莒地。○帅，所类反。下之，遐嫁反。）齐侯伐莒，（怒败。）莒子行成。司马灶如莒莅盟。（灶，齐大夫。）莒子如齐莅盟，盟于稷门之外。（稷门，齐地门也。）莒於是乎大恶其君。（为明年莒子来奔传。○恶，乌路反。）<br/><br/>　　楚薳越使告于宋曰：“寡君闻君有不令之臣为君忧，无宁以为宗羞，无宁，宁也。言华氏为宋宗庙之羞耻。寡君请受而戮之。”对曰：“孤不佞，不能媚於父兄，华、向，公族也，故称父兄。以为君忧，拜命之辱。抑君臣日战，君曰‘余必臣是助’，亦唯命。人有言曰：‘唯乱门之无过。’君若惠保敝邑，无亢不衷，以奖乱人，孤之望也。唯君图之！”楚人患之。患宋以义距之。○过，音古禾反。亢，苦浪反。衷音忠。<br/><br/>　　[疏]“无亢”至“乱人”。<br/><br/>　　○正义曰：亢，高也。衷，善也。奖，劝也。无高贵不善之事，以劝乱人为恶也。《易》曰：“亢龙有悔。”言其位高也。<br/><br/>　<br/><br/>　　诸侯之戍谋曰：“若华氏知困而致死，楚耻无功而疾战，非吾利也。不如出之，以为楚功，其亦能无为也巳。言华氏不能复为宋患。○复，扶又反，下复欲同。<br/><br/>　　[疏]“若华”至“也巳”。<br/><br/>　　○正义曰：若华氏知困而致死战，或败诸侯之师也；楚耻无功而疾战，战胜则楚独有功。二者并非吾诸侯之利也。闻楚师将至，华氏即出，亦是楚之功也。不如出之以为楚功，其此华氏亦无所能为也巳，言虽放令出，亦不复能为宋害。言宋人虑更为害，决欲取杀之，故诸侯之戍，固请出之。宋人乃从之。<br/><br/>　<br/><br/>　　救宋而除其害，又何求？”乃固请出之，宋人从之。已巳，宋华亥、向宁、华定、华貙、华登、皇奄伤、省臧、士平出奔楚。华貙巳下五子不书，非卿。○省，悉井反，又所景反。臧，子郎反。宋公使公孙忌为大司马，代华费遂。边工卩为大司徒，工卩，平公曾孙，代华定。○工卩，五郎反。乐祁为司马，祁，子罕孙乐祁犁。○犁，力私反，又力兮反。仲几为左师，几，仲左孙，代向宁。○几音基。乐大心为右师，代华亥。乐輓为大司寇，輓，子罕孙。○輓音晚。以靖国人。终梓慎之言，三年而后弭。○弭，弥氏反。<br/><br/>　　王子朝、宾起有宠於景王，子朝，景王之长庶子。宾起，子朝之传。○朝，如字。凡人名字，皆张遥反。或云，朝错是王子朝之后。又音潮。案错姓亦有两音。长，丁丈反。王与宾孟说之，欲立之。孟即起也。王语宾孟，欲立子朝为太子。○说，如字，又音悦。语，鱼据反。<br/><br/>　　[疏]“王子”至“立之”。<br/><br/>　　○正义曰：贾逵云：“宾孟，子朝之傅也。王爱子朝，因爱其傅，故朝、起并有宠於景王也。与宾孟并谈，说之，欲立朝为大子。”《周语》云，“景王欲杀下门子”，乃云“宾孟適郊，见雄鸡”。贾逵云：“下门子，周大夫，王猛之傅也。景王欲立朝，故先杀猛傅。”然则王与宾孟言，说，既欲立朝，乃杀猛傅，议久不决，故宾孟假雄鸡断尾以劝之。<br/><br/>　　○注“子朝”至“之傅”。<br/><br/>　　○正义曰：二十六年传，子朝使告于诸侯，云单刘臡私立少。知朝年长於猛也。宾孟欲立子朝，明是子朝之傅。<br/><br/>　<br/><br/>　　刘献公之庶子伯蚠事单穆公，献公，刘挚。伯蚠，刘狄。穆公，单旗。○蚠，扶粉反，一音扶云反。挚音至，下同。恶宾孟之为人也，原杀之；又恶王子朝之言，以为乱，原去之。子朝有欲位之言，故刘蚠恶之。○恶，鸟路反。去，起吕反。有欲位之言，一木位作立。<br/><br/>　　[疏]“刘献”至“去之”。<br/><br/>　　○正义曰：伯蚠是果决有知谋者也，原得杀宾孟。去子朝所以彊单子之心，故刘子亦与同志，共立子猛也。於宾孟云“原杀之”，於子朝云“愿去之”者，朝是王之宠子，王在，不可专杀，原逐去而已。献，谥法“知质有圣曰献”。<br/><br/>　<br/><br/>　　宾孟適郊，见雄鸡自断其尾。问之，侍者曰：“自惮其牺也。”畏其为牺牲奉宗庙，故自残毁。○断，丁管反。惮，待旦反。牺，许宜反。遽归告王，且曰：“鸡其惮为人用乎！人异於是。鸡牺虽见宠饰，然卒当见杀。若人见宠饰，则当贵盛，故言异於鸡。○遽，其据反。牺者实用人，人牺实难，已牺何害？”言设使宠人如宠牺，则不宜假人以招祸难。使牺在已，则无患害。已喻子朝，欲使王早宠异之。○难，乃旦反。<br/><br/>　　[疏]“害孟”至“何害”。<br/><br/>　　○正义曰：《说文》云：“牺，宗庙之牲也”。《曲礼》云“天子以牺牛”。郑玄云：“牺，纯毛也。”《周礼》：“牧人掌牧六牲，以共祭祀之牲牷。”郑玄云：“六牲谓牛、马、羊、豕、犬、鸡。牷，体完具也。”又曰：“祭祀共牺牲，以授充人系之。”郑玄云：“牺牲，毛羽完具也。授充人者，当殊养之。”然则祭祀之牲，选其毛羽完具者养之，以为牺。牺者，宠养祭牲之名。宾孟感鸡以毛羽牷具，恐其被养为牺，故自断其尾，残毁其形。宾孟怪而问之，侍者曰“自惮其牺”。言此鸡难畏其被宠养也。宾孟因此感悟疾归，以难事告王。且又言曰，鸡其惮畏为人用乎！人则异於是鸡矣！鸡被宠饰，终当见杀，人被宠饰，则当贵盛，此其所以异於鸡也。牺者，宠牲之名，因以牺喻宠子，即名宠子为牺。言宠爱为牺者，依法用牲。今宠爱为牺者，乃实用人。言牺当用纯德之人，犹如祭牺，当用纯色之牲也。他人之有纯德，宠之如牺，后实招祸难矣。己子之有纯德，宠之如牺，有何害也？但人有亲疏，若疏人被宠爱为牺，实为祸难；若已家亲属宠爱如牺，有何患害？他人谓子猛，亲属谓子朝也。“牺者实用人”，上人是对牲为称，普据凡人也；“人牺实难”，此下人据疏外之人，人字虽同，上下人意异。<br/><br/>　　○注“鸡牺虽见宠饰”。<br/><br/>　　○正义曰：牺者，系养之名耳。言宠饰者，当养之时，必为之服饰以异之，如今之系五采也。《史记》称，楚王欲以庄周为国相，谓使者曰：“郊祭牺牛，养之数岁，衣以文绣，牵入大庙。是时欲为狐豚，岂可得乎？”是亦饰之事。<br/><br/>　　○注“言设”至“异之”。<br/><br/>　　○正义曰：宾孟言“人牺实难”，假疏人以为说。人为疏姓之人，宠养疏人，擅权害主，故言设使宠人如宠牺，则不宜假人以招祸难，假借他人以权，或将反来害己。子猛虽亦王子，不得王宠，与他人无异。使牺在已家，则无害，已喻子朝。子朝是已之子，欲使王早宠异之，如宠牺也。<br/><br/>　<br/><br/>　　王弗应十五年大子寿卒，王立子猛。后复欲立子朝而未定，宾孟感鸡，盛称子朝，王心许之，故不应。○应，应对之应，注同。<br/><br/>　　[疏]注“十五”至“不应”。<br/><br/>　　○正义曰：贾逵以为大子寿卒，景王不立適子。郑玄以为寿卒，王命猛代之，后欲废猛立朝耳。服虔以贾为然。杜今从郑说者，二十六年传闵子马云：“子朝于景之命”，则景有命矣。若不命猛，更命谁乎？若子朝、子猛并未有命，俱是庶子，朝年又长，於次当立，自求为嗣宜矣，刘蚠何以恶其为乱而欲去之？若俱未被立，王意不偏，群臣无党，王命为嗣，则莫敢不从，何须将杀单刘以立朝也！杜以此知大子寿卒，王立子猛为適，其后复欲立子朝，而王意未定，宾孟感鸡自毁，因此盛称子朝之美。王心许宾孟，故不应，虑其泄言也。<br/><br/>　<br/><br/>　　夏四月，王田北山，使公卿皆从，将杀单子、刘子。北山，洛北芒也。王知单、刘不欲立子朝，欲因田猎先杀之。○从，才用反。芒音亡。王有心疾，乙丑，崩于荣锜氏。四月十九日。河南巩县西有荣锜涧。○锜，鱼绮反。涧，古晏反。<br/><br/>　　[疏]注“四月十九日”。正义曰：此於乙丑之下言四月十九日，戊辰之下言二十二日，显言此二日者，此年之传其日最多，经之与传又时月多错。故此显言二日，欲令自此以下依次推之易验耳。<br/><br/>　<br/><br/>　　戊辰，刘子挚卒，二十二日。无子，单子立刘蚠。蚠事单子故。五月庚辰，见王，见王猛。○见，贤遍反，注同。遂攻宾起，杀之。党子朝故。盟群王子于单氏。王子猛次正，故单、刘立之。惧诸王子或党子朝，故盟之。<br/><br/>　　[疏]注“王子猛次正”。<br/><br/>　　○正义曰：猛、朝俱是王子，单、刘必欲立猛，明猛是次正当立，故也。《公羊》多有次正之语，杜取为说。猛为次正，不知其本盖是大子寿之母弟，或是穆后侄娣之子，或母贵也。<br/><br/>　<br/><br/>　　晋之取鼓也，在十五年。既献而反鼓子焉。献於庙。又叛於鲜虞。叛晋属鲜虞。六月，荀吴略东阳，略，行也。东阳，晋之山东邑，魏郡广平以北。○行，下孟反。使师伪籴者负甲以息於昔阳之门外，昔阳，故肥子所都。○籴音狄。遂袭鼓，灭之，以鼓子鸢鞮归，使涉佗守之。守鼓之地。涉佗，晋大夫。○鸢，悦全反。鞮，丁兮反。佗，徒多反。守，手又反，又如字。丁巳，葬景王。王子朝因旧官、百工之丧职秩者与灵、景之族以作乱。百工，百官也。灵王、景王之子孙。○丧，息浪反，下注群丧同。帅郊、要、饯之甲，三邑，周地。○要，一遥反。饯，贱浅反。以逐刘子。逐伯蚠。壬戌，刘子奔扬。扬，周邑。单子逆悼王于庄宫以归。悼王，子猛也。王子还夜取王以如庄宫。王子还，子朝党也。不欲使单子得王猛，故取之。癸亥，单子出。失王，故出奔。王子还与召庄公谋，庄公，召伯奂，子朝党也。○召，上照反。奂音唤。曰：“不杀单旗，不捷。旗，单子也。○旗音其。捷，才接反。与之重盟，必来。背盟而克者多矣。”从之。从还谋也。○背，音佩，下注同。樊顷子曰：“非言也，必不克。”顷子，樊齐、单、刘党。○顷音倾，本或作须字。<br/><br/>　　[疏]注“顷子”至“刘党”。<br/><br/>　　○正义曰：此下二十三年“单子、刘子、樊齐以王如刘”，故知是单、刘党也。<br/><br/>　<br/><br/>　　遂奉王以追单子，王子还奉王。及领，大盟而复。领，周地。欲重盟，令单子、刘子复归。○令，力呈反。杀挚荒以说。委罪於荒。○说，如字，又音悦。刘子如刘，归其采邑。单子亡。乙丑，奔于平畤。平畤，周地。知王子还欲背盟，故亡走。○奔于平畤，一本作于平畤，音止，又音市，下同。本或作平寿，误。<br/><br/>　　[疏]“及领”至“平畤”。<br/><br/>　　○正义曰：此上言“子还夜取王以如庄宫”，遂与召庄谋杀单旗，与之重盟，必来，来而杀之。王子还遂奉王追单子及领，遂与重盟而还。杀挚荒者，为前取王如庄宫，令单子失王而出奔，更杀挚荒以解说此事。单子觉还欲背，又奔平畤。<br/><br/>　<br/><br/>　　群王子追之，单子杀还、姑、发、弱、鬷、延、定、稠，八子，灵、景之族，因战而杀之。○鬷，子工反。稠，直由反。<br/><br/>　　[疏]注“八子灵景之族”。<br/><br/>　　○正义曰：以上言“王子还”，此八人还居其首，还既称王子，明八子皆王子也，故知灵景之族。<br/><br/>　<br/><br/>　　子朝奔京。其党死故。丙寅，伐之。单子伐京。京人奔山。刘子入于王城。子朝奔京，故得入。辛未，巩简公败绩于京。乙亥，甘平公亦败焉。甘、巩二公，周卿士，皆为子朝所败。○巩，九勇反。<br/><br/>　　[疏]“简公、平公”。<br/><br/>　　○正义曰：谥法，“一意不懈曰简。布纲持纪曰平”。<br/><br/>　　○注“皆为子朝所败”。<br/><br/>　　○正义曰：知为子朝所败者，以传云“败绩于京”，故知是敬王党，为子朝所败也。<br/><br/>　<br/><br/>　　叔鞅至自京师，葬景王还。言王室之乱也。经所以书。闵马父曰：“子朝必不克。其所与者，天所废也。”闵马父，闵子马，鲁大夫。天所废，谓群丧职秩者。单子欲告急於晋。秋七月戊寅，以王如平畤，遂如圃车，次于皇。出次以示急。戊寅，七月三日，经书六月，误也。○圃音补。<br/><br/>　　[疏]注“戊寅”至“月误”。<br/><br/>　　○正义曰：传言“七月戊寅”，杜以《长历》推校之，戊寅是七月三日，明传是也。经书“王猛居皇”乃在六月下。知经六月误也。<br/><br/>　<br/><br/>　　刘子如刘。单子使王子处守于王城。王子处，子猛党。守王城，距子朝。盟百工于平宫。平宫，平王庙。辛卯，鄩肸伐皇。鄩肸，子朝党。○鄩音寻。肸，许乙反。大败，获鄩肸。壬辰，焚诸王城之市。焚鄩肸。八月，辛酉，司徒丑以王师败绩于前城。丑，悼王司徒。前城，子朝所得邑。百工叛。司徒丑败故。己巳，伐单氏之宫，败焉。百工伐单氏，为单氏所败。<br/><br/>　　[疏]注“百工”至“所败”。<br/><br/>　　○正义曰：知单氏所败者，以上云“伐单氏”，下云“反伐之”，是单氏反伐百工也。若单氏被败，焉能反伐百工。<br/><br/>　<br/><br/>　　庚午，反伐之。单氏反伐百工。辛未伐东圉。百工所在。洛阳东南有圉乡。○圉，鱼吕反。冬十月丁巳，晋籍谈、荀跞帅九州之戎九州戎，陆浑戎，十七年灭，属晋。州，乡属也，五州为乡。○跞，力狄反。及焦、瑕、温、原之师，焦、瑕、温、原，晋四邑。以纳王于王城。丁巳在十月，经书秋误。<br/><br/>　　[疏]注“丁巳”至“秋误”。<br/><br/>　　○正义曰：传言“冬十月丁巳”，杜以《长历》推之，丁巳是十月十四日。经书此事在秋，其下乃有冬，知经误。<br/><br/>　<br/><br/>　　庚申，单子、刘蚠以王师败绩于郊，为子朝之党所败。前城人败陆浑于社。前城，子朝众。社，周地。○社，市者反，本或作杜，下皆同。十一月乙酉，王子猛卒。乙酉在十一月，经书十月，误。虽未即位，周人谥曰悼王。<br/><br/>　　[疏]注“乙酉”至“悼王”。<br/><br/>　　○正义曰：传言“十一月乙酉”，杜以《长历》推校之，乙酉是十一月十二日。知经书十月误也。上云“单子逆悼王于庄宫”，悼王即猛也。经书为卒，传言其谥，故解之，虽未即位，周人谥曰悼王。敬王，猛之母弟，敬王位定，乃追谥之。<br/><br/>　<br/><br/>　　不成丧也。释所以不称王崩。己丑，敬王即位。敬王，王子猛母弟王子匄。○匄，故害反。<br/><br/>　　[疏]注“敬王”至“子匄”。<br/><br/>　　○正义曰：敬王名匄，《本纪》文也。《本纪》不言敬王是猛之母弟，先儒相传说耳。谥法：“夙夜共事曰敬。”<br/><br/>　<br/><br/>　　馆于子旅氏。子旅，周大夫。<br/><br/>　　十二月庚戌，晋籍谈、荀跞、贾辛、司马督司马乌。○督音笃。帅师军于阴，籍谈所军。于侯氏，荀跞所军。于谿泉，贾辛所军。巩县西南有明谿泉。次于社。司马督所次。王师军于氾，于解，次于任人。王师分在三邑。洛阳西南有大解小解。○氾音凡。解音蟹。任音任。闰月，晋箕遗、乐徵、右行诡济师取前城，三子，晋大夫。济师，渡伊、洛。○行，户郎反。诡，九委反。军其东南。王师军于京楚。辛丑，伐京，毁其西南。京楚，子朝所在。<br/><br/>　　【经】二十有三年，春，王正月，叔孙婼如晋。（谢取邾师。○婼，敕略反。）<br/><br/>　　癸丑，叔鞅卒。无传。<br/><br/>　　晋人执我行人叔孙婼。称行人，讥晋执使人。○使，使吏反。<br/><br/>　　[疏]注“称行”至“使人”。<br/><br/>　　○正义曰：传说鲁取邾师，则是鲁有罪矣。而讥晋执者，凡诸侯有罪，盟主当以师讨之，不宜执其使人，故讥之。<br/><br/>　<br/><br/>　　晋人围郊。讨子朝也。郊，周邑。围郊，在叔鞅卒前，经书后，从赴。<br/><br/>　　[疏]注“讨子”至“从赴”。<br/><br/>　　○正义曰：往年传闰月辛丑，晋师、王师伐京，毁其西南。注云“京，子朝所在”。此年传“正月壬寅朔，二师围郊”。计辛丑、壬寅频日耳，盖京城既毁，郊是子朝之邑，故二师围之，故云讨子朝也。郊不系周者，大都以名通也。传称朔日围郊，至癸丑乃叔鞅卒，癸丑正月十二日也，是围郊在叔鞅卒前也。晋人来告，围郊不以围郊日告之，告在叔鞅卒后，故经书在后，是从赴也。围郊在朔，或亦在叔孙婼如晋之前，但行无日，未必不以朔行，据鞅卒有日而言之。<br/><br/>　<br/><br/>　　夏六月，蔡侯东国卒于楚。无传。未同盟而赴以名。<br/><br/>　　秋七月，莒子庚舆来奔。<br/><br/>　　戊辰，吴败顿、胡、沈、蔡、陈、许之师于鸡父。不书楚，楚不战也。鸡父，楚地。安丰县南有鸡备亭。○舆音馀。父音甫。<br/><br/>　　[疏]“吴败”至“鸡父”。<br/><br/>　　○正义曰：此战获胡、沈之君，是胡沈君自将也。顿序於上，顿亦君自将也。获陈大夫，陈是大夫将，则蔡、许亦大夫将也。故云顿、胡、沈、蔡、陈、许，君在臣上，各自以大小序耳。桓十三年经书“齐师、宋师、卫师、燕师败绩”，此不每国书师，而总云师者，传无其说，杜不为注，是史略文，非义例也。贾逵云：“不国国书师，恶其同役而不同心。”案，隐十年，“宋人、蔡人、卫人伐戴。郑伯伐取之”。传曰：“宋、卫既入郑，而以伐戴召蔡人，蔡人怒，故不和而败。”亦是同役而不同心。彼既不变其文，此何当变文以见义乎？贾之妄。<br/><br/>　　○注“不书楚，楚不战”。<br/><br/>　　○正义曰：杜知楚不战者，以传云：“战于鸡父。吴子以罪人先犯胡、沈与陈，三国败舍胡、沈之囚，使奔许与蔡、顿，师噪而从之，三国奔”，是战於鸡父之时，先犯胡、沈、陈，后破许、蔡、顿也。六国既陈，战败而奔，下传始云：“楚师大奔。”是六国败后，楚师怖惧，不得成陈，望风而奔。故传云：“不言战，楚未陈。”杜云“不书楚，楚不战”。刘炫用服虔义云：不书楚，楚讳败不告。然则必其楚人来告，容或讳败，若吴人来告，岂代楚讳乎？刘违背传文而规杜，非也。<br/><br/>　<br/><br/>　　胡子髡、沈子逞灭，国虽存，君死曰灭。○髡，苦门反。逞，敕逞反。<br/><br/>　　[疏]注“国虽”至“曰灭”。<br/><br/>　　○正义曰：《公羊传》曰：“君死于位曰灭。”其意言本国虽存，其君见杀，与灭国相类。据君身言之谓之灭。<br/><br/>　<br/><br/>　　获陈夏齧。大夫死生通曰获。夏齧，徵舒玄孙。○夏，户雅反。齧，五结反。<br/><br/>　　[疏]注“大夫”至“玄孙”。正义曰：宣二年，郑人获华元，生获也。哀十一年，获齐国书，死获也。故云大夫死生通曰获。案《世本》“宣公生子夏，夏生御叔，叔生徵舒，舒生惠子晋，晋生御寇，寇生悼子齧”。齧是徵舒曾孙，杜云玄孙未详。<br/><br/>　<br/><br/>　　天王居于狄泉。敬王辟子朝也。狄泉，今洛阳城内大仓西南池水也。时在城外。○大音泰。<br/><br/>　　[疏]注“敬王”至“城外”。<br/><br/>　　○正义曰：此事传无其文。不言无传者，传称“六月，庚寅，单子、刘子、樊齐以王如刘”。当从刘而居狄泉，不是全无其事，故不云无传也。狄泉，今洛阳城内大仓西南池水是也。若在城内，宜云王居成周。知此时在城外也。今在城内者，《土地名》云：“或曰：“定元年城成，周乃绕之入城内也。”<br/><br/>　<br/><br/>　　尹氏立王子朝。尹氏，周世卿也。书尹氏立子朝，明非周人所欲立。<br/><br/>　　[疏]注“尹氏”至“欲立”。<br/><br/>　　○正义曰：宣王之世，有尹吉甫。春秋以来数有尹子见经，是其食采於尹，世为周卿士也。以其世为卿士，宗族彊盛，故能专意立朝。不言尹子而言尹氏者，见其氏族彊，故能立之也。敬王是单、刘所立，不书单子立者，敬王，猛之母弟，兄死次正当立，立之是当。朝不应立，立庶以乱国。书尹氏立朝，所以恶尹氏也。隐四年“卫人立晋”，善其得众，书“卫人”，言举国共立之。此书尹氏立朝，明非周人所欲立，独尹氏立之耳。<br/><br/>　<br/><br/>　　八月乙未，地震。<br/><br/>　　冬，公如晋，至河，有疾，乃复。<br/><br/>　　【传】二十三年，春，王正月，壬寅朔，二师围郊。（二师，王师、晋师也。王师不书，不以告。）癸卯，郊、鄩溃。（河南巩县西南有地名鄩中。郊、鄩二邑，皆子朝所得。○鄩音寻。溃，户内反。）丁未，晋师在平阴，王师在泽邑。（平阴，今河阴县。）王使告间，（子朝败故。○间音闲。）庚戌还。（晋师还。）<br/><br/>　　邾人城翼，翼，邾邑。还，将自离姑。离姑，邾邑。从离姑则道径鲁之武城。○径音经。<br/><br/>　　[疏]注“离姑”至“武城”。正义曰：邾、鲁接连，竟界相错。邾人从翼邑还邾，先经鲁之武城，然后始至离姑，而后至邾，故举离姑为道次。<br/><br/>　<br/><br/>　　公孙鉏曰：“鲁将御我。”鉏，邾大夫。○鉏，仕居反，下同。御，鱼吕反。欲自武城还，循山而南。至武城而还，依山南行，不欲过武城。○过，古禾反，下遂过同。徐鉏、丘弱、茅地三子，邾大夫。○茅，亡交反。曰：“道下，遇雨，将不出，是不归也。”谓此山道下湿。遂自离姑。遂过武城。武城人塞其前，以兵塞其前道。<br/><br/>　　[疏]“武城人塞其前”。<br/><br/>　　○正义曰：此所塞之处，必有隘道，当是巳过武城之邑，未出武城之竟，故得塞其前，断其后，而攻取之。<br/><br/>　<br/><br/>　　断其后之木而弗殊，邾师过之，乃推而蹶之，遂取邾师，获鉏、弱、地。取邾师不书，非公命。○断，丁管反。殊，如字；《说文》云，死也，一曰断也。蹶，其月反，又音厥，又居卫反。<br/><br/>　　[疏]注“取邾”至“公命”。<br/><br/>　　○正义曰：传言“武城人”，则是武城之大夫自专为此谋也。既取邾师，邾始愬晋，晋人来讨，乃令叔孙往谢。叔孙以年初即行，则鲁取邾师事在往年，因叔孙婼如晋追言之。<br/><br/>　<br/><br/>　　邾人愬于晋，晋人来讨。○愬，息路反。叔孙婼如晋，晋人执之。书曰“晋人执我行人叔孙婼”，言使人也。嫌外内异，故重发传。○使，所吏反。重，直用反，下重发同。晋人使与邾大夫坐，坐讼曲直。<br/><br/>　　[疏]注“坐讼曲直”。<br/><br/>　　○正义曰：《周礼·小司寇》云：“命夫命妇，不躬坐狱讼。”凡断狱者，皆令竞者坐而受其辞，故使并坐讼曲直。<br/><br/>　<br/><br/>　　叔孙曰：“列国之卿当小国之君，固周制也。在礼，卿得会伯、子、男，故曰当小国之君。<br/><br/>　　[疏]注“在礼”至“之君”。<br/><br/>　　○正义曰：僖二十九年传曰：“在礼，卿不会公侯，会伯子男可也。”於礼得与相会，故当小国之君。<br/><br/>　<br/><br/>　　邾又夷也。邾杂有东夷之风。寡君之命介子服回在，子服回，鲁大夫，为叔孙之介副。○介音界，注同。请使当之，不敢废周制故也。”乃不果坐。韩宣子使邾人取其众，将以叔孙与之。与邾使执之。叔孙闻之，去众与兵而朝。示欲以身死。○去，起吕反。士弥牟谓韩宣子弥牟，士景伯。○弥，亡支反。牟，亡侯反。曰：“子弗良图，而以叔孙与其雠，叔孙必死之。鲁亡叔孙，必亡邾。邾君亡国，将焉归？时邾君在晋，若亡国，无所归，将益晋忧。○焉，於虔反，下同。子虽悔之，何及？所谓盟主，讨违命也。若皆相执，焉用盟主？”听邾众取叔孙，是为诸侯皆得辄相执。乃弗与。使各居一馆。分别叔孙、子服回。○别，彼列反。<br/><br/>　　[疏]注“分别”至“服回”。<br/><br/>　　○正义曰：贾逵云：使邾、鲁大夫各居一馆。郑众云：使叔孙、子服回各居一馆。邾、鲁大夫本不同馆，无为复言使各居一馆也。欲分别叔孙与子服回不得相见，各听其辞耳。服虔并载两说，仍云贾氏近之。案传文“各居一馆”之下，即云：“士伯听其辞，而愬诸宣子，乃皆执之。”则皆执各居一馆者也。若是邾、鲁别馆，岂执邾大夫乎？且下云“馆叔孙於箕，舍子服回於他邑”。明此各居一馆，是分别子服与叔孙，恐其相教示。<br/><br/>　<br/><br/>　　士伯听其辞，而愬诸宣子，乃皆执之。二子辞不屈，故士伯愬而执之。<br/><br/>　　[疏]注“二子”至“执之”。<br/><br/>　　○正义曰：鲁人实取邾师，二子辞不屈者，盖以朝聘、征伐过他国，必假道乃行，邾人不假鲁道，是邾亦合责。不假道，小过也；取其师，大罪也。蹊田夺牛，为报巳甚，故士伯愬而执之，久囚其使，足以谢邾，故晋以明年释之。<br/><br/>　<br/><br/>　　士伯御叔孙，从者四人，过邾馆以如吏。欲使邾人见叔孙之屈辱。○从，才用反，下同。<br/><br/>　　[疏]“士伯”至“如吏”。<br/><br/>　　○正义曰：御，谓进引也。引叔孙诣於狱也。叔孙从者唯有四人，先过於邾君之馆，然后以之如吏，故杜云：“欲使邾人见叔孙之屈辱。”<br/><br/>　<br/><br/>　　先归邾子。士伯曰：“以刍荛之难，从者之病，将馆子於都。”都，别都，谓箕也。○刍，初俱反。荛，而昭反。叔孙旦而立，期焉。立，待命也。从旦至旦为期。○期，本又作朞，同，居其反。乃馆诸箕。舍子服昭伯於他邑。别囚之。范献子求货於叔孙，使请冠焉。以求冠为辞。取其冠法，而与之两冠，曰：“尽矣。”既送作冠模法，又进二冠以与之，伪若不解其意。○模，莫胡反，字从木。解音蟹。为叔孙故，申丰以货如晋。欲行货以免叔孙。○为，于伪反。叔孙曰：“见我，吾告女所行货。”见，而不出。留申丰不使得出，不欲以货免。○女音汝。吏人之与叔孙居於箕者，请其吠狗，弗与。及将归，杀而与之食之。示不爱。○吠，挟废反。<br/><br/>　　[疏]“请其吠狗”。<br/><br/>　　○正义曰：狗有吠守者，有主猎者。主猎者贵，吠守者贱，吏人请叔孙乞其吠守之狗。<br/><br/>　<br/><br/>　　叔孙所馆者，虽一日，必葺其墙屋，葺，补治也。○葺，七入反。去之如始至。不以当去而有所毁坏。○坏音怪。<br/><br/>　　夏四月乙酉，单子取訾，刘子取墙人、直人。三邑属子朝者。訾在河南巩县西南。○訾，子斯反。六月壬午，王子朝入于尹。自京入尹氏之邑。<br/><br/>　　[疏]注“自京”至“之邑”。正义曰：知自京入尹者，以前年子朝在京，王师虽毁其西南，不言克京。又今年二师围郊，不言子朝在郊，故云“自京入尹”。刘炫以为前年王师巳克京，子朝从京入郊，郊溃，不知子朝所在而规杜，非也。<br/><br/>　<br/><br/>　　癸未，尹圉诱刘佗杀之。尹圉，尹文公也。刘佗，刘蚠族，敬王党。○圉，鱼吕反。佗，徒河反。丙戌，单子从阪道、刘子从尹道伐尹。单子先至而败，刘子还。单子败故。○阪音反，又扶板反。己丑，召伯奂、南宫极以成周人戍尹。二子，周卿士，子朝党。奂，召庄公。庚寅，单子、刘子、樊齐以王如刘。辟子朝，出居刘子邑。甲午，王子朝入于王城，次于左巷。近东城。○近，附近之近。秋七月戊申，鄩罗纳诸庄宫。鄩罗，周大夫鄩肸之子。君辛败刘师于唐。尹辛，尹氏族，唐，周地。丙辰，又败诸鄩。甲子，尹辛取西闱。西闱，周地。○闱音韦，一音晖。丙寅，攻蒯，蒯溃。河南县西南蒯乡是也。於是敬王居狄泉，尹氏立子朝。○蒯，苦怪反。<br/><br/>　　莒子庚舆虐而好剑。苟铸剑，必试诸人。国人患之。又将叛齐。乌存帅国人以逐之。乌存，莒大夫。○好，呼报反。铸，之树反。庚舆将出，闻乌存执殳而立於道左，惧将止死。殳长而无刃。○殳音殊。<br/><br/>　　[疏]注“殳长”至“无刃”。<br/><br/>　　○正义曰：《诗毛传》文也。《考工记》云：“殳长寻有四尺。”八尺曰寻，是其长丈二也。又《考工记》：“戈戟皆有刃。”殳不言刃，是无刃也。<br/><br/>　<br/><br/>　　苑羊牧之曰：“君过之！牧之亦莒大夫。乌存以力闻可矣，何必以弑君成名？”遂来奔。齐人纳郊公。郊公，著丘公之子，十四年奔齐。○著，直除反，又直虑反。<br/><br/>　　吴人伐州来，楚薳越帅师令尹以疾从戎，故薳越摄其事。及诸侯之师奔命救州来。吴人御诸锺离。子瑕卒，楚师熸。子瑕即令尹，不起所疾也。吴、楚之间谓火灭为熸。军之重主丧亡，故其军人无复气势。○熸，子潜反，《字林》子兼反。复，扶又反，下“王往复败”、“复增修”同。吴公子光曰：“诸侯从於楚者众，而皆小国也，畏楚而不获已，是以来。吾闻之曰：‘作事威克其爱，虽小，必济。’克胜也，军事尚威。<br/><br/>　　[疏]“威克”至“必济”。<br/><br/>　　○正义曰：《尚书·胤征》云：“威克厥爱允济，爱克厥威允罔功。”是古有此言。<br/><br/>　<br/><br/>　　胡沈之君幼而狂，性无常。○狂，求匡反。陈大夫齧壮而顽，顿与许、蔡疾楚政。楚令尹死，其师熸。帅贱、多宠，政令不壹。帅贱，薳越非正卿也。军多宠人，政令不壹於越。○帅，所类反，注及下“帅贱”同。七国同役而不同心，七国，楚、顿、胡、沈、蔡、陈、许。帅贱而不能整，无大威命，楚可败也。若分师先以犯胡、沈与陈，必先奔。三国败，诸侯之师乃摇心矣。诸侯乖乱，楚必大奔。请先者去备薄威，示之以不整以诱之。○去，起吕反。后者敦陈整旅。”敦，厚也。○陈，直觐反，下未陈并注同。吴子从之。戊辰晦，战于鸡父。七月二十九日，违兵忌晦战，击楚所不意。<br/><br/>　　[疏]注“七月”至“不意”。<br/><br/>　　○正义曰：成十六年传，郤至曰：“陈不违晦，以犯天忌，我必克之。”注云：“晦，月终，阴之尽。”故兵家以为忌。楚以兵之忌日，不意吴来击之，必不设备。吴人故违兵忌，以晦出兵而战，击楚所不意也。僖二十二年泓之战，书“己已朔”，成十六年鄢陵之战，书“甲午晦”，此书“戊辰”而不言晦者。《释例》曰：“经传之见晦朔，此时史随其日而存之，无义例也。”贾氏云：“泓之战讥宋襄，故书朔；鄢陵之战讥楚子，故书晦；鸡父之战夷之，故不书晦。《左氏》既无此说。案鸡父之战，经传备详其例，非夷之，实晦战，而经不书晦，明经不以晦示褒贬。”<br/><br/>　<br/><br/>　　吴子以罪人三千先犯胡、沈与陈，囚徒不习战，以示不整。三国争之。吴为三军以系於后，中军从王，从吴王。光帅右，掩馀帅左。掩馀，吴王寿梦子。吴之罪人或奔或止，三国乱，吴师击之，三国败，获胡、沈之君及陈大夫。舍胡、沈之囚，使奔许与蔡、顿，曰：“吾君死矣！”师噪而从之，三国奔，三国，许、蔡、顿。○躁，素报反。楚师大奔。书曰“胡子髡、沈子逞灭，获陈夏齧”，君臣之乱也。国君，社稷之主，与宗庙共其存亡者，故称灭。大夫轻，故曰获。获，得也。<br/><br/>　　[疏]注“国君”至“得也”。<br/><br/>　　○正义曰：传言“舍胡、沈之囚，使曰：‘吾君死矣’”，是胡、沈之君死称灭也。《释例》曰：“国君者，社稷之主，百姓之望，当与社稷宗庙共其存亡者也。而见获於敌国，虽存若亡，死之与生皆与灭同。故曰‘胡子髡、沈子逞灭’。诸以战伤死，虽败绩而不见擒，故经皆不曰灭。”则杜意国君生见获亦书为灭也。刘炫谓此胡、沈之君战死，故言灭也。《春秋》君战，生见获者皆言以归，不书灭，何得言虽存若亡皆为灭？《公羊传》曰：“其言灭获何？别君臣也。君死于位曰灭，生释曰获。大夫生死皆曰获。”以为君死曰灭，生曰以归。韩战贬晋侯，从大夫例，故书获。以规杜失。今知非者，庄十年“齐师灭谭。谭子奔莒”。定六年“郑游速灭许，以许男斯归”。是君存称灭。刘炫以为生获於敌，但言以归不得称灭，规杜，非也。但君存国灭，则灭文在上，灭谭、灭许是也；国存君死，则灭文在下，胡子、沈子是也。<br/><br/>　<br/><br/>　　不言战，楚未陈也。嫌与陈例相涉，故重发之。<br/><br/>　　八月丁酉，南宫极震。经书乙未地动，鲁地也。丁酉，南宫极震，周地亦震也，为屋所压而死。○压，本又作厌，同，於甲反。<br/><br/>　　[疏]注“经书”至“而死”。<br/><br/>　　○正义曰：经书“乙未地震”，谓鲁国之地动也。“丁酉南宫极震”，则周地亦震。周鲁相去千里，故震日不同，以震而死，明为屋所压。<br/><br/>　<br/><br/>　　苌弘谓刘文公曰：“君其勉之！先君之力可济也。文公，刘蚠也。先君，谓蚠之父献公也。献公亦欲立子猛，未及而卒。周之亡也，其三川震。谓幽王时也。三川，泾、渭、洛水也。地动，川岸崩。<br/><br/>　　[疏]注“谓幽”至“岸崩”。<br/><br/>　　○正义曰：《周语》云：“幽王二年，西周三川皆震。伯阳父曰‘周将亡矣！阳伏而不能出，阴迫而不能烝，於是有地震。今川实震，是阳失其所而镇阴也。阳失而在阴，原必塞；原塞，国必亡。夫水土演而民用也，土无所演，民乏财用，不亡何待？昔伊、洛竭而夏亡，河竭而商亡。今周德若二代之季矣，其川原又塞，塞必竭。夫国必依山川，山崩川竭，亡之徵也。川竭，山必崩。若亡，不过十年，数之纪也。夫天之所弃，不过其纪’。是岁也，三川竭，岐山崩。十一年，幽王乃灭。”注《国语》者亦云：“三川，泾、渭、洛也。”西周在雍州之域。《周礼·职方氏》：“正西曰雍州。其川泾、汭，其浸渭、洛。”郑玄云：“浸，可以为灌溉者。”<br/><br/>　<br/><br/>　　今西王之大臣亦震，天弃之矣。子朝在王城，故谓西王。东王必大克。”敬王居狄泉，在王城之东，故曰东王。○楚大子建之母在郹。郹，郹阳也。平王娶秦女，废太子建，故母归其家。○郹，古阒反。召吴人而启之。冬十月甲申，吴大子诸樊入郹，诸樊，吴王僚之大子。○吴大子诸樊，案，吴子遏号诸樊，王僚是遏之弟子，先儒又以为遏弟，何容僚子乃取遏号为名，恐传写误耳，未详。取楚夫人与其宝器以归。楚司马薳越追之，不及。将死，众曰：“请遂伐吴以徼之。”徼，要其胜负。○徼，右尧反。要，一遥反。<br/><br/>　　[疏]“大子”至“追之”。<br/><br/>　　○正义曰：《土地名》郹，是蔡地。蔡在楚之东北，故建母在郹，得召吴人也。於时蔡常从楚，且失夫人，故薳越追之。<br/><br/>　　○注“诸樊”至“大子”。<br/><br/>　　○正义曰：吴子诸樊，吴王僚之伯父也。僚子又名诸樊，乃与伯祖同名。吴人虽是东夷，理亦不应然也。此久远之书，又字经篆隶，或误耳。<br/><br/>　<br/><br/>　　薳越曰：“再败君师，死且有罪。此年秋败於鸡父，设往复败为再败。亡君夫人，不可以莫之死也。”乃缢於薳澨。薳澨，楚地。○缢，一赐反。澨，市制反。<br/><br/>　　公为叔孙故如晋，及河，有疾，而复。此年春，晋为邾人执叔孙，故公如晋谢之。○为，于伪反，注及下注邻国为之守相为同。<br/><br/>　　楚囊瓦为令尹，囊瓦，子囊之孙子常也，代阳匄。○囊，乃郎反。城郢。楚用子囊遗言，巳筑郢城矣。今畏吴，复增脩以自固。○郢，以井反，又馀政反。<br/><br/>　　[疏]注“楚用”至“自固”。<br/><br/>　　○正义曰：襄十四年，子囊“将死，遗言谓子庚：‘必城郢。’君子谓‘子囊忠，将死不忘卫社稷，可不谓忠乎？’”。彼子囊城郢，君子谓之为忠；此囊瓦城郢，沈尹戌谓之必亡。事不同者，国而无城，不可以治，楚自文王都郢，城郭未固，子囊心欲城之，其事未暇，将死而令城郢，故可谓之为忠。今郢既固矣，足以为治，而囊瓦畏吴侵逼，恐其寇入国都，更复增脩其城，以求自固。不能远抚边竟，唯欲近守城郭，沈尹谓之必亡，为其事异故也。<br/><br/>　<br/><br/>　　沈尹戌曰：“子常必亡郢。苟不能卫，城无益也。古者，天子守在四夷；德及远。○守，手又反，下文除“守其交礼”并同。天子卑，守在诸侯。政卑损。诸侯守在四邻；邻国为之守。诸侯卑，守在四竟。裁自完。○竟音境，下及注同。慎其四竟，结其四援，结四邻之国为助。○援，于眷反。民狎其野，狎，安习也。狎，户甲反。三务成功。春、夏、秋三时之务。民无内忧，而又无外惧，国焉用城？今吴是惧，而城於郢，守巳小矣。卑之不获，能无亡乎？不获守四竟。○焉，於虔反。昔梁伯沟其公宫而民溃，在僖十八年。<br/><br/>　　[疏]注“在僖十八年”。<br/><br/>　　○正义曰：事在十九年，诸本皆然，当是转写误。<br/><br/>　<br/><br/>　　民弃其上，不亡，何待？夫正其疆埸，脩其土田，险其走集，走集，边竟之垒辟。○疆，居良反。埸音亦。垒，力轨反。辟音壁。亲其民人，明其伍候，使民有部伍，相为候望。<br/><br/>　　[疏]“明其布候”。<br/><br/>　　○正义曰：贾、服、王、董皆作伍候。贾、服云：五候，五方之候也，敬授民时，四方中央之候。王云：五候，山候，林候、泽候、川候、平地候也。董云：五候，候四方及国中之奸谋也。杜作伍侯，故云“使民有部伍，相为候望”。彼诸本盖以上多云四，故误为五也。<br/><br/>　<br/><br/>　　信其邻国，慎其官守，守其交礼，交接之礼。不僣不贪，不懦不耆，懦，弱也。耆，强也。○僣，子念反。懦，乃乱反，又乃卧反。耆，臣支反，一音直支反。<br/><br/>　　[疏]“不僣”至“不耆”。<br/><br/>　　○正义曰：不僣，守信也。不贪，廉正也。不懦，不受辱也。不彊，不陵人也。此皆论守竟之事，不僣不贪不贪不耆，谓不往侵邻国也。不懦，谓不使人侵已也。<br/><br/>　<br/><br/>　　完其守备，以待不虞，又何畏矣？《诗》曰：‘无念尔祖，聿脩厥德。’《诗·大雅》。无念，念也。聿，述也。义取念祖考，则述治其德以显之。<br/><br/>　　[疏]“诗曰”至“厥德”。<br/><br/>　　○正义曰：《诗·大雅·文王》篇也。无念，念也。聿，述也。言王者，念女先祖之法，则还当述治其先祖之德以显之。<br/><br/>　<br/><br/>　　无亦监乎若敖、蚡冒至于武、文，四君皆楚先君之贤者。○蚠，扶粉反。冒，莫报反。<br/><br/>　　[疏]注“四君”至“贤者”。<br/><br/>　　○正义曰：《楚世家》云：周成王始封熊绎於楚，以子男之田居丹阳，历十四君至於熊仪，是为若敖。若敖生霄敖，霄敖生蚡冒。蚡冒卒，弟熊达立，是为武王。武王生文王，始都郢。杜文十六年云“蚡冒，楚武王父”，虽不从《世家》以蚡冒为武王兄，要沈尹以四君为贤，故特言之。<br/><br/>　<br/><br/>　　土不过同，方百里为一同，言未满一圻。○圻音祈。<br/><br/>　　[疏]“土不过同”。<br/><br/>　　○正义曰：言田虽至九百里，犹止名同，故云“不过同”，非谓百里以下也。知者以楚是子爵，土方二百里，明非百里也。<br/><br/>　<br/><br/>　　慎其四竟，犹不城郢。今土数圻，方千里为圻。○数，所主反。<br/><br/>　　[疏]“犹不城郢”。<br/><br/>　　○正义曰：如《楚世家》云，武王以上未都於郢，据当时都郢，故以郢言之，谓不筑其其国都也。<br/><br/>　<br/><br/>　　而郢是城，不亦难乎？”言守若是，难以为安也。为定四年吴入楚传。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10330.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10332.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

