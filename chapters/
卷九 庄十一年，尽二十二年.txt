<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷九 庄十一年，尽二十二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷九 庄十一年，尽二十二年全文,孔颖达作品" />
<meta name="description" content="春秋左传正义原文阅读,卷九 庄十一年，尽二十二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10157.html";
var nextpage="novel-read-1018-10159.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷九 庄十一年，尽二十二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10157.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷九 庄十一年，尽二十二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:49:57<span class="divide">|</span></p>
<div class="page-body">
<div class="page-content">
<p>【经】十有一年，春，王正月。（无传。）<br/><br/>　　夏，五月，戊寅，公败宋师于鄑。鄑，鲁地。传例曰：“敌未陈曰败某师。”○鄑，子斯反。<br/><br/>　　[疏]十一年“公败宋师于鄑”。<br/><br/>　　○正义曰：往年公败宋师于乘丘，今为乘丘之役侵我，则是报复前怨，鲁当无辞。亦不称侵伐者，庄立以来，未尝犯宋，宋党齐伐我，故败于乘丘。今复重来，更是宋之可责。非鲁罪也。<br/><br/>　<br/><br/>　　秋，宋大水。公使吊之，故书。<br/><br/>　　冬，王姬归于齐。鲁主昏，不书齐侯逆，不见公。<br/><br/>　　【传】十一年，夏，宋为乘丘之役故，侵我。公御之。宋师未陈而薄之，败诸鄑。凡师，敌未陈曰败某师，（通谓设权谲变诈以胜敌，彼我不得成列，成列而不得用，故以未陈独败为文。○为乘，于伪反。陈，直觐反，下及注皆同。）<br/><br/>　　[疏]注“通谓”至“为文”。<br/><br/>　　○正义曰：设权谲变诈以胜敌者，谓若长勺之役，待齐人三鼓气衰，乃击之；定十四年槜李之役，越子患吴之整，使罪人属剑自刭，吴师属之目，越子因而伐之。此二者敌虽已陈，设权胜之，成列而不得用也。此及昭元年晋荀吴败狄于大卤，传皆云“未陈而薄之”，是其未成列也。彼我不得成列，与成列而不得用，皆以未陈独败为文，言彼不能拒，而此独克之也。昭五年，叔弓败莒师于蚡泉，传曰“莒未陈也”。此已发例，彼复发者，《释例》曰：“鲁败宋莒，再发未陈之例者，嫌君臣有异也。”<br/><br/>　<br/><br/>　　皆陈曰战，坚而有备，各得其所，成败决於志力者也。<br/><br/>　　[疏]注“坚而”至“者也”。<br/><br/>　　○正义曰：战者，共斗之辞。彼此成列，权无所施，故为各得其所，成败决於志力者也。两国交战，必有胜负。或有未至成败，各自收敛，故有言战不言败者。桓十年“齐侯、郑伯来战于郎”，十二年“及郑师伐宋，丁未，战于宋”，如此之类，交战而未至於败，故不书败也。或有彼实未陈，应从未陈之例，亦书战者，或有实败而不书败者，皆从告辞也。《释例》曰：“令狐之役，晋人潜师夜起，而书战者，晋讳背其前意，而夜薄秦师，以战告也。河曲之战，秦、晋交绥；长岸之战，吴、楚两败，交绥并退，军士未慭，吴楚俱病，莫肯以告。故皆书战而不书败也。邲之战，上军先陈，林父乃败，故书战又书败也。<br/><br/>　<br/><br/>　　大崩曰败绩，师徒桡败，若沮岸崩山，丧其功绩，故曰败绩。○桡，乃孝反，一音乃巧反。沮，在吕反，坏也，一音子馀反。岸崩谓之沮。丧，息浪反。<br/><br/>　　[疏]注“师徒”至“败绩”。<br/><br/>　　○正义曰：“师徒挠败”，成二年传文。《穀梁传》曰：“高曰崩，厚曰崩。”解其师非高厚而称崩意。沮训坏也，沮岸，谓河岸崩也。师旅大败，似岸崩、山崩也。绩训为功，丧其功绩，故曰败绩。诸言败绩者，皆云某师败绩，唯成十六年言“楚子、郑师败绩”者，《释例》曰：“鄢陵之战，楚师徒未大崩，楚子伤目而退，故指事而言也，言楚子身败，非师败也，故言楚子败绩。”僖十五年“晋侯及秦伯战于韩，获晋侯”。其君彼获，而不书败者，晋侯戎马还泞而止，为秦所获，师不大崩，故不书败也。城濮之战，传称楚左右师溃，子玉收其卒而止，故不败。是二军败，而经书“败绩”。鄢陵之战，传称子反曰“臣之卒实奔”，是一军败，而杜云师未大崩。然则绩者是大崩之名，败多存少，乃称败绩；败少存多，则不称败绩也。<br/><br/>　<br/><br/>　　得儁曰克，谓若大叔段之比，才力足以服众，威权足以自固。进不成，为外寇强敌，退复狡壮，有二君之难，而实非二君，克而胜之，则不言彼败绩，但书所克之名。○儁音俊，本或作俊。比，必利反。复，扶又反。狡壮，交卯反，下测亮反。难，乃旦反。<br/><br/>　　[疏]注“谓若”至“之名”。<br/><br/>　　○正义曰：克训胜也。战胜其师，获得其军内之雄儁者，故云“得儁曰克”。《春秋》称“克”者，唯有叔段一事而已。既非敌国相伐，又非君之讨臣，而於战陈之例别立此名。彼传复云：“如二君，故曰克。”故具迹叔段之事以充之。凡例乃是旧典，非独为段发，故云“叔段之比”。《释例》与此尽同。<br/><br/>　<br/><br/>　　覆而败之曰取某师，覆，谓威力兼备，若罗网所掩覆，一军皆见禽制，故以取为文。<br/><br/>　　[疏]注“覆谓”至“为文”。<br/><br/>　　○正义曰：取谓尽取，无遗漏之意也。哀九年“宋皇瑗取郑师于雍丘”，传称：“皇瑗围郑师，每日迁舍，垒合，郑师哭”。是自知尽死，无逃逸之路也。又曰“使有能者无死”，是其合军之内，死生在宋也。取状如此，而云覆而败之，知其如罗网掩覆，一军皆见禽制，故以取为文。服虔云：“覆，隐也，设伏而败之。谓攻其无备，出其不意，敌人不知，败之易，故曰取。”即如服言，与未陈何异？而别以为例，为之取也？荀吴败狄于大原，於越败吴于槜李，并攻其无备，出其不意，而经不言取。郑二公子败燕师于北制，郑人大败戎师，是设伏败之，而传不言取。服谓此为取何也？宋围郑师，垒合而哭，自知必败，非敌人不知，而书取何也？<br/><br/>　<br/><br/>　　京师败曰王师败绩于某。王者无敌於天下，天下非所得与战者。然春秋之世，据有其事，事列於经，则不得不因申其义。有时而败，则以自败为文，明天下莫之得校。○京师败，本或作京师败绩者，非。校音教。<br/><br/>　　[疏]注“王者”至“得校”。<br/><br/>　　○正义曰：此亦周公旧凡，杜解旧凡之意。得有王师败绩者，以周公制礼，理包盛衰，故《周礼》载大丧及王师不功之事，故旧凡例有败绩之文。杜以尊卑逆顺言之，天王不应有战败之事，遂申说凡例，故云：“无敌於天下，天下非所得与战者。然春秋之世，据有其事。”成元年，王师败绩于茅戎，是事列於经，丘明不得不因申旧凡之义。苏氏之说，义亦如此。沈氏不解杜意，以京师败绩非周公旧凡，是孔子新意，丘明为传，不得不因申孔子新意之义。刘炫亦不达杜旨，谓杜与沈氏意同，非也。<br/><br/>　<br/><br/>　　秋，宋大水。公使吊焉，曰：“天作淫雨，害於粢盛，若之何不吊？不为天所愍吊。对曰：“孤实不敬，天降之灾，又以为君忧，拜命之辱。”谢辱厚命。臧文仲曰：“宋其兴乎！臧文仲，鲁大夫。禹、汤罪己，其兴也悖焉；悖，盛貌。○悖，蒲忽反，一作勃，同。桀、纣罪人，其亡也忽焉。忽，速貌。○纣，直久反。<br/><br/>　　[疏]“禹、汤罪己，桀、纣罪人”。<br/><br/>　　○正义曰：《汤诰》云：“其尔万方有罪，在予一人。”是罪己也。《泰誓》数纣之罪，云：“焚炙忠良，刳剔孕妇。”是罪人也。禹、桀之时书多亡矣，固亦应有此事。沈引《帝王世纪》云：“禹见罪人，下车泣之。”是罪己也。桀杀关龙逢，是罪人也。<br/><br/>　<br/><br/>　　且列国有凶，称孤，礼也。列国，诸侯。无凶则常称寡人。<br/><br/>　　[疏]注“列国”至“寡人”。<br/><br/>　　○正义曰：列国，谓大国也。《曲礼》曰：“庶方小侯，自称曰孤。诸侯与民言，自称曰寡人。其在凶服，曰適子孤。”郑玄云：“与臣言亦自谓寡人。”是无凶则常称寡人，有凶则称孤也。<br/><br/>　<br/><br/>　　言惧而名礼，其庶乎！”言惧，罪己；名礼，称孤；其庶，庶几於兴。○“言惧而名礼”，绝句。或以“名”绝句者，非。既而闻之曰：“公子御说之辞也。”宋庄公子。○御，鱼吕反，本或作御。说音悦。臧孙达曰：“是宜为君，有恤民之心。”<br/><br/>　　[疏]“既而”至“之心”。<br/><br/>　　○正义曰：谓御说明年为君之后，方始闻之，闻之时已为君，故云是人宜其为君也。传以御说有礼，故以此言实之。<br/><br/>　<br/><br/>　　冬，齐侯来逆共姬。齐桓公也。○共音恭。<br/><br/>　　乘丘之役，在十年。公以金仆姑射南宫长万，金仆姑，矢名。南宫长万，宋大夫。○射，食亦反。长，丁丈反。<br/><br/>　　[疏]注“金仆姑，矢名”。<br/><br/>　　○正义曰：用之射人，必知是矢；其名仆姑，其义未闻。<br/><br/>　<br/><br/>　　公右歂孙生搏之。搏，取也。不书获，万时未为卿。○歂，市专反。搏音博。<br/><br/>　　[疏]“公右颛孙生搏之”。<br/><br/>　　○正义曰：《檀弓》云：“鲁庄公及宋人战于乘丘县，贲父御，卜国为右。”车右与此不同者，《礼记》后人所录，闻於所闻之口，其事未必实也。案传云：“公子偃先犯宋师，公从而大败之。”则本非交战。《礼记》称“马惊，败绩，公队，佐车授绥，御与车右皆死之”。必如《记》言，则是鲁师败绩，安得称“公败宋师于乘丘？”传、《记》不同，固当《记》文妄耳。<br/><br/>　<br/><br/>　　宋人请之，宋公靳之，戏而相愧曰靳。鲁听其得还。○靳，居觐反；服云，耻而恶之曰靳。<br/><br/>　　[疏]注“戏而”至“得还”。<br/><br/>　　○正义曰：服虔云“耻而恶之曰靳”。传称“宋人请之”，若是耻恶其人，不应为之请鲁。故杜以为“戏而相愧曰靳”。郑玄注《礼记·儒行》云：“遭人名为儒，而以儒靳故相戏。”俗有靳故之语，知是戏而相愧之名也。《公羊传》以为，宋万“与闵公博，妇人皆在侧。万曰：‘甚矣！鲁侯之淑，鲁侯之美！’闵公矜此妇人，妒其言，曰：‘此虏也。鲁侯之美恶乎至？’”何休云：“恶乎至，犹何所至。”“万怒，搏闵公，绝其脰。”是其靳之事也。<br/><br/>　<br/><br/>　　曰：“始，吾敬子。今子，鲁囚也，吾弗敬子矣！”病之。万不以为戏，而以为已病，为宋万弑君传。<br/><br/>　　【经】十有二年，春，王三月，纪叔姬归于酅。（无传。纪侯去国而死，叔姬归鲁。纪季自定於齐而后归之。全守节义以终妇道，故系之纪而以初嫁为文，贤之也。来归不书，非宁，且非大归。○酅音携。）<br/><br/>　　[疏]十二年注“纪侯”至“大归”。<br/><br/>　　○正义曰：《公羊传》曰：“其言归于酅何？隐之也。何隐尔？其国亡矣，徒归于叔尔。”《穀梁传》曰：“其曰归何？吾女也。夫国喜得其所，故言归焉尔。”杜略取彼意为说，《释例》与此尽同，大意以其贤，愍其国亡，乃依附於叔，故书之耳。<br/><br/>　<br/><br/>　　夏，四月。<br/><br/>　　秋，八月，甲午，宋万弑其君捷及其大夫仇牧。捷，闵公，不书，葬，乱也。万及仇牧皆宋卿。仇牧称名，不警而遇贼，无善事可褒。○警，居领反。<br/><br/>　　[疏]注“捷闵”至“可褒”。<br/><br/>　　○正义曰：隐十一年《公羊传》曰：“君弑，臣不讨贼，非臣也；子不复雠，非子也。葬，生者之事也。《春秋》君弑，贼不讨，不书葬，以为不系乎臣子也。”《左氏》无此义，故杜明之。不书葬，为乱故也。凡葬，鲁不会则不书，若使宋乱不葬，鲁本无可会之理，兼见此义，故言乱也。万及仇牧，并名见於经，知皆卿也。万不书氏者，《释例》曰：“宋万，贾氏以为未赐族。案传称南宫长万，则为已氏南宫，不得为未赐族也。推寻经文，自庄公以上诸弑君者，皆不书氏，闵公以下皆书氏，亦足明时史之异同，非仲尼所皆贬也。”是杜意以为史有详略，无义例也。文八年，宋人杀其大夫司马，传曰：“司马握节以死，故书以官。”然则有善可褒，当变文以见义，此仇牧书名，不警而遇贼，无善可褒，故不变其文。《公羊》书其“不畏彊御”，故言此以异之。<br/><br/>　<br/><br/>　　冬，十月，宋万出奔陈。奔例在宣十年。<br/><br/>　　【传】十二年，秋，宋万弑闵公于蒙泽。（蒙泽，宋地。梁国有蒙县。）<br/><br/>　　[疏]注“蒙泽”至“蒙县”。<br/><br/>　　○正义曰：昭十三年，楚弑其君虔于乾谿，书地。此弑闵公于蒙泽，不书地者，《释例》曰：“先儒旁采二传，横生异例。宋之蒙泽，楚之乾谿，俱在国内。闵公之弑，则以不书蒙泽国内为义，楚弑灵王，复以地乾谿为失所，明仲尼本不以为义例，则丘明亦无异文也。”是亦言史自详略，无义例也。<br/><br/>　<br/><br/>　　遇仇牧于门，批而杀之。手批之也。○批，普迷反，又蒲穴反；《字林》云，击也，父节反。遇大宰督于东宫之西，又杀之。杀督不书，宋不以告。○大音泰。立子游，子游，宋公子。<br/><br/>　　[疏]注“子游宋公子”。<br/><br/>　　○正义曰：《世族谱》：“子游，杂人，不知何公之子。”<br/><br/>　<br/><br/>　　群公子奔萧，公子御说奔亳。萧，宋邑，今沛国萧县，亳，宋邑，蒙县西北有亳城。○亳，步各反。南宫牛、猛获帅师围亳。牛，长万之子。猛获，其党。○冬，十月，萧叔大心叔，萧大夫名。<br/><br/>　　[疏]注“叔萧大夫名”。<br/><br/>　　○正义曰：卿大夫采邑之长则谓之宰，公邑之长则曰大夫，此则是宋萧邑大夫也。以此年有功，宋人以萧邑别封其人为附庸。二十三年经书“萧叔朝公”，附庸例称名，故杜以叔为名。<br/><br/>　<br/><br/>　　及戴、武、宣、穆、庄之族，宋五公之子孙。以曹师伐之。杀南宫牛于师，杀子游于宋，立桓公。桓公，御说。猛获奔卫；南宫万奔陈，以乘车辇其母，一日而至。乘车，非兵车。驾人曰辇。宋去陈二百六十里，言万之多力。○“南宫万奔陈”，本或作“长万”，“长”衍字也，下亦然。乘，绳证反，注同。宋人请猛获于卫。卫人欲勿与，石祁子曰：“不可！石祁子，卫大夫。天下之恶一也，恶於宋而保於我，保之何补？得一夫而失一国，与恶而弃好，非谋也。”宋、卫本同好国。○好，呼报反，注同。卫人归之。亦请南宫万于陈，以赂。<br/><br/>　　[疏]“于陈，以赂。”正义曰：断“以赂”为句，言用赂请于陈也。请猛获于卫，不言以赂，盖於卫无赂。<br/><br/>　<br/><br/>　　陈人使妇人饮之酒，而以犀革裹之。比及宋，手足皆见。宋人皆醢之，醢，肉酱。并醢猛获，故言“皆”。○“亦请南宫长万於陈以赂”绝句。饮，於鸩反。犀音西。裹音果。比，必利反。见，贤遍反。醢音海。<br/><br/>　　【经】十有三年，春，齐侯、宋人、陈人、蔡人、邾人会于北杏。（北杏，齐地。○杏，户猛反。）<br/><br/>　　夏，六月，齐人灭遂。遂国在济北蛇丘县东北。○蛇音移。<br/><br/>　　秋，七月。<br/><br/>　　冬，公会齐侯，盟于柯。此柯，今济北东阿，齐之阿邑。犹祝柯今为祝阿。○柯，古何反。<br/><br/>　　【传】十三年，春，会于北杏，以平宋乱。（宋有弑君之乱，齐桓欲脩霸业。）<br/><br/>　　[疏]十三年传注“宋有”至“霸业”。<br/><br/>　　○正义曰：桓二年“会于稷，以成宋乱”者，为会之意，欲平除宋督弑君之贼。此云“平宋乱”者，宋万已诛，宋新立君，其位未定，齐桓欲脩霸业，为会以安定之，非欲平除新君，故宋人听命，来列於会也。<br/><br/>　<br/><br/>　　遂人不至。<br/><br/>　　夏，齐人灭遂而戍之。戍，守也。<br/><br/>　　冬，盟于柯，始及齐平也。始与齐桓通好。○好，呼报反。<br/><br/>　　宋人背北杏之会。○背音佩。十四年经、注同。<br/><br/>　　【经】十有四年，春，齐人、陈人、曹人伐宋。（背北杏会故。）<br/><br/>　　夏，单伯会伐宋。既伐宋，单伯乃至，故曰会伐宋。单伯，周大夫。<br/><br/>　　[疏]“十四年注既伐”至“大夫”。<br/><br/>　　○正义曰：传称“诸侯伐宋，齐请师于周”，则伐事巳成，单伯始至，故云“会伐宋”，言来就宋地会之也。元年注云“单伯，天子卿也”，此云“周大夫”者，大夫亦卿之总号，故两言之。<br/><br/>　<br/><br/>　　秋，七月，荆入蔡。入例在文十五年。<br/><br/>　　冬，单伯会齐侯、宋公、卫侯、郑伯于鄄。鄄，卫地，今东郡鄄城也。齐桓脩霸业，卒平宋乱，宋人服从，欲归功天子，故赴以单伯会诸侯为文。○于鄄，音绢。甄城，音绢，一音真，或音盭，又举然反；或作鄄。<br/><br/>　　[疏]“单伯”至“于鄄”。<br/><br/>　　○正义曰：《春秋》因鲁史之文，鲁史自书其事，会他国者皆言已往会之，不问君之与臣，会诸侯者，皆鲁人在会字之上。若微人往会，则会上无字，直言其会，明鲁往会之微人，不合书名，书其所为之事而已，十六年，“会齐侯、宋公、陈侯、卫侯、郑伯、许男、滑伯、滕子同盟于幽”，是也。若鲁人不与，而诸侯自会，则并序诸侯，言会于某，十五年，“齐侯、宋公、陈侯、卫侯、郑伯会于鄄”，是也。虽霸主召会诸侯，霸主之身列在诸侯之上耳，不言霸主会诸侯，以其俱是王臣，不得与诸侯为主故也；若霸主之国遣大夫往会诸侯，虽政在霸国，大夫名列诸侯之下，由非诸侯之主，列位从其班爵，文十四年，“公会宋公、陈侯、卫侯、郑伯、许男、曹伯、晋赵盾，同盟于新城”，是也。若王臣在会，不问尊卑，皆列诸侯之上，僖八年，“公会王人、齐侯、宋公、卫侯、许男、曹伯、陈世子款盟于洮”，九年，“公会宰周公、齐侯、宋子、卫侯、郑伯、许男、曹伯于葵丘”，是也。此会鲁人不与，单伯宜列在诸侯之上，下言会于鄄耳。今会字乃在齐侯之上，是齐桓归功天子，故赴以单伯会诸侯为文，所以尊天子、示名义也。此会鲁自不与，鲁所与者，皆鲁人在上，史文以鲁为主耳。当会之时，以大小为序，鲁不在上也。《释例》曰：“鲁为《春秋》主，常列诸侯上，非其实次也。子帛，卿也，依鲁大夫之比，列於莒上，故传曰‘鲁故也’。叔孙豹曰‘宋、卫，吾匹也’，又曰‘诸侯之会，寡君未尝后卫君’，是鲁在卫上也。宋既先代之后，又襄公一合诸侯，以绍齐桓之伯，宋在齐上，则鲁次宋也。”<br/><br/>　<br/><br/>　　【传】十四年，春，诸侯伐宋，齐请师于周。（齐欲崇天子，故请师。假王命以示大顺。经书人，传言诸侯者，总众国之辞。）<br/><br/>　　[疏]注“齐欲”至“之辞”。<br/><br/>　　○正义曰：齐既以诸侯伐宋，而更请师于周者，齐桓始脩霸业，方欲尊崇天子，故请师，假王命以示大顺耳，非虑伐不克而藉王威也。经书人，而传言诸侯，先儒以为，诸如此辈，皆是诸侯之身。《释例》曰：“传灭入例，‘卫侯毁灭邢。同姓，故名’。又云‘穀伯绥、邓侯吾离来朝。名，贱之也’。又云‘不书蔡、许之君，乘楚车也，谓之失位’。此皆贬诸侯之例，例不称人也。诸侯在事，传有明文，而经称人者，凡十一条，丘明不示其义。而诸儒皆据案生意，原无所出。贬诸侯而去爵称人，是为君臣同文，非正等差之谓也。又澶渊，大夫之会，传曰‘不义其人’，案经皆去名称人。至诸侯亲城缘陵，传亦曰‘不书其人’，而经总称诸侯，此大夫及诸侯经、传所以为别也。通校《春秋》，自宣公五年以下百数十年，诸侯之咎甚多，而皆无贬称人者，益明此盖当时告命记注之异，非仲尼所以为例故也。”是言诸侯之贬，或书名，或没而不书，必不得称人，故以此经书人，传言诸侯，为总众国之辞。僖元年，齐师、宋师、曹师救邢，於例将卑师众称师，则三国皆大夫帅也，传称诸侯救邢，亦是总众国之辞，与此同也。<br/><br/>　<br/><br/>　　夏，单伯会之，取成于宋而还。<br/><br/>　　郑厉公自栎侵郑，厉公以桓十五年入栎，遂居之。○栎音历。及大陵，获傅瑕。大陵，郑地。傅瑕，郑大夫。傅瑕曰：“苟舍我，吾请纳君。”与之盟而赦之。六月，甲子，傅瑕杀郑子及其二子，而纳厉公。郑子，庄四年称伯，会诸侯。今见杀，不称君，无谥者，微弱，臣子不以君礼成丧告诸侯。○舍音舍。郑子，子仪。初，内蛇与外蛇斗於郑南门中，内蛇死。六年而厉公入。<br/><br/>　　[疏]“六年而厉公入”。○服虔云：“蛇，北方水物，水成数六，故六年而厉公入。”<br/><br/>　<br/><br/>　　公闻之，问於申繻曰：“犹有妖乎？”对曰：“人之所忌，其气焰以取之。妖由人兴也。《尚书·洛诰》：“无若火始焰焰。”未盛而进退之时，以喻人心不坚正。○蛇，市奢反。繻音须。妖，於骄反。焰以，音艳。诰，古报反。人无衅焉，妖不自作。人弃常，则妖兴，故有妖。”<br/><br/>　　[疏]“犹有”至“有妖”。<br/><br/>　　○正义曰：公闻厉公之入，问於申繻曰：犹有蛇妖，而厉公得入乎？古者由、犹二字义得通用。申繻对公曰：人之所忌，谓子仪畏惧厉公，心不坚正，其畏忌之气焰焰未盛而进退之时，以取此妖来应人也。蛇斗之事，由人兴也。若使人无衅隙焉，则妖孽不能自作。人弃其常，则妖自兴，以此故有妖。弃常，谓既不能彊，又不能弱，失常度也。<br/><br/>　<br/><br/>　　厉公入，遂杀傅瑕。使谓原繁曰：“傅瑕贰，言有二心於已。○衅，许靳反。周有常刑，既伏其罪矣。纳我而无二心者，吾皆许之上大夫之事，吾原与伯父图之。上大夫，卿也。伯父谓原繁，疑原繁有二心。且寡人出，伯父无里言。无纳我之言。○里音里。入，又不念寡人，不亲附已。寡人憾焉！”对曰：“先君桓公命我先人典司宗礻石。桓公，郑始受封君也。宗礻石，宗庙中藏主石室。言已世为宗庙守臣。○憾，户暗反。礻石音石，藏主石函也。守，手又反。<br/><br/>　　[疏]注“桓公”至“守臣”。<br/><br/>　　○正义曰：桓公初封西郑，盖其畿内之国。周礼，王子母弟有功者，得立祖王之庙，故桓公始封为君，即命臣使典宗礻石。宗礻石者，虑有非常火灾，於庙之北壁内为石室，以藏木主，有事则出而祭之，既祭，纳於石室。礻石字从示，神之也。<br/><br/>　<br/><br/>　　社稷有主，而外其心，其何贰如之？苟主社稷，国内之民其谁不为臣？臣无二心，天之制也。子仪在位十四年矣，子仪，郑子也。而谋召君者，庸非二乎？庸，用也。庄公之子，犹有八人，若皆以官爵行赂劝贰而可以济事，君其若之何？臣闻命矣。”乃缢而死。○“庄公之子，犹有八人”，传唯见四人：子忽、子亹、子仪并死，独厉公在。八人名字，记传无闻。缢，一赐反。○蔡哀侯为莘故，绳息妫以语楚子。莘役在十年。绳，誉也。○为莘，于伪反，下所巾反。语，鱼据反。绳，食承反；《说文》作譝。誉音馀，又如字。<br/><br/>　　[疏]注“绳，誉也”。<br/><br/>　　○正义曰：字书绳作譝字，从言，训为誉。<br/><br/>　<br/><br/>　　楚子如息，以食入享，遂灭息，伪设享食之具。○食音嗣，注同。以息妫归。生堵敖及成王焉，未言。未与王言。○堵敖，丁古反，下五羔反。杜云：楚人谓未成君为敖。《史记》作杜敖。楚子问之，对曰：“吾一妇人而事二夫，纵弗能死，其又奚言？”楚子以蔡侯灭息，遂伐蔡。欲以说息妫。○说音悦。秋，七月，楚入蔡。君子曰：“《商书》所谓‘恶之易也，如火之燎于原，不可乡迩，其犹可扑灭’者，其如蔡哀侯乎！”《商书·盘庚》。言恶易长而难灭。○易，以豉反，注同。燎，力召反。又力吊反。乡，许亮反。朴，普卜反。般，步丹反，本又作盘。长，丁丈反。<br/><br/>　　“冬，会于鄄”，宋服故也。<br/><br/>　　【经】十有五年，春，齐侯、宋公、陈侯、卫侯、郑伯会于鄄。<br/><br/>　　夏，夫人姜氏如齐。无传。夫人，文姜，齐桓公姊妹。父母在则礼有归宁，没则使卿宁。<br/><br/>　　[疏]注“夫人”至“宁卿”。<br/><br/>　　○正义曰：文姜，僖公之女，故为桓公姊妹。《诗》美后妃之德，云“归宁父母”，是父母在则礼有归宁。襄十二年传曰：“秦嬴归于楚。楚司马子庚聘于秦，为夫人宁，礼也。”是父母没则使卿宁，兄弟不得自归也。但不知今桓公有母以否，故杜不明言得失。<br/><br/>　<br/><br/>　　秋，宋人、齐人、邾人伐郳。宋主兵，故序齐上。○郳，五兮反。郑人侵宋。<br/><br/>　　冬，十月。<br/><br/>　　【传】十五年，春，复会焉，齐始霸也。（始为诸侯长。○复，扶又反。长，丁丈反。）<br/><br/>　　秋，诸侯为宋伐郳。郳，附庸，属宋而叛，故齐桓为之伐郳。○为宋，于伪反。<br/><br/>　　郑人间之而侵宋。○间，间厕之间，一本作闻。<br/><br/>　　【经】十有六年，春，王正月。<br/><br/>　　夏，宋人、齐人、卫人伐郑。宋主兵也。班序上下，以国大小为次，征伐则以主兵为先，《春秋》之常也。他皆放此。<br/><br/>　　[疏]“十六年注宋主”至“放此”。<br/><br/>　　○正义曰：往年齐桓始霸，未敢即尸其任，救患讨罪。今为宋伐郑，仍使宋自报怨，故宋主兵，序於齐上也。诸侯会，许男在曹滑之上，班序上下，以国大小为次，不以爵之尊卑也。隐五年，邾人、郑人伐宋，附庸在伯爵之上，是以主兵为先也。历检上下皆然，知是《春秋》常法。《礼记·祭义》云：“有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。”而《春秋》序会，不先同姓，而大国在上者，孔子脩《春秋》，有变周之文从殷之质故也。<br/><br/>　<br/><br/>　　秋，荆伐郑。冬，十有二月，会齐侯、宋公、陈侯、卫侯、郑伯、许男、滑伯、滕子，同盟于幽。书会，鲁会之。不书其人，微者也。言同盟，服异也。陈国小，每盟会皆在卫下，齐桓始霸，楚亦始彊，陈侯介於二大国之间，而为三恪之客，故齐桓因而进之，遂班在卫上，终於《春秋》。滑国都费，河南缑氏县。幽，宋地。○介音界。“为三恪”，苦各反；本或作“为三恪之客”。费，扶味反，又音秘。缑，古侯反，一音苦侯反。<br/><br/>　　[疏]注“书会”至“宋地”。<br/><br/>　　○正义曰：《公羊传》曰：“同盟者何？同欲也。”《穀梁传》曰：“同者，同尊周也。”杜云服异者，亦是同其欲、同尊周也。书同盟者，当盟之时，告神称同。《释例》曰：“盟者，假神明以要不信，故载辞或称同，以服异为言也。”是言载辞称同也。二十七年，同盟于幽，传曰：“陈、郑服也。”文十四年，同盟于新城，传曰：“从於楚者服，且谋邾也。”成五年，同盟于蟲牢，传曰：“郑服也。”七年，同盟于马陵，传曰：“寻蟲牢之盟，且莒服故也。”襄三年，同盟于鸡泽，传曰：“晋为郑服，故合诸侯。”二十五年，同盟于重丘，传曰：“齐成故也。”昭十三年，同盟于平丘，传曰：“齐服也。”如此之类，皆是服异，故称同也。《丧服》“继父不同居”，传曰：“尝同居，乃为异居；未尝同居，则不为异居。”《春秋》同盟亦犹是也。尝同盟而异，乃称服异；未尝同盟，则不为服异。故盟不称同也。僖二年，齐侯、宋公、江人、黄人盟于贯，传曰：“服江、黄也。”定四年，陈、许、顿、胡、楚之属国，皆来会于召陵，其下云：“公及诸侯盟于皋鼬。”二盟并不称同，皆为未尝同盟，非服异，故不称同也。应称同而不称同者，僖五年，首止之盟，郑伯逃归。七年，盟于甯母，郑伯使大子华听命於会，而不称同者，郑心未服，故传称子华请去三族，管仲曰：“君其勿许！郑必受盟。”是甯母之时，郑未服也。八年，盟于洮，郑伯乞盟，传称“请服也”，而洮盟不称同者，郑伯始请服耳，未列于会，故不称同也。文十五年夏，晋郤缺帅师伐蔡，戊申，入蔡。其冬，诸侯盟于扈。传称“晋侯、宋公、卫侯、蔡侯、陈侯、郑伯、许男、曹伯盟于扈”，则是蔡新来服，不称同者，传称郤缺入蔡，以城下之盟而还。是则蔡巳先服，故不称同也。宣十二年，同盟于清丘，传曰：“恤病讨贰。”十七年，同盟于断道，传曰：“讨贰也。”成九年，同盟于蒲，传曰：“为归汶阳之田故，诸侯贰於晋。晋人惧，会於蒲，以寻马陵之盟。”十五年，同盟于戚，传曰：“讨曹成公也。”十七年，同盟于柯陵，传曰：“寻戚之盟也。”十八年，同盟于虚朾，传曰：“谋救宋也。”此六盟皆非服异，称同盟者，清丘、断道与蒲，於时诸侯巳有二心，同心讨贰，故称同盟；戚与虚朾同心疾恶，故称同盟；柯陵之盟，郑人不服，欲令诸侯同心伐郑，故称同盟，犹襄十八年，诸侯同心疾齐，称同围齐。自此以前，陈在卫下，今在上，知齐桓始进之。《释例·班序谱》，自隐至庄十四年四十三岁，卫与陈凡四会，卫在陈上；自庄十五年尽僖十七年三十五岁，凡八会，陈在卫上。故知是齐桓进之，遂班在卫上，终於《春秋》也。<br/><br/>　<br/><br/>　　邾子克卒。无传。克，仪父名。称子者，盖齐桓请王命以为诸侯，再同盟。<br/><br/>　　[疏]注“克仪”至“同盟”。<br/><br/>　　○正义曰：北杏之会，邾人在焉，今而称子，故云盖齐侯请王命以为诸侯，得为子爵见经也。隐元年，盟于蔑；桓十七年，盟于趡。是再同盟也。<br/><br/>　<br/><br/>　　【传】十六年，夏，诸侯伐郑，宋故也。（郑侵宋故。○“宋故也”，本或作“为宋故”。）<br/><br/>　　郑伯自栎入，在十四年。缓告于楚。秋，楚伐郑及栎，为不礼故也。郑伯治与於雍纠之乱者，在桓十五年。○为，于伪反。与音预。九月，杀公子阏，刖强鉏。二子，祭仲党。断足曰刖。○公子阏，安末反。案隐十一年，郑有公孙阏，距此三十五年，不容复有公子阏。若非“阏”字误，则“子”当为“孙”。刖音月，又五刮反。鉏，仕鱼反。断，丁管反。<br/><br/>　　[疏]注“二子”至“曰刖”。<br/><br/>　　○正义曰：《周礼·司刑》：刖罪五百。《尚书·吕刑》：剕罚之属五百。孔安国云：“刖足曰剕。”《释言》云：“&#11978;非，刖也。”李巡曰：“断足曰刖也。”《说文》云：“刖，绝也。”则剕、刖是断绝之名、斩足之罪，故云断足曰刖。<br/><br/>　<br/><br/>　　公父定叔出奔卫。共叔段之孙。定，谥也。○父音甫。王音如字。共音恭。三年而复之，曰：“不可使共叔无后於郑。”使以十月入，曰：“良月也，就盈数焉。”数满於十。<br/><br/>　　[疏]注“满於十”。<br/><br/>　　○正义曰：《易·系辞》云：“天一，地二，天三，地四，天五，地六，天七，地八，天九，地十。”至十而止，是数满於十也。闵元年传曰：“万，盈数也。”数至十则小盈，至万则大盈。传具载定叔事者，服虔云：“定叔之祖共叔段有伐君之罪，宜世不长，而云不可使共叔无后於郑，言其刑之偏颇。郑厉公以孽篡適，同恶相恤，故党於共叔，欲令其后不绝，传所以恶厉公也。”<br/><br/>　<br/><br/>　　君子谓“强鉏不能卫其足”。言其不能早辟害。<br/><br/>　　冬，“同盟于幽”，郑成也。<br/><br/>　　王使虢公命曲沃伯以一军为晋侯。曲沃武公遂并晋国，僖王因就命为晋侯。小国，故一军。○并，如字；王，必政反。<br/><br/>　　[疏]注“曲沃”至“一军”。<br/><br/>　　○正义曰：桓八年传称曲沃武灭翼。其年冬，王命虢仲立晋哀侯之弟缗于晋，至是乃并之也。《晋世家》云：“曲沃武公伐晋侯缗，灭之，尽以是宝器赂献於周僖王。僖王命曲沃武公为晋君，列为诸侯，於是尽并晋地而有之。曲沃武公巳即位二十七年矣。自桓叔始封曲沃以至武公灭晋，凡六十七岁，而卒代晋为诸侯。”是僖王命之事也。周礼，小国一军。晋土地虽大，以初并晋国，故以小国之礼命之。<br/><br/>　<br/><br/>　　初，晋武公伐夷，执夷诡诸。夷诡诸，周大夫。夷，采地名。○诡，九委反。采，七代反，后放此。蒍国请而免之。蒍国，周大夫。○蒍，于委反。既而弗报，诡诸不报施於蒍国。○施，始豉反。故子国作乱，谓晋人曰：“与我伐夷而取其地。”使晋取夷地，遂以晋师伐夷，杀夷诡诸。周公忌父出奔虢。周公忌父，王卿士，辟子国之难。○难，乃旦反。惠王立而复之。鲁桓十五年，经书“桓王崩”。鲁庄三年，经书“葬桓王”。自此以来，周有庄王，又有僖王，崩、葬皆不见於经传。王室微弱，不能复自通於诸侯，故传因周公忌父之事而见惠王。惠王立在此年之末。○不见，贤遍反，下同。复自，扶又反。<br/><br/>　　[疏]注“鲁桓”至“之末”。<br/><br/>　　○正义曰：《史记·十二诸侯年表》云，庄王元年当鲁桓十六年，即位十五年而崩。僖王元年当鲁庄十三年，即位五年而崩。惠王元年当鲁庄十八年，即位在十八年，而此年传说惠王之立者，杜云“传因周公忌父之事而见惠王，立在此年之末”，是杜以周公忌父此年出奔，至惠王立而得复，与《史记》不违。<br/><br/>　<br/><br/>　　【经】十有七年，春，齐人执郑詹。（齐桓始霸，郑既伐宋，又不朝齐。詹为郑执政大臣，诣齐见执，不称行人，罪之也。行人例在襄十一年。诸执大夫，皆称人以执之，大夫贱故。○詹，之廉反。始伯，音霸，又如字，本又作霸。）<br/><br/>　　[疏]十七年注“齐桓”至“贱故”。<br/><br/>　　○正义曰：僖七年传曰“郑有叔詹、堵叔、师叔”，先言詹，是詹最贵也。且传称郑不朝也，以君不朝而詹被执，明詹是执政大臣，为不道君使朝，故执之也。若詹不至齐，则无由被执。知是诣齐见执，盖聘齐也。昭八年，楚人执陈行人干徵师，杀之。传曰：“罪不在行人也。”无罪乃称行人，知不称行人，罪之也。襄十一年，楚人执郑行人良霄。传曰：“书曰‘行人’，言使人也。”言使人者，言非使人之罪也。书曰者，是仲尼新意，故指以为例也。执诸侯，有称人称侯之异；执大夫者，悉皆称人以执之，为大夫贱故也。刘炫以此注云“诣齐见执”，《释例》曰“詹本非出使”，谓二者自相矛盾。今知非者，齐以郑不朝而责於郑，郑令詹请齐谢罪，齐人执之，故《释例》云元非出聘之使。《集解》云“诣齐被执”，二文虽异，事实同耳。刘炫不寻此意，乃为规过，非也。<br/><br/>　<br/><br/>　　夏，齐人歼于遂。歼，尽也。齐人戍遂，玩而无备，遂人讨而尽杀之，故时史因以自尽为文。○歼，子廉反。玩，五乱反。而尽，津忍反。<br/><br/>　　[疏]注“歼尽”至“为文”。正义曰：“歼，尽也”，《释诂》文，舍人曰：“歼，众之尽也。”时史恶其轻敌，而以自尽为文，罪齐戍也。《释例》曰：“齐人歼于遂，郑弃其师，亦时史即事以安文，或从赴辞，故传亦不显明义例也。”<br/><br/>　<br/><br/>　　秋，郑詹自齐逃来。无传。詹不能伏节守死以解国患，而遁逃苟免，书逃以贱之。○遁，徒逊反。<br/><br/>　　[疏]注“詹不”至“贱之”。<br/><br/>　　○正义曰：伏节守死以解国患，当如昭元年叔孙豹之居位待罪也。逃，若匹夫逃窜，故云“书逃以贱之”。郑詹自齐逃来，过鲁而后归郑，故书之。<br/><br/>　<br/><br/>　　冬，多麋。无传。麋多则害五稼，故以灾书。○麋，亡悲反。<br/><br/>　　[疏]注“麋多”至“灾书”。<br/><br/>　　○正义曰：麋是泽兽，鲁所常有，是年暴多，多则害五稼，故言多，以灾书也。<br/><br/>　<br/><br/>　　【传】“十七年，春，齐人执郑詹”，郑不朝也。<br/><br/>　　夏，遂因氏、颌氏、工娄氏、须遂氏飨齐戍，醉而杀之，齐人歼焉。飨，酒食也。四族，遂之彊宗。齐灭遂，戍之，在十三年。○颌，乌纳反。又苦答反。娄，力侯反。飨，本作享。<br/><br/>　　【经】十有八年，春，王三月，日有食之。（无传。不书日，官失之。）<br/><br/>　　[疏]十八年注“不书日，官失之”。<br/><br/>　　○正义曰：经亦无朔字，当云不书朔与日，注不言朔，脱也。<br/><br/>　<br/><br/>　　夏，公追戎于济西。戎来侵鲁，公逐之於济水之西。<br/><br/>　　秋，有{或虫}。{或虫}，短狐也。盖以含沙射人为灾。○{或虫}，本又作蜮，音或；《本草》谓之射工。短弧，本又作断，同，丁管反。弧又作狐，音胡。射人，食亦反。<br/><br/>　　[疏]注“蜮短”至“为灾”。<br/><br/>　　○正义曰：《穀梁传》曰：“{或虫}，射人者也。”《洪范五行传》曰：“{或虫}如鳖，三足，生於南越。南越妇人多淫，故其地多{或虫}，淫女惑乱之气所生也。”陆机《毛诗义疏》云：“{或虫}，短狐也，一名射景，如鳖，三足，在江淮水中，人在岸上，景见水中，投人景则杀之，故曰射景，或谓含沙射人，入皮肌，其创如疥。”服虔云：“遍身濩濩，或或故为灾。”沈氏云：“此有{或虫}，传重发例者，以螟螽与蜚同是害禾稼，此{或虫}则害人，故传特发之。”<br/><br/>　<br/><br/>　　冬，十月。<br/><br/>　　【传】十八年，春，虢公、晋侯朝王，王飨醴，命之宥。（王之觐群后，始则行飨礼，先置醴酒，示不忘古。饮宴则命以币物。宥，助也，所以助欢敬之意，言备设。○醴，音礼。宥音又。）<br/><br/>　　[疏]注“王之”至“备设”。<br/><br/>　　○正义曰：“王飨醴，命之宥”者，王为之设飨礼，置醴酒，命之以币物，所以助欢也。“宥，助”，《释诂》文。《周礼·掌客》，王待诸侯之礼，上公三飨三食三燕，侯伯三飨再食再燕，子男壹飨壹食壹燕。三礼先言飨，是王之觐群后，始则行飨礼也。《酒正》辨五齐之名，一曰泛齐，二曰醴齐，三曰盎齐，四曰醍齐，五曰沈齐。郑注云：“泛者，成而滓浮泛泛然。醴犹体也，成而汁滓相将，如今恬酒矣。盎犹翁也，成而翁翁然，葱白色。缇者，成而红赤。沈者，成而滓沈，如今造清矣。自醴以上尢浊。”然则以其尢浊，故先置之，示不忘古也。知者，《礼运》云“燔黍捭豚”，下即云“以燔以炙，以为醴酪”，是醴酒在先而有，故曰先置醴酒，云不忘古也。《诗·序》曰：“《鹿鸣》，燕群臣嘉宾也。既饮食之，又实币帛筐篚，以将其厚意。”《聘礼》云：“若不亲食，使大夫朝服致之，以侑币致飨以酬币，亦如之。”是飨礼有酬币也。礼，主人酌酒於宾曰“献”，宾答主人曰“酢”，主人又酌以酬宾曰“酬”，谓之酬币，盖於酬酒之时赐之币也，所赐之物，即下“玉”、“马”是也。传称飨醴、命宥，言其备设盛礼也。此注命之宥者，命在下以币物宥助。僖二十八年“命晋侯宥”，注云：“命晋侯助以束帛，以将厚意。”皆命，不同者，以彼有命晋侯之事故也。<br/><br/>　<br/><br/>　　皆赐玉五瑴，马三匹。非礼也。双玉为瑴。○瑴音角，字又作钰。<br/><br/>　　[疏]注“双玉为瑴”。<br/><br/>　　○正义曰：《苍颉篇》“瑴”作“钰”，双玉为瑴，故字从两玉。<br/><br/>　<br/><br/>　　王命诸侯，名位不同，礼亦异数，不以礼假人。侯而与公同赐，是借人礼。○借，子夜反。<br/><br/>　　[疏]注“侯而”至“人礼”。<br/><br/>　　○正义曰：虢君不知何爵，称公，谓为三公也。《周礼》，王之三公八命，侯伯七命，是其名位不同也，其礼各以命数为节，是礼亦异数也。今侯而与公同赐，是借人礼也。假、借同义，取者假为上声，借为入声；与者假、借皆为去声。<br/><br/>　<br/><br/>　　虢公、晋侯、郑伯使原庄公逆王后于陈。陈妫归于京师，虢、晋朝王，郑伯又以齐执其卿，故求王为援，皆在周，倡义为王定昏。陈人敬从。得同姓宗国之礼，故传详其事。不书，不告。○为王，于伪反。实惠后，陈妫后号惠后，宠爱少子，乱周室，事在僖二十四年，故传於此并正其后称。<br/><br/>　　夏，公追戎于济西。不言其来，讳之也。戎来侵鲁，鲁人不知，去乃追之，故讳不言其来。<br/><br/>　　[疏]注“戎来”至“其来”。<br/><br/>　　○正义曰：传例，有钟鼓曰伐，无曰侵。戎之来也，鲁人不知，宜无钟鼓，故故以侵言之。《释例》曰：“戎之入鲁，鲁人不知，去而远追，又无其获。边竟不备，候不在疆，所以为讳。讳此君之阙，亦所以示戒将来之君也。”<br/><br/>　<br/><br/>　　秋，有蜮，为灾也。<br/><br/>　　初，楚武王克权，使斗缗尹之。权，国名，南郡当阳县东南有权城。斗缗。楚大夫。○缗，亡巾反。<br/><br/>　　[疏]“斗缗尹之”。<br/><br/>　　○正义曰：尹训正也。楚官多以尹为名，此灭权为邑，使缗为长，故曰尹也。<br/><br/>　<br/><br/>　　以叛，围而杀之。缗以权叛。○以叛，绝句；本或作畔，俗字也。迁权於那处，那处，楚地，南郡编县东南有那口城。○那处，那又作再阝，同，乃多反；下昌吕反，又昌虑反。编，必绵反，一音步典反。使阎敖尹之。阎敖，楚大夫。及文王即位，与巴人伐申而惊其师。惊巴师。巴人叛楚而伐那处，取之，遂门于楚。攻楚城门。阎敖游涌而逸。涌水在南郡华容县。阎敖既不能守城，又游涌水而走。○涌音勇，水名。楚子杀之。其族为乱。冬，巴人因之以伐楚。<br/><br/>　　【经】十有九年，春，王正月。<br/><br/>　　夏，四月。<br/><br/>　　秋，公子结媵陈人之妇于鄄，遂及齐侯、宋公盟。无传。公子结，鲁大夫。《公羊》、《穀梁》皆以为鲁女媵陈侯之妇，其称陈人之妇，未入国，略言也。大夫出竟，有可以安社稷、利国家者，则专之可也。结在鄄闻齐、宋有会，权事之宜，去其本职，遂与二君为盟，故备书之。本非鲁公意，而又失媵陈之好，故冬各来伐。○媵，以证反，又绳证反，送也。竟音境。好，呼报反。<br/><br/>　　[疏]“十九年注公子”至“来伐”。<br/><br/>　　○正义曰：《公羊传》曰：“媵者何？诸侯娶一国，则二国往媵之。媵不书，此何以书？为其有遂事书。大夫无遂事，此其言遂何？聘礼，大夫受命，不受辞，出竟有可以安社稷、利国家者，则专之可也。”《穀梁》文虽不明，其意亦为鲁女。左氏无传，取彼为说，故云《公羊》、《穀梁》皆以为鲁女媵陈侯之妇。《穀梁传》曰：“其曰陈人之妇，略之也。”以未入国，略而不言陈侯夫人。成九年，伯姬归于宋，晋、卫、齐三国来媵，然则为人媵者，皆送至嫁女之国，使之从適而行。此鄄是卫之东地，盖陈取卫女为妇，鲁使公子结送媵向卫，至鄄，闻齐、宋为会，将谋伐鲁，故权事之宜，去其本职，不复送女至卫，遂与二君会盟，故备书之也。送女至鄄，停女会盟，鄄是盟处，故言于鄄，非本期送女使至鄄也。既盟之后，遂不复送女。其盟本非公意，又失媵陈之好，故至冬而三国来伐。结之此盟，於鲁无益，故无嘉善之文。文八年，冬，十月，壬午，公子遂会晋赵盾盟于衡雍。乙酉，公子遂会雒戎盟于暴。四日之间，不容反报，亦是专命而盟，患难俱解，故再称名氏，珍而贵之。与此异也。宣十二年，宋华椒承群伪之言以误其国，宋人被伐而贬华椒。今三国伐鲁，不贬公子结者，结之为盟，本欲安社稷、利国家，与华椒事异，故不贬。<br/><br/>　<br/><br/>　　夫人姜氏如莒。无传。非父母国而往，书奸。<br/><br/>　　[疏]注“非父”至“书奸”。<br/><br/>　　○正义曰：此既无传，不知何为如莒。妇人不以礼出，为奸，故曰书奸。<br/><br/>　<br/><br/>　　冬，齐人、宋人、陈人伐我西鄙。无传。幽之盟鲁使微者会，鄄之盟又使媵臣行，所以受敌。鄙，边邑。<br/><br/>　　【传】十九年，春，楚子御之，大败於津。（御巴人，为巴人所败。津，楚地，或曰江陵县有津乡。）还，鬻拳弗纳。遂伐黄，（鬻拳，楚大阍。黄，嬴姓国，今弋阳县。○鬻音育。拳，求圆反。阍音昏，守门人也。嬴音盈，姓也，字从女。）<br/><br/>　　[疏]注“黄嬴姓”。<br/><br/>　　○正义曰：《世本》文。<br/><br/>　<br/><br/>　　败黄师于踖陵。踖陵，黄地。○踖，在亦反，一音七略反。还，及湫，有疾。南郡鄀县东南有湫城。○湫，子小反。鄀音若。夏，六月，庚申，卒。鬻拳葬诸夕室，夕室，地名。○夕，朝夕之夕。亦自杀也，而葬於绖皇。绖皇，冢前阙。生守门，故死不失职。○绖，田结反。绖皇，阙也。<br/><br/>　　[疏]注“绖皇”至“失职”。<br/><br/>　　○正义曰：鬻拳自杀以殉，当是近墓之地。宣十四年传称楚子闻宋杀申丹，投袂而起，屦及於窒皇，剑及於寝门之外。则窒皇近於门外，当是寝门阙也。知此绖皇亦是冢前阙也。且此人生为大阍，职掌守门，明此亦是守门，示死不失职也。馀书无绖皇之名，盖唯楚有此号也。<br/><br/>　<br/><br/>　　初，鬻拳强谏楚子，楚子弗从，临之以兵，惧而从之。鬻拳曰：“吾惧君以兵，罪莫大焉。”遂自刖也。楚人以为大阍，谓之大伯，若今城门校尉官。○强，其丈反。大伯音泰。校，户教反，字从木。<br/><br/>　　[疏]“以为大阍，谓之大伯”。<br/><br/>　　○正义曰：《周礼·天官》“阍人掌守主宫之中门之禁”，郑玄云：“阍人，司错晨以启闭者，刑人墨者使守门。”《秋官·掌戮》“墨者使守门，刖者使守囿”。则阍不使刖，而鬻奉得为阍者，《周礼·地官》之属有司门，下大夫二人，掌授管键以启闭国门，郑玄云：“若今城门校尉，主王城十二门。”此注亦云“若今城门校尉官”，然则鬻拳本是大臣，楚人以其贤而使典此职，非为刑而役之。其为大阍者，当如《地官》之司门，非《天官》之阍人，亦主晨昏开闭，通以阍为名焉。谓之大伯，伯，长也，为门官之长也。<br/><br/>　<br/><br/>　　使其后掌之。使其子孙常主此官。君子曰：“鬻拳可谓爱君矣，谏以自纳於刑，刑犹不忘纳君於善。”言爱君，明非臣法也。楚能尽其忠爱，所以兴。<br/><br/>　　[疏]注“言爱君，明非臣法也”。<br/><br/>　　○正义曰：何休《膏肓》云：人臣谏君，非有死亡之急，而以兵临君，开絪弑之路，左氏以为爱君。於义左氏为短。故注言此以释何休之难。<br/><br/>　<br/><br/>　　初，王姚嬖于庄王，生子颓。王姚，庄王之妾也，姚姓也。○姚，羊消反。嬖，必计反。颓，徒回也。子颓有宠，蒍国为之师。及惠王即位，周惠王，庄王孙。取蒍国之圃以为囿。圃，园也。囿，苑也。○圃，必古反，又音布。囿音又。徐，于自反。苑，於阮反。<br/><br/>　　[疏]注“圃，园也；囿，苑也”。<br/><br/>　　○正义曰：《冢宰职》云：“园圃毓草木。”郑玄云：“树果蓏曰圃，园其樊也。”《诗》云“折柳樊圃”，成十八年“筑鹿囿”。然则圃以蕃为之，所以树果蓏；囿则筑墙为之，所以养禽兽。二者相类，故取圃为囿。<br/><br/>　<br/><br/>　　边伯之宫近於王宫，王取之。边伯，周大夫。○近，附近之近。王夺子禽、祝跪与詹父田，三子，周大夫。○跪，求委反。而收膳夫之秩，膳夫，石速也。秩，禄也。○收，式周反。故蒍国、边伯、石速、詹父、子禽、祝跪作乱，因苏氏。苏氏，周大夫，桓王夺其十二邑以与郑，自此以来遂不和。<br/><br/>　　秋，五大夫奉子颓以伐王，石速，士也，故不在五大夫数。不克，出奔温。温，苏氏邑。苏子奉子颓以奔卫。卫师、燕师伐周。燕，南燕。<br/><br/>　　冬，立子颓。<br/><br/>　　【经】二十年，春，王二月，夫人姜氏如莒。（无传。）<br/><br/>　　夏，齐大灾。无传。来告以大，故书。天火曰灾，例在宣十六年。<br/><br/>　　[疏]二十年注“来告”至“六年”。<br/><br/>　　○正义曰：襄九年、三十年宋灾，昭九年陈灾，十八年宋、卫、陈、郑灾，皆不言大，知此来告以大，故书大也。<br/><br/>　<br/><br/>　　秋，七月。<br/><br/>　　冬，齐人伐戎。无传。<br/><br/>　　【传】二十年，春，郑伯和王室，不克。（克，能也。）执燕仲父。（燕仲父，南燕伯，为伐周故。○为伐，于伪反，下文同。）<br/><br/>　　[疏]注“燕仲父南燕伯”。<br/><br/>　　○正义曰：《谱》亦云南燕伯爵，不知所出。服虔亦云南燕伯爵。<br/><br/>　<br/><br/>　　夏，郑伯遂以王归，王处于栎。秋，王及郑伯入于邬。邬，王所取郑邑。○邬，乌苦反。遂入成周，取其宝器而还。冬，王子颓享五大夫乐及徧舞。皆舞六代之乐。○徧音遍。<br/><br/>　　[疏]注“皆舞六代之乐”。<br/><br/>　　○正义曰：言乐及徧舞，则乐之所有，舞悉周徧，故知皆舞六代之乐也。《周礼》大司乐以乐舞教国子，舞《云门》、《大卷》、《大咸》、《大磬》、《大夏》、《大濩》、《大武》。郑玄云，此周所存六代之乐也。传记所说《云门》、《大卷》，黄帝也；《大咸》，尧也；《大韶》，舜也；《大夏》，禹也；《大濩》，汤也；《大武》，周武王也。是为六代。奏黄锺，歌大吕，舞《云门》，以祀天神；奏大蔟，歌应钟，舞《咸池》，以祭地示；奏姑洗，歌南吕，舞《大磬》，以祀四望；奏蕤宾，歌林钟，舞《大夏》，以祭山川；奏夷则，歌中吕，舞《大濩》，以享先妣；奏无射，歌夹钟，舞《大武》，以享先祖。<br/><br/>　<br/><br/>　　郑伯闻之，见虢叔，叔，虢公字。曰：“寡人闻之：哀乐失时，殃咎必至。今王子颓歌舞不倦，乐祸也。夫司寇行戮，司寇，刑官。○乐音洛。殃咎，上於度反，下巨九反。君为之不举，去盛馔。○去，起吕反。馔，仕眷反。<br/><br/>　　[疏]注“去盛馔”。<br/><br/>　　○正义曰：《周礼·膳夫职》曰：“王日一举，鼎十有二物，皆有俎，以乐侑食。大丧则不举，大荒则不举，大札则不举，天地有灾则不举，邦有大故则不举。”郑玄云：“杀牲盛馔曰举。”襄二十六年传曰：“古之治民者，将刑，为之不举，不举则彻乐。”是不举者，贬膳食，彻声乐也。<br/><br/>　<br/><br/>　　而况敢乐祸乎？奸王之位，祸孰大焉？临祸忘忧，忧必及之。盍纳王乎？”虢公曰：“寡人之愿也。”○奸音干。盍，胡猎反，何不也。<br/><br/>　　【经】二十有一年，春，王正月。<br/><br/>　　夏，五月，辛酉，郑伯突卒。十六年，与鲁大夫盟于幽。<br/><br/>　　秋，七月，戊戌，夫人姜氏薨。无传。薨寝祔姑，赴於诸侯，故具小君礼书之。○祔音附。<br/><br/>　　[疏]二十一年注“薨寝”至“书之”。正义曰：经无所阙，礼具可知，杜为此注者，以先儒之说使庄公绝母子之亲，故於此明之，知母子不绝。下葬注亦然。<br/><br/>　<br/><br/>　　冬，十有二月，葬郑厉公。无传。八月葬，缓慢也。<br/><br/>　　【传】二十一年，春，胥命于弭。夏，同伐王城。（郑、虢相命，弭，郑地。○弭，面尔反。）郑伯将王自圉门入，虢叔自北门入，杀王子颓及五大夫。郑伯享王于阙西辟，乐备。（阙，象魏也。乐备，备六代之乐。○圉，鱼吕反。辟，蒲历反。）<br/><br/>　　[疏]注“阙象魏也”。<br/><br/>　　○正义曰：定二年，雉门及两观灾，注云：“两观，阙也。”《礼运》云：“昔者仲尼与於蜡宾，事毕，出游於观之上。”郑玄云：“观，阙也。”《释宫》云：“观，谓之阙。”郭璞云：“宫门双阙。”《周礼·大宰》“正月之吉，县治象之法于象魏，使万民观治象”，郑玄云：“象魏，阙也。”哀三年鲁灾，传称季桓子御公立于象魏之外，命藏象魏，曰：“旧章不可亡也。”由此言之，则观阙、象魏，其事一也。刘熙《释名》云：“阙，在门两旁，中央阙然，为道也。”然则其上县法象，其状巍巍然高大谓之象魏，使人观之，谓之观也。阙西辟者，辟是旁侧之语也。服虔云：“西辟，西偏也。”当谓两观之内道之西也。<br/><br/>　<br/><br/>　　王与之武公之略，自虎牢以东。略，界也。郑武公傅平王，平王赐之自虎牢以东，后失其地，故惠王今复与之。虎牢，河南成皋县。○复，扶又反。<br/><br/>　　[疏]注“略界”至“皋县”。<br/><br/>　　○正义曰：《孟子》云：“仁政必自经界始。”昭七年传曰：“天子经略，诸侯正封，封略之内，何非君土。”《孟子》经界即传之经略。且云“封略之内”，封是竟，则知略是界也。武公，东郑之始封君也。言武公之略，则是武公旧竟，若其由来不失，不须今日复与，故知后失其地，惠王今复与之。隐十一年，王取邬、刘、蒍、邘之田于郑，盖桓王之世失之也。<br/><br/>　<br/><br/>　　原伯曰：“郑伯效尤，其亦将有咎！”原伯，原庄公也。言效子颓舞徧乐。○效，户教反。徧音遍。五月，郑厉公卒。王巡虢守。巡守於虢国也。天子省方，谓之巡守。○守音狩，本或作狩，后放此，注同。<br/><br/>　　[疏]注“巡守”至“巡守”。<br/><br/>　　○正义曰：《孟子》云：“诸侯朝天子曰述职，天子適诸侯曰巡守”。守者，守也。言诸侯为天子守土，天子时巡行之。《易》称“后不省方”，故云“天子省方，谓之巡守”。<br/><br/>　<br/><br/>　　虢公为王宫于玤，玤，虢地。○玤，蒲顶反。王与之酒泉。酒泉，周邑。郑伯之享王也，王以后之鞶鉴予之。后，王后也。鞶，带而以鉴为饰也。今西方羌胡犹然，古之遗服。○鞶，步干反，又蒲官反，绅带也。鉴，工暂反，镜也。<br/><br/>　　[疏]注“后王”至“遗服”。<br/><br/>　　○正义曰：鞶是带也，鉴是镜也，此与定六年传皆鞶鉴双言，则鞶鉴一物，故知以镜饰带，举今羌胡之服以明之。<br/><br/>　<br/><br/>　　虢公请器，王予之爵。爵，饮酒器。郑伯由是始恶於王。为僖二十四年郑执王使张本。○恶，乌路反，又如字。使，所吏反。<br/><br/>　　[疏]“虢公”至“於王”。<br/><br/>　　○正义曰：郑伯谓厉公子文公也。服虔云：鞶鉴，王后妇人之物，非所以赐有功。爵，饮酒器，玉爵也，一升曰爵。爵，人之所贵者，言郑伯以其父得赐，不如虢公，为是始恶於王，积而成怨，僖二十四年，遂执王使，此为彼张本。<br/><br/>　<br/><br/>　　冬，王归自虢。传言王之偏也。<br/><br/>　　【经】二十二年，春，王正月，肆大眚。（无传。赦有罪也。《易》称“赦过宥罪”，《书》称“眚灾肆赦”，传称“肆眚围郑”，皆放赦罪人，荡涤众故，以新其心。有时而用之，非制所常，故书。○眚，所景反。荡音荡，本又作荡。涤，徒历反。）<br/><br/>　　[疏]二十二年注“赦有”至“故书”。<br/><br/>　　○正义曰：“肆大眚”者，肆，缓也；眚，过也。缓纵大过，是赦有罪也。大罪犹赦，则小罪亦赦之，犹今赦书大辟罪以下悉皆原免也。《易·解卦·象》云：“雷雨作，解。君子以赦过宥罪。”解卦坎下震上，震为雷，坎为雨，雷动雨下，而万物解散，故君子以此卦象，而放赦有过、宽宥罪人也。《书》称“眚灾肆赦”，《舜典》文。孔安国云：“眚，过。灾，害。肆，缓也。过而有害，当缓赦之。”“肆眚围郑”，襄九年传文也。此诸言肆眚者，皆是放赦罪人，荡涤众故，除其瑕秽，以新其心也。必其国有大患，非赦不解，或上有嘉庆，须布大恩，如是乃行此事。故《释例》曰：“天有四时，得以成岁。雷霆以振之，霜雪以齐之，春阳以暖之，云雨以润之，然后能相育也。天且弗违，而况於人乎！物不可终‘否’，故受之以‘同人’。同人者，与人同也。解天下之至结，成天下之亹亹，肆大眚之谓也。尧曰：‘咨！尔舜！有罪不敢赦。’所以须待革命，有时而用之，非制所常，故书之也。”杜唯言有时用之，亦不知此时何以须赦。《穀梁传》曰：“肆大眚，为嫌天子之葬也”。其意言文姜有罪，不合以礼而葬。若不赦，不复书葬，嫌天子许之，明须赦而后得葬，故为赦也。贾逵以文姜为有罪，故赦而后葬，以说臣子也。鲁大赦国中罪过，欲令文姜之过因是得除，以葬文姜。杜不明说，要文姜出奔之日，尚称夫人，夫人之名，未尝有贬，何须以赦除之？此赦必不为文姜。但夫人以去年七月薨，十一月则当合葬，乃至此年正月经七月始葬，如此迟缓，必是国家有事，须赦解之，但不知其所由耳。<br/><br/>　<br/><br/>　　癸丑，葬我小君文姜。无传。反哭成丧，故称小君。<br/><br/>　　陈人杀其公子御寇。宣公太子也。陈人恶其杀太子之名，故不称君父以国讨公子告。○御音御，本亦作御。恶，乌路反。<br/><br/>　　[疏]注“宣公”至“子告”。<br/><br/>　　○正义曰：传言大子，必是大子也。僖五年，晋侯杀其世子申生，称君、称世子，此不然者，《释例》曰：“古者讨杀其大夫，各以罪状宣告诸侯，所以惩不义，重刑戮也。晋侯使以杀大子申生之故来告，卫杀孔达，传载其辞，辞虽有临时之状，其告则常也。”然则杀大夫、公子，当以罪状告人。此传不说御寇之罪，则陈人不以罪告；而经书公子，是恶杀大子之名，故不称君父，以国讨公子告。<br/><br/>　<br/><br/>　　夏，五月。<br/><br/>　　[疏]“夏五月”。<br/><br/>　　○正义曰：《释例》曰：“年之四时，虽或无事，必空书首月，以纪时变，以明历数。庄公独称‘夏五月’，及经四时有不具者，丘明无文，皆阙缪也。”<br/><br/>　<br/><br/>　　秋，七月，丙申，及齐高傒盟于防。无传。高傒，齐之贵卿，而与鲁之微者盟，齐桓谦接诸侯，以崇霸业。<br/><br/>　　冬，公如齐纳币。无传。公不使卿而亲纳币，非礼也。母丧未再期而图昏，二传不见所讥，左氏又无传，失礼明故。○见，贤遍反，又如字。<br/><br/>　　[疏]注“公不”至“明故”。<br/><br/>　　○正义曰：《释例》曰：“宋公使华元来聘，聘不应使卿，故传但言聘共姬也；使公孙寿来纳币，纳币应使卿，故传明言其得礼也。”是纳币当使卿，公不使卿，亲纳币，非礼也。<br/><br/>　<br/><br/>　　【传】二十二年，春，陈人杀其大子御寇，（传称太子，以实言。）陈公子完与颛孙奔齐。（公子完，颛孙，皆御寇之党。○颛音专。）颛孙自齐来奔。（不书，非卿。）齐侯使敬仲为卿，（敬仲，陈公子完。）辞曰：“羁旅之臣，（羁，寄也。旅，客也。）幸若获宥，及於宽政，（宥，赦也。）赦其不闲於教训，而免於罪戾，弛於负担，（弛，去离也。○弛，失氏反。担，丁暂反。离，力智反。）君之惠也，所获多矣。敢辱高位，以速官谤？（敢，不敢也。○谤，布浪反。）请以死告。（以死自誓。）《诗》云：‘翘翘车乘，招我以弓，岂不欲往？畏我友朋。’”（逸《诗》也。翘翘，远貌。古者聘士以弓，言虽贪显命，惧为朋友所讥责。○翘，祁尧反。乘，绳证反。）使为工正。（掌百工之官。）饮桓公酒，乐。（齐桓贤之，故就其家会，据主人之辞。故言饮桓公酒。○饮，於鸩反，注同。乐音洛，下注同。）<br/><br/>　　[疏]注“齐桓”至“公酒”。<br/><br/>　　○正义曰：春秋之世，设享礼以召君者，皆大臣擅宠，如卫公叔文子、宋桓魋之徒始为之耳，为之非礼法也。敬仲，羁旅之臣，且知礼者也，必不召公临己，知是桓公贤之，自就其家会也。据敬仲为主人辞，故言饮公酒耳。<br/><br/>　<br/><br/>　　公曰：“以火继之。”辞曰：“臣卜其昼，未卜其夜，不敢！”<br/><br/>　　[疏]“臣卜”至“不敢”。<br/><br/>　　○正义曰：服虔云：“臣将享君，必卜之，示戒慎也。”此桓公自就其家，非敬仲发心请享，不得言将享必卜也。盖桓公告其往日，乃卜之耳。言未卜其夜者，《诗》云：“厌厌夜饮，在宗载考。”郑玄云：考，成也。夜饮之礼，在宗室同姓则成，於庶姓让之则止，引此敬仲之事，云此之谓不成。是言敬仲非齐同姓，故不敢也。<br/><br/>　<br/><br/>　　君子曰：“酒以成礼，不继以淫，义也；夜饮为淫乐。以君成礼，弗纳於淫，仁也”。初，懿氏卜妻敬仲。懿氏，陈大夫。龟曰卜。○妻，七计反。<br/><br/>　　[疏]注“龟曰卜”。<br/><br/>　　○正义曰：《曲礼》文也。《周礼》：“大卜掌三兆之法：一曰玉兆，二曰瓦兆，三曰原兆。其经兆之体，皆百有二十，其颂皆千有二百。”郑玄云：“兆者，灼龟发於火，其形可占者，其象似玉、瓦、原之亹鏬，是用名之焉。原，原田也。颂，谓繇也，每体十繇。”然则卜人所占之语，古人谓之为繇，其辞视兆而作，出於临时之占，或是旧辞，或是新造，犹如筮者引《周易》，或别造辞，卜之繇辞，未必皆在其颂千有二百之中也。此传“凤凰于飞”下尽“莫之与京”；襄十年传称卫卜御寇，姜氏问繇，曰“兆如山陵，有夫出征，而丧其雄”；哀九年传称晋赵鞅卜救郑，遇水適火，史龟曰“是谓沈阳，可以兴兵，利以伐姜，不利子商”，三者皆是繇辞，其辞也韵，则繇辞法当韵也。郭璞撰自所卜事，谓之“辞林”，其辞皆韵，习於古也。<br/><br/>　<br/><br/>　　其妻占之，曰：“吉！懿氏妻。是谓‘凤皇于飞，和鸣锵锵。雄曰凤，雌曰皇。雄雌俱飞，相和而鸣锵锵然，犹敬仲夫妻相随適齐，有声誉。○和，如字，又户卧反，注同。锵，七羊反，本又作将将。<br/><br/>　　[疏]注“雄曰”至“声誉”。<br/><br/>　　○正义曰：《释鸟》云：“鶠、凤，其雌皇。”郭璞云：“瑞应鸟。”《说文》云：“凤，神鸟也。天老曰：凤之象也，鸿前麟后，蛇颈鱼尾，鹳颡鸳思，龙文龟背，燕颔鸡喙，五色备举，出於东方君子之国，翱翔四海之外，过昆仑，饮砥柱，濯羽弱水，莫宿丹穴，见则天下大安宁。从鸟，凡声。凤飞则群鸟从之以万数，故古文凤作朋字。”《山海经》云：“丹穴之山有鸟焉，其状如鹤，五采而文，名曰凤皇；首文曰德，翼文曰顺，背文曰义，膺文曰仁，腹文曰信。是鸟也，饮食则自歌自舞。”是说凤皇之状也。凤皇雄雌俱飞，喻敬仲夫妻相随。锵锵，鸣之声，故以喻有声誉也。<br/><br/>　<br/><br/>　　有妫之后，将育于姜。妫，陈姓。姜，齐姓。五世其昌，并于正卿。八世之后，莫之与京’。”京，大也。○并于，本或作“并为”，误。<br/><br/>　　[疏]“五世”至“与京”。<br/><br/>　　○正义曰：五世其昌，言其始昌盛也。并于正卿，位与卿并得为上大夫也。莫之与京，谓无与之比大，言其位最高也。五世、八世当是卜兆之间有其象。传言其占之辞，不言其知之意，固非后学所得详之。<br/><br/>　<br/><br/>　　陈厉公，蔡出也，姊妹之子曰出。<br/><br/>　　[疏]注“姊妹之子曰出”。<br/><br/>　　○正义曰：《释亲》云：“男子谓姊妹之子为出。”言姊妹出嫁而生子也。<br/><br/>　<br/><br/>　　故蔡人杀五父而立之。五父，陈佗也。杀陈佗在桓六年。○佗，大多反。生敬仲。其少也，周史有以《周易》见陈侯者，周大史也。○少，诗照反。见，如字，又贤遍反。大音泰。<br/><br/>　　[疏]注“周大史也”。<br/><br/>　　○正义曰：直言周史，知是大史者，《周礼》大史掌书，昭二年传称韩宣子观书於大史氏，此以《周易》见陈侯，故知是大史也。以《周易》见者，自以知《周易》见陈侯，言己明《易》能筮，故陈侯使之筮也。<br/><br/>　<br/><br/>　　陈侯使筮之，蓍曰筮。○筮，上制反。蓍音尸。<br/><br/>　　[疏]注“蓍曰筮”。<br/><br/>　　○正义曰：《曲礼》文也。其揲蓍求卦之法，则《易·系辞》具焉。<br/><br/>　<br/><br/>　　遇观坤下巽上，观。○观，古乱反，注皆同。之否。坤下乾上，否。观六四爻变而为否。○否，备矣反，注皆同。<br/><br/>　　[疏]“遇观之否”。正义曰：此注坤下巽上观，坤下乾上否及六四爻变，诸如此辈，皆据《周易》之文知之。刘炫《规过》云：“观之否者，为观卦之否爻；屯之比者，屯卦之比爻，皆不取后卦之义。”今删定以为不然。何者？以闵元年毕万筮仕，遇屯之比，云“屯固比入”。僖十五年，晋献公筮嫁伯姬，得归妹之睽，云“士刲羊，亦无衁”，归妹上六爻辞；又云“归妹、睽孤，寇张之弧”，睽之上九爻辞；又云“归妹之睽，犹无相也”。昭五年明夷之谦，云“明夷于飞”，“垂其翼”，又云“谦不足，飞不翔”。此之等类，皆取前后二卦以占吉凶，今人之筮亦皆如此。故贾、服及杜并皆同焉。刘炫苟异前儒，好为别见，以规杜氏，非也。沈云：遇者，不期而会之名。筮者所得卦之吉凶，非有宿契，逢遇而已，故谓之遇。刘炫云：下体坤，坤为地为众，上体巽，巽为风为木，互体有艮，艮为门阙，地上有木而为门阙，宫室之象，宫室而可风化，使天下之观焉，故谓之观也。下体坤，坤为地，上体乾，乾为天，天不下降，地不上腾，天地不通其气，上下否塞，故谓之否也。<br/><br/>　<br/><br/>　　曰：“是谓‘观国之光，利用宾于王’。此《周易》观卦六四爻辞。《易》之为书，六爻皆有变象，又有互体，圣人随其义而论之。○爻，户交反。此其代陈有国乎？不在此，其在异国；非此其身，在其子孙。<br/><br/>　　[疏]“是谓”至“子孙”。<br/><br/>　　○正义曰：“观国之光，利用宾于王”二句，《周易》文也。此先云：“不在此，其在异国”，后云“非此其身，在其子孙”，所以在下覆结，先云“其在后乎”，后云“在异国”者，“其在异国”之下，更欲演说异国是大岳姜姓，其言稍多，且须以结末，故进“其在后乎”於上，先解之也。“庭实旅百”以下，方解“利用宾于王”，则上句“故曰观国”之下，未须宾王之句，而再言“利用宾于王”者，盖以“观国之光”即是朝王之事，直言观光，以文不足，故连言宾王，但未解宾王之义，故於下更重解之。传称引《诗》断章，则引《易》论事，《易》未必如本。此言“观国之光”，谓所为筮者观他人有国之光荣也，此有国之人，利用为宾客於王朝也，其意言见其子孙有国，作宾於王家耳，非其身也。“代陈有国”，言代陈正適子孙，有其国家，陈灭此兴，是代之也。<br/><br/>　　○注“此周”至“论之”。<br/><br/>　　○正义曰：《易》之为书，揲蓍求爻，重爻为卦，爻有七、八、九、六。其七、八者，六爻并皆不变，卦下总为之辞，名之曰“彖”，《彖》者，才也，总论一卦之才德，若乾“元亨利贞”之类皆是也。其九、六者，当爻有变，每爻别为其辞，名之曰“象”，象者，像也，指言一爻所象，若乾“初九，潜龙勿用”之类皆是也。不变者聚而为彖，其变者散而为象。计每於一卦，当书两体，但以此爻阴阳既同，唯变否有异，且每爻异辞，不可爻作二画，从上可知，故不画二也。传之筮者指取《易》义，不为论卦，丘明不画卦也。诸为注者皆言上体下体，若其画卦示人，则当不烦此注，注亦不画卦也。今书有画卦者，当是后之学者，自恐不识，私画以备忘，遂传之耳。每爻各有象辞，是六爻皆有变象。二至四，三至五，两体交互，各成一卦，先儒谓之互体，圣人随其义而论之，或取爻象或取骏体，言其取义为常也。<br/><br/>　<br/><br/>　　光远而自他有耀者也。<br/><br/>　　[疏]“光远”至“耀者也”。正义曰：《易》称“观国之光”，故解其光义，言光在此处，远照於他物，从他物之上而有明耀者也。谓光能远照，於他物有明，故下云“照之以天光”是也。<br/><br/>　<br/><br/>　　坤，土也。巽，风也。乾，天也。风为天於土上，山也。巽变为乾，故曰风为天。自二至四，有艮象。艮为山。○乾，其然反。<br/><br/>　　[疏]“於土上山也”。<br/><br/>　　○正义曰：六四之爻位在坤上，坤为土地，山是地之高者，居於土上，是为土上山也。又巽变为坤，六四变为九四，从二至四，互体有艮之象，艮为山，故言山也。<br/><br/>　<br/><br/>　　有山之材而照之以天光，於是乎居土上，山则材之所生。上有乾，下有坤，故言居土上，照之以天光。故曰：‘观国之光，利用宾于王。’四为诸侯，变而之乾，有国朝王之象。<br/><br/>　　[疏]“有山”至“于王”。<br/><br/>　　○正义曰：山则材之所生，此人有山之材，言其必大富也。上天以明临下，照之以天光，言天子临照之也。於是乎又居於土上，既富矣，而彼天照又复居有土地，是为国君之象也。《易》位四为诸侯，变而为乾，乾为天子，是有国朝王之象，故曰“观国之光，利用宾于王”。<br/><br/>　<br/><br/>　　庭实旅百，奉之以玉帛，天地之美具焉，故曰：‘利用宾于王。’艮为门庭，乾为金玉，坤为布帛。诸侯朝王，陈贽币之象。旅，陈也。百，言物备。○挚音至，本又作贽，同。<br/><br/>　　[疏]“庭实”至“于王”。<br/><br/>　　○正义曰：《觐礼》，侯氏执圭见王，王受圭，礼成乃出。又入行享礼，献国之所有。此说行享礼也。旅，陈也。庭之所实，陈有百品，言物备也。“奉之以玉帛”，谓执玉帛而致享礼。彼天之照，有地之材，天子赐之土田，国君献国所有，天地之美备具焉，朝王之仪毕足矣，故曰“利用宾于王”。<br/><br/>　　○注“艮为”至“物备”。<br/><br/>　　○正义曰：《易·说卦》：艮为门阙，乾为金玉，坤为布帛。杜以门内有庭，传言庭实，故改言艮为门庭耳。杜言“诸侯朝王，陈贽币之象”者，谓陈之以行享礼也。《觐礼》，侯氏既见王，乃云：“四享皆束帛加璧，庭实唯国所有。”郑玄云：“四当为三，《大行人职》曰，诸侯庙中将币，皆三享，其礼差又无取於四也。初享或用马，或用虎豹之皮；其次享三牲鱼腊，笾豆之实，龟也，金也，丹、漆、丝、纊、竹、箭也，其馀无常货，此物非一国所能有，唯国所有分为三享，皆以璧帛致之。”《礼器》云：“大飨其王事与。三牲鱼腊，四海九州之美味也；笾豆之荐，四时之和气也；内金，示和也；束帛加璧，尊德也；龟为前列，先知也；金次之，见情也；丹、漆、丝、纊、竹、箭，与众共财也。其馀无常货，各以其国之所有，则致远物也。”《郊特牲》曰：“旅币无方，所以别土地之宜，而节远迩之期也；龟为前列，先知也；以锺次之，以和居参之也。虎豹之皮，示服猛也；束帛加璧，往德也。”郑玄《觐礼》之注所言出於彼也。杜言“贽币”即郑所谓“璧帛”也，此“奉之以玉帛”，执以致庭实耳。其玉帛不入王也，《觐礼》侯氏致享，执玉致命，王抚之而已，不受之也。又曰侯氏降授宰币，是庭实之币皆庭受之，唯马受之於门外耳。“旅，陈”，《释诂》文也。百者，言其物备也。<br/><br/>　<br/><br/>　　犹有观焉，故曰：‘其在后乎！’因观文以博占，故言犹有观，非在已之言，故知在子孙。○观，古乱反。<br/><br/>　　[疏]注“因观”至“子孙”。<br/><br/>　　○正义曰：以卦名观，故因观文以博占也。观者，视他之辞。此宾王之事，若所为筮者身自当有，则不应观他。此卦犹有观焉，观非在已之言，其人观他有之，故知在其子孙也。<br/><br/>　<br/><br/>　　风行而著於土，<br/><br/>　　[疏]“风行而著於土”。<br/><br/>　　○正义曰：服虔云：巽在坤上，故为著土也。一曰巽为风，复为木，风吹木实落去，更生他土而长育，是为在异国。<br/><br/>　<br/><br/>　　故曰：‘其在异国乎！’若在异国，必姜姓也。姜，大岳之后也。姜姓之先为尧四岳。○著，直略反。大岳，音泰，下音岳。<br/><br/>　　[疏]注“姜姓”至“四岳”。<br/><br/>　　○正义曰：《周语》称尧命禹治水，“共之从孙四岳佐之，胙四岳国，命为侯伯，赐姓曰姜，氏曰有吕”。贾逵云：“共，共工也。从孙，同姓未嗣之孙。四岳官名大岳也，主四岳之祭焉。”然则以其主岳之祀，尊之故称大也。<br/><br/>　<br/><br/>　　山岳则配天。物莫能两大。陈衰，此其昌乎！”变而象艮，故知当兴於大岳之后。得大岳之权，则有配天之大功，故知陈必衰。<br/><br/>　　[疏]注“变而”至“必衰”。<br/><br/>　　○正义曰：六四爻变为九四，与二共为艮象，艮为山，故知兴於山岳之国。姜姓，大岳之后，知其将育于姜。地之高者，莫过於山，《诗》云“崧高虽岳，骏极于天”，言其大能至天，故山岳则配天也。且乾在上艮在下，亦是山岳配天之象。此人子孙养於大岳之后，官尊位贵，得大岳之权，则其功德有配天之大。然天子其功配天，今纵得大岳之权，唯诸侯耳，言配天者，以其功大，故甚言之。物莫能两大，此有兴兆，故名陈必衰也。<br/><br/>　<br/><br/>　　及陈之初亡也，昭八年，楚灭陈。陈桓子始大於齐；桓子，敬仲五世孙陈无宇。<br/><br/>　　[疏]注“桓子”至“无宇”。<br/><br/>　　○正义曰：《史记·田完世家》：完卒，谥为敬仲。仲生穉孟夷，夷生湣孟庄，庄生文子须无，文子生桓子无宇，是为敬仲五世孙也。<br/><br/>　<br/><br/>　　其后亡也，哀十七年，楚复灭陈。○复，扶又反。成子得政。成子，陈常也，敬仲八世孙。陈完有礼於齐，子孙世不忘德，德协於卜，故传备言其终始。卜筮者，圣人所以定犹豫，决疑似，因生义教者也。《尚书·洪范》通龟筮以同卿士之数。南蒯卜乱而遇元吉，惠伯答以忠信则可。臧会卜僣，遂获其应。丘明故举诸县验於行事者，以示来世，而君子志其善者、远者。他皆放此。○豫音预，本亦作预。蒯，居怪反。僣，子念反。应，应对之应。县音玄。<br/><br/>　　[疏]注“成子”至“放此”。<br/><br/>　　○正义曰：沈氏云：“《世家》：‘桓子生武子启及僖子乞。乞卒，子常代之，是为田成子。’是於敬仲为七世，言八世者，据其相代在位为八世也。”成子弑简公，专齐政，是莫之与大也。成子生襄子磐，磐生庄子白，白生大公和，和迁齐康公於海上，和立为齐侯。和孙威王称王，四世而秦灭之。作传之时，完之子孙巳盛，故传备言其终始也。《世家》云“敬仲之如齐，以陈字为田氏”，《左传》终始称陈，田必非敬仲所改，未知何时改耳。《左传》之初，至此始有卜筮，故杜於此通说之。《曲礼》曰：“卜筮者，先圣王之所以使民决嫌疑，定犹与也。”是先王立之本意也。因而生义教，谓教人以行义行善，则德协於卜；行恶则遇吉反凶，必以行义乃可卜也。《洪范》曰：“汝则有大疑，谋及乃心，谋及卿士，谋及庶人，谋及卜筮。”谋及卿士而以卜筮同之，是通龟筮以同卿士之数也。南蒯卜为乱，不信则不可；臧会卜为僣，不信乃遂吉，二事相反，故特引之，言卜筮应人行也。南蒯在昭十二年，臧会在昭二十五年。南蒯筮而言卜者，卜筮通言耳。杜引《洪范》者，欲明龟筮未必神灵，故云以同卿士之数，言龟筮所见，才与卿士同耳。又引南蒯者，明吉凶由行，不由卜筮，欲使人脩德行不可纯信卜筮也。又引臧会者，吉凶亦由卜筮，不可专在於行，欲使人敬龟筮也。故丘明举县验於行事者，以示来世脩德行，敬龟筮。言验於行事者，南蒯则行验而龟筮不验，臧会则行不验而龟筮验。言君子志其善者远者，善者谓劝人脩德行、敬龟筮是也；远者谓举其大纲，劝人为善，长久远道，非有临时应验。此远者即上善者，指其事谓之善，指其教谓之远。刘炫云：“计春秋之时，卜筮多矣，丘明所载唯二十许事，举其县验於行事者，其不验者不载之。”君子之人，当记其忠之善者，知之远者，他皆放此。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10157.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10159.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

