<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_庄公卷六（起元年，尽七年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,庄公卷六（起元年，尽七年）全文,何休、徐彦作品" />
<meta name="description" content="春秋公羊传注疏原文阅读,庄公卷六（起元年，尽七年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10183.html";
var nextpage="novel-read-1019-10185.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>庄公卷六（起元年，尽七年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10183.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>庄公卷六（起元年，尽七年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:01:34<span class="divide">|</span></p>
<div class="page-body">
<div class="page-content">
<p>　　元年，春，王正月。公何以不言即位？《春秋》君弑，子不言即位。君弑则子何以不言即位？据继君不绝也。○君弑，申志反，下皆同。<br/><br/>　　[疏]“公何以不言即位”。<br/><br/>　　○解云：隐元年传云：“公何以不言即位”，注云“据文公言即位”。然则彼已注解，是以此处不复注之。○“春秋”至“即位”。<br/><br/>　　○解云：而言《春秋》者，欲道孔子意，《春秋》之内皆尔，非止此处，故举其大号言之，是以僖元年传云“公何以不言即位？继弑君，子不言即位。此非子也，其称子何？臣子一例也”。然则宣公之传不言子，直以其无臣子之道，不念其君父，亦不由宣公非子赤之子，故不言子。<br/><br/>　<br/><br/>　　隐之也。孰隐？隐子也。隐痛是子之祸，不忍言即位。<br/><br/>　　[疏]“孰隐”至“子也”。<br/><br/>　　○解云：庄公既逾年即位之后，合称成君，而言子者，凡诸侯於其封内三年称子故也。若表臣子之心，不可旷年无君，乃称公耳。<br/><br/>　<br/><br/>　　三月，夫人孙于齐。孙者何？孙，犹孙也。孙，犹遁也。○孙，音逊，下及注皆同；孙，犹遁也。遁，徒困反。<br/><br/>　　[疏]“孙者何”。<br/><br/>　　○解云：欲言初出，实先在齐；欲言非初出，而与公孙文同，故执不知问。○“孙，犹孙也”。<br/><br/>　　○解云：凡言孙者，孙遁自去之辞。今此言孙，与《尚书·序》云“将孙於位，让於虞舜”义同，故言孙犹孙也，犹彼文也。而注云“孙，犹遁也”者，欲解彼此之孙，皆为孙遁自去之义，故曰遁也。<br/><br/>　<br/><br/>　　内讳奔，谓之孙。言于齐者盈讳文。<br/><br/>　　[疏]“内讳奔，谓之孙”。<br/><br/>　　○解云：据百二十国宝书以为《春秋》，非独鲁也。而言内者，讬王於鲁，故言内，犹言内其国，外诸夏之义也。然则内鲁为王，王者无出奔之义，故谓之孙矣。而僖二十四年“冬，天王出居于郑”言出者，彼传云“王者无外，此其言出何？不能於母也”，注云“不能事母，罪莫大於不孝，故绝之言出也”者是。<br/><br/>　　○注“言于”至“讳文”。<br/><br/>　　○解云：凡言于某者，从此往彼之辞。今此夫人实非始往而言于齐，与昭二十五年“公孙于齐”文同者，盈满其讳文，若今始然，故云言于齐者，盈讳文耳。<br/><br/>　<br/><br/>　　夫人固在齐矣，其言孙于齐何？据公、夫人遂如齐，未有来文。<br/><br/>　　[疏]注“据公”至“来文”。<br/><br/>　　○解云：公、夫人遂如齐”，在桓十八年。言未有来文者，欲决文九年春，“夫人姜氏如齐”，“夫人姜氏至自齐”之文耳。若然，案下二年注云“不致者，本无出道，有出道乃致，奔丧致是也”。若然，则何氏指文九年“夫人姜氏如齐”，亦无出道，而责未有来文者，夫人如齐之时，得公之命，非无出道，故如此解。<br/><br/>　<br/><br/>　　念母也。固在齐而书孙者，所以起念母也。正月以存君，念母以首事。礼，练祭取法存君，夫人当首祭事。时庄公练祭，念母而迎之，当书迎，反书孙者，明不宜也。<br/><br/>　　[疏]注“礼练”至“宜也”。<br/><br/>　　○解云：存君者，即襄二十九年注云“正月岁终而复始，臣子喜其君父与岁终而复始，执贽存之”。然则今此练祭者，亦是臣子闵君父往年此日没，今年复此日存而礼祭之，取法存君矣。言夫人当首祭事者，谓夫人当为首而营其祭事也。言时庄公练祭者，谓桓公去年四月薨，今年三月方为练祭，而欲迎母，非谓此时已为练矣。<br/><br/>　<br/><br/>　　夫人何以不称姜氏？据夫人姜氏孙于邾娄。<br/><br/>　　[疏]注“据夫”至“邾娄”，解云：闵二年经文。<br/><br/>　<br/><br/>　　贬。曷为贬？据俱以孙为文。与弑公也。其与弑公奈何？夫人谮公於齐侯，如其事曰&#18211;，加诬曰谮。○与杀，音预，下同。谮，侧鸩反，加诬曰谮。公曰：“同非吾子，齐侯之子也。”以淫於齐侯所生。<br/><br/>　　[疏]“公曰”至“子也”。<br/><br/>　　○解云：夫人加诬此言，非谓桓公实有此言，何者？正以夫人之至在桓三年秋，子同之生乃在六年九月故也。<br/><br/>　<br/><br/>　　齐侯怒，与之饮酒。欲醉而杀之。礼，饮酒不过三爵。<br/><br/>　　[疏]注“礼饮不过三爵”。<br/><br/>　　○解云：《玉藻》云“君子之饮酒也，受一爵而色洒如也”，注云“洒如，肃敬貌也”；“二爵而言言斯”，注云“言言，和敬貌”；“礼已，三爵而油油”，注云“油油，悦敬貌”；“以退”，注云“礼，饮酒过三爵则敬杀，可以去矣者是也。<br/><br/>　<br/><br/>　　於其出焉。使公子彭生送之。於其乘焉。於其将上车时。○将上，时掌反，下同。胁幹而杀之。胁，折声也。扶上车，以手胁折其幹。○胁幹，路合反，本又作“协”，亦作“拉”，皆同，折声也。幹，音古旦反，胁也。<br/><br/>　　[疏]“於其”至“送之”。<br/><br/>　　○解云：与下句绝读。○“於其乘焉，胁幹而杀之”。<br/><br/>　　○解云：二句连读之。<br/><br/>　　○注“扶上”至“幹”。解云：折音如字。<br/><br/>　<br/><br/>　　念母者，所善也。则曷为於其念母焉贬？据贬必於其重。<br/><br/>　　[疏]“念母者，所善也”。<br/><br/>　　○解云：谓念母者，宜《春秋》之所善也。<br/><br/>　　○注“据贬必於其重”。<br/><br/>　　○解云：即僖元年传云“夫人何以不称姜氏？贬。曷为贬？与弑公也。然则曷为不於弑焉贬？贬必於其重者，莫重乎其以丧至也”，注云“刑人于市，与众弃之，故必於其臣子集迎之时贬之，所以明诛得其罪”是也。<br/><br/>　<br/><br/>　　不与念母也。念母则忘父背本之道也，故绝文姜不为不孝，距蒯聩不为不顺，胁灵社不为不敬，盖重本尊统，使尊行於卑，上行於下。贬者，见王法所当诛。至此乃贬者，并不与念母也。又欲以孙为内见义，明但当推逐去之，亦不可加诛，诛不加上之义。非实孙，月者，起练祭左右。○背，音佩。蒯聩，苦怪反；下五怪反；见王，贤遍反，下同。为内，于伪反，下“为卑”、“为营”同。去，起吕反。<br/><br/>　　[疏]注“故绝”至“不顺”。<br/><br/>　　○解云：谓贬氏是也。距蒯聩不为不顺者，哀三年传云“曼姑受命乎灵公而立辄，以曼姑之义，为固可以距之也”，注云“曼姑无恶文者，起曼姑得拒之。曼姑，臣也。距之者，上为灵公命，下为辄故”者是也。<br/><br/>　　○注“胁灵”至“不敬”。<br/><br/>　　○解云：即庄二十五年传云“日食则曷为鼓用牲于社？求乎阴之道也”，注云“求，责求也”；“以朱丝营社，或曰胁之”，注云“胁之，与责求同义。社者，土地之主也；月者，土地之精也，上系于天而犯日，故鸣鼓而攻之，胁其本也。朱丝营之，助阳抑阴也”，是胁灵社，不为不敬之道也。<br/><br/>　　○注“盖重”至“当诛”。<br/><br/>　　○解云：此盖诂为皆也。谓胁社以重阳，距父以尊祖，皆是尊行於卑，上行於下之义。<br/><br/>　　○注“至此”至“之义”。<br/><br/>　　○解云：注言此者，欲道桓十八年公始如齐之时不贬意也。言又欲以孙为内见义者，正言道鲁臣子不合诛夫人之意。<br/><br/>　　○注“非实”至“左右”。<br/><br/>　　○解云：闵二年“九月，夫人姜氏孙于邾娄”，彼注云“凡公夫人奔例日，此月者，有罪”。然则此书月者，正是其例。而言月者起练祭左右者，谓此夫人非孙，今乃书孙，书三月，起其练祭在左右故也。若直言春，无以起其练祭矣。<br/><br/>　<br/><br/>　　夏，单伯逆王姬。单伯者何？吾大夫之命乎天子者也。以称字也。礼，诸侯三年一贡士於天子，天子命与诸侯辅助为政，所以通贤共治，示不独专，重民之至。大国举三人，次国举二人，小国举一人。○单伯，音善，后放此。逆王姬，《左氏》作“送王姬”。治，直吏反。<br/><br/>　　[疏]“单伯者何”。<br/><br/>　　○解云：若言内臣，而逆王女；若言王臣，文无王使，故执不知问。<br/><br/>　　○注“以称字也”。解云：诸侯之大夫例合称名，若贡于天子，理宜尊异，是以见其称字，知其贡于天子。<br/><br/>　　○注“诸”至“一人”。<br/><br/>　　○解云：皆《书传》文，《射义》云“古者天子之制，诸侯岁献贡士于天子，天子试之於射宫”，郑注云“岁献，献国事之书，及计偕物也，三岁而贡士”。旧说云大国三人，次国二人，小国一人者，是与此同。<br/><br/>　<br/><br/>　　何以不称使？据公子遂如京师，言如者，内称使之文。<br/><br/>　　[疏]注“据公子遂如京师，言如者，内称使之文”。<br/><br/>　　○解云：公子遂如京师者，僖三十年经文也。言如者，内称使之文者，欲道传云“何以不称使”者，问经不道单伯如京师之意。<br/><br/>　<br/><br/>　　天子召而使之也。逆之者何？使我主之也。逆者，鲁自往之文。方使鲁为父母主嫁之，故与鲁使自逆之。不言于京师者，使鲁主之，故使若自鲁女，无使受之。<br/><br/>　　[疏]“逆之者何”。<br/><br/>　　○解云：天子之臣，其数非一，而鲁大夫使逆其女，故执不知问。<br/><br/>　<br/><br/>　　曷为使我主之？据诸侯非一。天子嫁女乎诸侯，必使诸侯同姓者主之。诸侯天子同姓者。诸侯嫁女于大夫，必使大夫同姓者主之。大夫与诸侯同姓者。不自为主者，尊卑不敌，其行婚姻之礼，则伤君臣之义；行君臣之礼，则废婚姻之好，故必使同姓有血脉之属，宜为父道，与所適敌体者主之。礼，尊者嫁女于卑者，必持风旨，为卑者不敢先求，亦不可斥与之者，申阳倡阴和之道。天子嫁女於诸侯，备侄娣如诸侯之礼，义不可以天子之尊，绝人继嗣之路。○主书者，恶天子也。礼，齐衰不接弁冕，仇雠不交婚姻。○好，呼报反。风，如字，又方凤反。倡，昌亮反。和户卧反。恶，乌路反。齐衰，音咨；下七雷反。<br/><br/>　　[疏]注“其行婚姻之礼”。<br/><br/>　　○解云：谓敌偶行事。<br/><br/>　　○注“行君臣之礼”。<br/><br/>　　○解云：谓君坐于上，而臣立于下。<br/><br/>　　○注“必使”至“主之”。<br/><br/>　　○解云：谓於女有血脉之亲属。<br/><br/>　　○注“礼尊”至“之道”。<br/><br/>　　○解云：风，犹放也。言使卑者待已放其命，云道有女可嫁，然后卑者乃敢求婚也。云亦不可斥与之者，亦不可斥言嫁於某国，所以然者，正以申阳倡阴和之道故也。<br/><br/>　　○注“天子”至“之礼”。<br/><br/>　　○解云：知者，见十九年传“诸侯娶一国，则二国往媵之，以侄娣从”。若其礼异，当有别文。<br/><br/>　　○注“义不”至“之路”。<br/><br/>　　○解云：注知如此者，正见十九年传下文云“诸侯壹聘九女，诸侯不再娶”。然则既不得再娶，適夫人没无侄娣，即是绝嗣之义，故云此。<br/><br/>　　○注“礼齐”至“婚姻”。<br/><br/>　　○解云：义取《穀梁》之文，“仇雠之人非所以接婚姻，衰麻非所以接弁冕”之言也。所以然者，正由吉凶不相求矣。今庄公主婚于齐，相犯二事，是以《春秋》主书恶天子耳。<br/><br/>　<br/><br/>　　秋，筑王姬之馆于外。何以书？讥。何讥尔？筑之，礼也；于外，非礼也。以言外，知有筑内之道也。于外非礼也。礼，同姓本有主嫁女之道，必阙地于夫人之下，群公子之上也。时鲁以将嫁女于雠国，故筑于外。<br/><br/>　　[疏]注“以言”至“道也”。<br/><br/>　　○解云：正以经言于外，以为非礼，则知于内是礼明矣。<br/><br/>　　○注“必阙”至“上也”。<br/><br/>　　○解云：取下传文为义。<br/><br/>　<br/><br/>　　于外何以非礼？据非内女。筑于外，非礼也。于，远辞也。为营卫不固。不以将嫁于雠国除讥者，鲁本自得以雠为解，无为受命而外之，故曰非礼。<br/><br/>　　○解，古卖反。其筑之何以礼？据礼当豫设。主王姬者，必为之改筑。主王姬者，则曷为必为之改筑？据诸侯宫非一。○必为，于伪反，下“必为”、“为襄公”并注同。<br/><br/>　　[疏]注“据诸”至“非一”。<br/><br/>　　○解云：即下云路寝、小寝之属是也。於路寝则不可者，谓外内无别。<br/><br/>　<br/><br/>　　於路寝则不可，小寝则嫌。皆所以远别也。○别，彼列反。<br/><br/>　　[疏]小寝则嫌。<br/><br/>　　○解云：嫌亵渎。<br/><br/>　<br/><br/>　　群公子之舍，谓女公子也。则以卑矣。以为大卑。○大，音泰，一音他贺反。其道必为之改筑者也。以上传言尔，知当筑夫人之下，群公子之上。筑例时。<br/><br/>　　[疏]注“筑例时”者。<br/><br/>　　○解云：即此年“秋，筑王姬之馆”，二十八年“冬，筑微”，三十一年“春，筑台于郎”，“秋，筑台于秦”之属是也。<br/><br/>　<br/><br/>　　冬，十月，乙亥，陈侯林卒。<br/><br/>　　王使荣叔来锡桓公命。锡者何？赐也。上与下之辞。○锡，星历反。<br/><br/>　　[疏]“锡者何”。<br/><br/>　　○解云：正以变赐言锡，与礼九赐之文异，故执不知问。<br/><br/>　<br/><br/>　　命者何？加我服也。增加其衣服，令有异於诸侯。礼有九锡：一曰车马，二曰衣服，三曰乐则，四曰朱户，五曰纳陛，六曰虎贲，七曰弓矢，八曰鈇钺，九曰秬鬯，皆所以劝善扶不能。言命不言命服者，重命，不重其财物。礼，百里不过九命，七十里不过七命，五十里不过五命。○令，力呈反。贲，音奔。鈇钺，音甫，又方于反；下音越。秬，音巨，黑黍也。鬯，敕亮反，香酒。<br/><br/>　　[疏]“命者何”。<br/><br/>　　○解云：正以生时有功而受褒赐，今死乃赐命，故执不知问。<br/><br/>　　○注“礼有”至“不能”。<br/><br/>　　○解云：此《礼纬合文嘉》文也。彼注云“诸侯有德当益其地，不过百里，后有功加以九赐：进退有节，行步有度，赐以车马，以代其步；其言成文章，行成法则，赐以衣服，以表其德；其长於教诲，内怀至仁，赐以乐则，以化其民；其居处脩理，房内不泄，赐以朱户，以明其别；其动作有礼，赐以纳陛，以安其体；其勇猛劲疾，执义坚强，赐以虎贲，以备非常；其内怀至仁，执义不倾，赐以弓矢，使得专征；其亢阳威武，志在宿卫，赐以斧钺，使得专杀；其孝慈父母，赐以秬鬯，使之祭祀。皆如有德，则阴阳和，风雨时，四方所瞻，臣子所望，则有秬鬯之草，景星之应”是也。<br/><br/>　　○注“礼百里”至“五命”。<br/><br/>　　○解云：案《周礼·典命》曰“上公九命，侯伯七命，子男五命”者是也。<br/><br/>　<br/><br/>　　其言桓公何？据锡文公命不言谥。<br/><br/>　　[疏]注“据锡”至“言谥”。<br/><br/>　　○解云：即文元年夏四月，“天王使毛伯来锡公命”，不言谥是也。<br/><br/>　<br/><br/>　　追命也。举谥明知追命死者。礼，生有善行，死当加善谥，不当复加锡。不言天王者，桓行实恶，而乃追锡之，尢悖天道，故云尔。○善行，下孟反，下同。复，扶又反。悖，补内反。<br/><br/>　　[疏]注“不言”至“云尔”。<br/><br/>　　○解云：如此注者，欲决文元年称天王也。<br/><br/>　<br/><br/>　　王姬归于齐。何以书？我主之也。鲁主女为父母道，故恩录而书之。内女归例月，外女不月者，圣人探人情以制恩，实不如鲁女。<br/><br/>　　[疏]注“内女”至“之也”。解云：即隐二年“冬，十月，伯姬归于纪”，隐七年“春，王三月，叔姬归于纪”，成九年“二月，伯姬归于宋”之属是也。然则此事亦在月下，而言不月者，何氏以意斟酌，故如此解。而庄十一年“冬，王姬归于齐”，而不书月者，彼则鲁不主婚，自著天子有恩于王姬故也。<br/><br/>　<br/><br/>　　齐师迁纪郱、鄑、郚。迁之者何？取之也。以称师，知取之。○郱，步丁反。鄑，子斯反，又音晋。郚，音吾。<br/><br/>　　[疏]“迁之者何”。<br/><br/>　　○解云：欲言实迁，不言处所；欲言取之，而经书迁，故执不知问。<br/><br/>　<br/><br/>　　取之，则曷为不言取之也？据莒人伐杞取牟娄。<br/><br/>　　[疏]注“据莒”至“牟娄”。解云：即隐四年经文。<br/><br/>　<br/><br/>　　为襄公讳也。襄公将复雠於纪，故先孤弱取其邑，本不为利举，故为讳。不举伐，顺讳文也。外取邑不书，此何以书？大之也。何大尔？自是始灭也。将大灭纪从此始，故重而书之。<br/><br/>　　二年，春，王二月，葬陈庄公。<br/><br/>　　夏，公子庆父帅师伐馀丘。於馀丘者何？邾娄之邑也。曷为不系乎邾娄？国之也。曷为国之？君存焉尔。庆父幼少将兵，不讥者，从不言弟意，亦起之。○少，诗照反。<br/><br/>　　[疏]“於馀丘者何”。<br/><br/>　　○解云：欲言是国，天下未闻；欲言是邑，而不系国，故执不知问。○“曷为”至“焉尔”。<br/><br/>　　○解云：桓七年传云“咸丘者何？邾娄之邑也。曷为不系乎邾娄？国之也。曷为国之？君存焉尔”。然则彼巳有传，而复发之者，正以邑不系国，凡有二种，故须解之。即昭三十二年“取阚”，传云“阚者何？邾娄之邑也。曷为不系乎邾娄？讳亟也”，注云“与受滥为亟”是。<br/><br/>　　○注“庆父”至“起之”。<br/><br/>　　○解云：正以桓六年“九月，丁卯，子同生”，则庄公年十五矣。庆父之年宜十二三，故云幼少将兵矣。所以不书月以讥之者，正以不言弟意亦起之，何者？文元年注云“不称王子者，时天子诸侯不务求贤，而专贵亲亲，故尢其在位子弟，刺其早任以权也。鲁得言公子者，方录异辞，故独不言弟也。诸侯得言子弟者，一国失贤轻”。然则鲁不言在位之弟者，刺其专贵亲亲而早任以权。今庆父实是公之母弟，若於凡平诸侯之国，则合言弟，但是鲁公之弟，故于例不得言之。既不言弟，刺其专贵亲亲早任以权，则於幼少将兵之义，亦自见矣，故云从不言弟意，亦起之也。杜氏云“庆父者，庄公异母兄”，何氏知其幼者，正见称仲，非兄明矣。<br/><br/>　<br/><br/>　　秋，七月，齐王姬卒。外夫人不卒，此何以卒？录焉尔。曷为录焉尔？据王后崩犹不录。我主之也。鲁主女为父母道，故卒录之，明当有恩礼。内女卒例日，外女卒不日者，实不如鲁女也。<br/><br/>　　[疏]注“内至”至“女也”。<br/><br/>　　○解云：即僖十六年“四月，丙申，鄫季姬卒”，成八年“冬，十月，癸卯，杞叔姬卒”，襄三十年夏“五月，甲午，宋灾，伯姬卒”之属是也。而庄四年“三月，纪伯姬卒”，庄二十九年十二月“纪叔姬卒”之属皆不日。庄四年下文注云“卒不日葬日者，鲁本宜葬之，故移恩录文於葬”是也。<br/><br/>　<br/><br/>　　冬，十有二月，夫人姜氏会齐侯于郜。书者，妇人无外事，外则近淫。不致者，本无出道，有出道乃致，奔丧致是也。○郜，古报反。二传作“禚”，四年亦尔。近，附近之近，亦如字。<br/><br/>　　[疏]注“不致”至“是也”。<br/><br/>　　○解云：即文九年春，“夫人姜氏如齐”，“三月，夫人姜氏至自齐”，注云“奔父母之丧也。不言奔丧者，尊内也”，“出独致者，得礼，故与臣子辞”是也。<br/><br/>　<br/><br/>　　乙酉，宋公冯卒。<br/><br/>　　三年，春，王正月，溺会齐师伐卫。溺者何？吾大夫之未命者也。所伐大夫不卒者，庄公薄於臣子之恩，故不卒大夫，与桓同义。月者，卫朔背叛出奔，天子新立卫公子留，齐、鲁无惮天子之心而伐之，故明恶重於伐，故月也。○溺，乃历反。<br/><br/>　　[疏]“溺者何”。<br/><br/>　　○解云：欲言内臣，经不书氏；欲言外臣，复不系国，故执不知问。○“吾大”至“者也”。<br/><br/>　　○解云：隐九年传云“侠者何？吾大夫之未命者也”，桓十一年“柔会宋公”以下“于折”，传曰“柔者何？吾大夫之未命者也”，注云“辄发传者，无氏嫌贬也”。然则今复发传者，嫌会雠人而致贬故也。<br/><br/>　　○注“所伐”至“大夫”。<br/><br/>　　○解云：称名为将大夫不书卒者，正以庄公薄於臣子之恩故也。知未命大夫得书卒者，正见隐九年经书侠卒也，彼注云“未命所以卒之者，赏宜从重。无氏者，少略也”者，即其义。<br/><br/>　　○注“与桓同义”。<br/><br/>　　○解云：桓十一年“柔会宋公”已下“于折”，传曰“柔者何？吾大夫之未命者也”，彼注云“所以不卒柔者，深薄桓公不与有恩礼於大夫也”。今溺亦然，故言与桓同义。<br/><br/>　　○注“月者”至“出奔”。<br/><br/>　　○解云：正以侵伐例时，即上二年“夏，公子庆父伐於馀丘”之属是也。今此月者，背叛出奔，罪重故也。其背叛出奔之事者，即桓十六年“卫侯朔出奔齐”是也。<br/><br/>　　○注“天子新立卫公子留”。<br/><br/>　　○解云：《世本》及《史记》并有其事。<br/><br/>　<br/><br/>　　夏，四月，葬宋庄公。庄公冯篡不见，书葬者，篡以计除，非以起他事不见也。○不见，贤遍反，下皆同。<br/><br/>　　[疏]注“庄公冯篡不见，书葬者，篡以计除，非以起”至“见也”。<br/><br/>　　○解云：《春秋》之例，篡不明者，皆贬去其葬以见篡，即僖二十四年“晋侯夷吾卒”，注云“篡故不书葬，明当绝也”；又宣九年秋，“晋侯黑臀卒于扈”，彼注云“不书葬者，篡也”之属是也。其篡明者，不嫌非篡，故不去葬以见篡，即隐四年“卫人立晋”，桓十二年冬“卫侯晋卒”，十三年春“葬卫宣公”；又庄九年“齐小白入于齐”，至僖十七年冬“齐侯小白卒”，十八年“秋葬齐桓公”；又哀六年秋“齐阳生入于齐”，至哀十年春“齐侯阳生卒”，夏“葬齐悼公”；此等皆由其初有立、入之文，不嫌非篡，故书其葬。今宋公冯初篡不明，所以亦书其葬者，正以其父缪公有让国之善，故计其父功而除其篡罪，故云篡以计除也。襄十四年夏“卫侯衎出奔齐”，至二十六年春“甯喜弑其君剽”，“卫侯衎复归于卫”，传云“然则曷为不言剽之立？不言剽之立者，以恶卫侯也”。注云：“起卫侯失众出奔，故不书剽立。剽立无恶，则卫侯恶明矣”。又宣六年传言“而立成公黑臀”，彼注云“不书者，以恶夷獆也”。然则剽与成公之篡皆不恶者，以恶衎与夷獆矣，是为以起他事不见。今宋庄公之立不书恶之者，自以计除之不见义，故云非以起他事不见也。既以计除，则迥然无罪，故得书葬，何则？晋侯重耳亦篡不明，而僖公三十三年得书“葬晋文公”者，《春秋》为贤者讳也。<br/><br/>　<br/><br/>　　五月，葬桓王。此未有言崩者，何以书葬？盖改葬也。改，更也。改葬服轻不当月，月者，时无非常之变，荣奢改葬尔，故恶录之。书者，诸侯当有恩礼。<br/><br/>　　[疏]“此未有言崩者”。<br/><br/>　　○解云：桓十五年经书“三月，乙未，天王崩”，何言未有言崩者？正以此年事不相接故也。○“盖改葬也”。<br/><br/>　　○解云：案宣三年“郊牛之口伤，改卜牛”，经即书其改卜。此若改葬，经宜书改，而不书改者，盖以天王之崩去此七年，是改可知，何劳书改乎？其改卜牛须书改者，若直言卜牛，嫌卜前口伤之牛，故须言改以明之。传必知改葬者，正见《春秋说》云“恒星不见，周人荣奢改葬桓王冢，死尸复扰终不觉”之文故也。<br/><br/>　　○注“改葬”至“录之”。<br/><br/>　　○解云：言改葬服轻者，即《丧服》云“改葬緦”是也。言不当月，月者，欲决昭二十二年“六月，叔鞅如京师。葬景王”之文也。言时无非常之变者，即决礼有非常之变者，将亡失尸柩之时改葬也。言荣奢改葬者，即《春秋说》云：“恒星不见夜明周人荣奢改葬恒王冢死尸复扰终不觉之文也。若然，案《春秋说》改葬在恒星不见之后，即宜在七年之末，而在三年者，宋氏云“由三年改葬，故七年恒星不见夜明者，正由今日荣奢改葬故也”。云故恶录之者，谓由此之故，恶而深录之也。<br/><br/>　　○注“书者”至“恩礼”。<br/><br/>　　○解云：文九年传云“王者不书葬？此何以书？不及时书，过时书”，注云“重录失时”；“我有往者则书”，注云“谓使大夫往也，恶文公不自往，故书葬以起大夫会之”。然则此改葬桓王，非彼之类而得书者，欲见诸侯当有恩礼故也。<br/><br/>　<br/><br/>　　秋，纪季以酅入于齐。纪季者何？纪侯之弟也。何以不名？贤也。何贤乎纪季？据叛也。○酅，户圭反。<br/><br/>　　[疏]“纪季者何”。<br/><br/>　　○解云：欲言其君，经不书爵；欲言大夫，又不言氏，故执不知问。<br/><br/>　<br/><br/>　　服罪也。其服罪奈何？鲁子曰：“请后五庙以存姑妹。”纪与齐为雠，不直齐大纪小，季知必亡，故以酅首服，先祖有罪於齐，请为五庙后，以酅共祭祀，存姑姊妹。称字贤之者，以存先祖之功，则除出奔之罪，明其知权。言入者，难辞，贤季有难去兄入齐之心，故见之。男谓女先生为姊，后生为妹，父之姊妹为姑。○共，音恭。难辞，乃旦反，下皆同。<br/><br/>　　[疏]“鲁子曰”至“姊妹”。解云：传所以记鲁子者，欲言孔氏之门徒受《春秋》，非唯子夏，故有他师矣。其隐十一年传记“子沈子”者，欲明子夏所传，非独公羊氏矣，故辄记其人以广义也。季为附庸而得有五庙者，旧说云比诸侯之礼故也。直言以存姑姊妹，不言兄弟子侄者，谦不敢言之。欲言兄弟子侄亦随国亡，但外出之女有所归趣而已。<br/><br/>　　○注“故以”至“於齐”。<br/><br/>　　○解云：凡言首者，先服之辞，纪国未灭，今以往服，故谓之首服也。先祖有罪於齐者，即四年传云“哀公亨乎周，纪侯谮之”是也。<br/><br/>　　○注“言入”至“见之”。<br/><br/>　　○解云：正以襄二十六年二月，“卫孙林父入于戚”；定十三年“晋荀寅、士吉射入于朝歌”之属，皆是不获已，故以为难辞也。<br/><br/>　　○注“男谓”至“为姑”。<br/><br/>　　○解云：皆《释亲》文。１１１<br/><br/>　<br/><br/>　　冬，公次于郎。次者，兵舍止之名。<br/><br/>　　[疏]注“次者”至“之名”。解云：正以僖元年“齐师、宋师、曹师次于聂北，救邢”之文故也。<br/><br/>　<br/><br/>　　其言次于郎何？国内兵而当书，公敛处父帅师而至，虽有事而犹不书是也。<br/><br/>　　[疏]注“国内”至“是也”。<br/><br/>　　○解云：“公敛处父帅师而至”者，定八年传文。案昭十三年“春，叔弓帅师围费”；定十二年冬，“公围成”之属是也。<br/><br/>　<br/><br/>　　刺欲救纪而后不能也。恶公既救人，辟难道还，故书其止次以起之。诸侯本有相救之道，所以抑强消乱也。次例时。○恶，乌路反。<br/><br/>　　[疏]注“诸侯”至“乱也”。<br/><br/>　　○解云：言此者，欲道《春秋》善齐襄复雠，不书其灭，而刺鲁侯不救纪者，以诸侯本有相救之道，所以抑强消乱，是以刺不相救也。而善齐襄复雠者，所以申仁孝之恩，各自为义，岂相妨夺乎？<br/><br/>　　○注“次例时”。<br/><br/>　　○解云：即此及三十年“夏，师次于成”之属是也。而八年“春，王正月，师次于郎”云云，书月者，自为下文“甲午，祠兵”出之，次仍不蒙月也。十年“夏，六月，齐师、宋师次于郎。公败宋师于乘丘”，书月者，自为下文“败宋师”出之，次仍不蒙月也。<br/><br/>　<br/><br/>　　四年，春，王二月，夫人姜氏飨齐侯于祝丘。书者，与会郜同义。牛酒曰“犒，加饭羹曰飨。月者，再出重也。三出不月者，省文从可知例。○犒，苦报反，劳也。<br/><br/>　　[疏]注“书者”至“同义”。<br/><br/>　　○解云：即二年“冬，十有二月，夫人姜氏会齐侯于郜”，彼注云“书者，妇人无外事，外事则近淫”。今此亦然，故云同义。<br/><br/>　　○注“牛酒”至“曰飨”。<br/><br/>　　○解云：时王之礼也。<br/><br/>　　○注“月者”至“知例”。<br/><br/>　　○解云：案上二年经云“冬，十有二月，夫人姜氏会齐侯于郜”，一出亦书月，而言再出重者，正以下文三出、四出皆无月故也。而上二年月者，自为下经“乙酉，宋公冯卒”，其会仍自不蒙月矣。言三出不月者，即下五年“夏，夫人姜氏如齐师”是也。<br/><br/>　<br/><br/>　　三月，纪伯姬卒。礼，天子诸侯绝期，大夫绝緦。天子唯女之適二王后者，诸侯唯女之为诸侯夫人者，恩得申，故卒之。○期，音基。緦，音丝。<br/><br/>　　[疏]注“礼天”至“绝期”。<br/><br/>　　○解云：正见不杖期章无天子诸侯服故也。<br/><br/>　　○注“大夫绝緦”。<br/><br/>　　○解云：正见緦麻章无大夫服故也。<br/><br/>　<br/><br/>　　夏，齐侯、陈侯、郑伯遇于垂。<br/><br/>　　纪侯大去其国。大去者何？灭也。孰灭之？齐灭之。曷为不言齐灭之？为襄公讳也。《春秋》为贤者讳，何贤乎襄公？据楚庄王亦贤，灭萧不为讳。○为襄，于伪反，下“为贤”，注“为讳”及下注“为讳”、“为襄”同。<br/><br/>　　[疏]“大去者何”。<br/><br/>　　○解云：欲言其奔，而经言大去；欲言其灭，又无灭文，故执不知问。○“为襄公”至“者讳”。<br/><br/>　　○解云：言所以为襄公讳者，正由《春秋》为贤者讳故也。<br/><br/>　　○注“据楚庄王亦贤，灭萧不为讳”者。<br/><br/>　　○解云：即宣十二年“冬，十有二月，戊寅，楚子灭萧”，彼注云“日者，属上有王言，今反灭人，故深责之”是也。若然，庄十年“齐师灭谭”，庄十三年“齐人灭遂”之属，不为贤者讳灭而不据之者，“灭遂”之下注云“不讳者，桓公行霸，不任文德而尚武力，又功未足以除恶”。然则桓公是时贤，德未著，不为讳，適是其宜，宁得据之乎？楚庄是时巳有王言，贤德巳著，宜为之讳而书其灭，故据之也。<br/><br/>　<br/><br/>　　复雠也。何雠尔？远祖也。哀公亨乎周，亨，而杀之。○亨，普庚反，注同，煮杀也。<br/><br/>　　[疏]注“公亨乎周”。<br/><br/>　　○解云：郑氏云“懿始受谮而亨齐哀公”是也。《周语》亦有其事。<br/><br/>　<br/><br/>　　纪侯谮之，以襄公之为於此焉者，事祖祢之心尽矣。尽者何？襄公将复雠乎纪，卜之曰：“师丧分焉。”龟曰卜，蓍曰筮。分，半也。师丧亡其半。○祢，乃礼反。师丧，息浪反，注同。蓍，音尸。筮，巿制反。<br/><br/>　　[疏]“尽者何”。<br/><br/>　　○解云：以襄公淫泆，行同鸟兽，而言事祖祢之心尽，故执不知问。○“卜之”至“分焉”。解云：卜之者，谓襄公之辞。<br/><br/>　　○注“龟曰卜，蓍曰筮”。<br/><br/>　　○解云：《曲礼》文。<br/><br/>　<br/><br/>　　“寡人死之，襄公答卜者之辞。不为不吉也”。远祖者，几世乎？九世矣。九世犹可以复雠乎？虽百世可也。百世，大言之尔。犹《诗》云“嵩高维岳，峻极于天，君子万年”。○几，居岂反。嵩高，息忠反，本亦作“崧”。<br/><br/>　　[疏]“寡人死之，不为不吉也”。<br/><br/>　　○解云：皆齐侯之语，故注云“答卜者之辞”。所以谓死为吉事者，以复雠以死败为荣故也。<br/><br/>　　○注“百世”至“万年”。<br/><br/>　　○解云：盖以百十者，数之终，施之於彼则无罪，施之於已则无义，故谓之大言耳。<br/><br/>　<br/><br/>　　家亦可乎？家，谓大夫家。曰：不可。国何以可？据家不可。国君一体也：先君之耻，犹今君之耻也；今君之耻，犹先君之耻也。先君谓哀公，今君谓襄公，言其耻同也。国君何以为一体？据非一世。国君以国为体，诸侯世，故国君为一体也。虽百世，号犹称齐侯。今纪无罪，今纪侯也。此非怒与？怒，迁怒，齐人语也。此非怒其先祖，迁之于子孙与？。○怒与，音馀。曰：非也。古者有明天子，则纪侯必诛，必无纪者。纪侯之不诛，至今有纪者，犹无明天子也。古者诸侯必有会聚之事，相朝聘之道，号辞必称先君以相接。然则齐、纪无说焉。不可以并立乎天下。无说，无说怿也。○无说，音悦，注同。怿，音亦。<br/><br/>　　[疏]“古者”至“天子也”。<br/><br/>　　○解云：从康王已下历宣王之世，而言无明天子者，盖以宣王之德，驳而不纯故也。○“号辞”至“相接”。<br/><br/>　　○解云：正以号辞必称先君之故，是以齐、纪不得并立于天下。古若有明天子，则须去其不直，是以上文云“古者有明天子，则纪侯必诛”也。<br/><br/>　<br/><br/>　　故将去纪侯者，不得不去纪也。有明天子，则襄公得为若行乎？若，如也。犹曰得为如此行乎？○将去，起吕反，下及注同。若行，下孟反，注同。<br/><br/>　　[疏]“故将”至“纪也”。<br/><br/>　　○解云：若不去纪，则有纪侯故也。○“襄公”至“行乎”。<br/><br/>　　○解云：行读如有子行之之行。<br/><br/>　<br/><br/>　　曰：不得也。不得，则襄公曷为为之？上无天子，下无方伯，有而无益於治曰无，犹《易》曰“阒其无人”。○治，直吏反。阒，苦鵙反。<br/><br/>　　[疏]注“犹易”至“无人”。<br/><br/>　　○解云：《丰卦》上六爻辞也。缘恩疾者可也。疾，痛也。贤襄公为讳者，以复雠之义，除灭人之恶。言大去者，为襄公明义，但当迁徙去之，不当取而有，明乱义也。不为文实者，方讳，不得贬。<br/><br/>　<br/><br/>　　[疏]“缘恩疾者可也”。<br/><br/>　　○解云：时无明王贤伯以诛无道，缘其有恩痛於先祖者，可以许其复雠矣，故曰缘恩疾者可也。<br/><br/>　　○注“贤襄”至“之恶”。<br/><br/>　　○解云：擅灭同姓，合书而绝之。今不书者，以复雠除罪故也。<br/><br/>　　○注“不当”至“义也”。解云：谓但当推逐而已，不当取而有之，明其乱正义矣。然则襄公乱义而不恶者，王已复雠除之。<br/><br/>　　○注“不为”至“得贬”。<br/><br/>　　○解云：凡为文实者，皆初以常事为罪而贬之，然后计功除过，是以僖元年经云“齐师、宋师、曹师次于聂北，救邢”，传云“曷为先言次后言救？君也。君则其称师何？不与诸侯专封也。曷为不与？实与而文不与文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”者，是文实之义耳。今此若作文实，经宜言齐师灭纪，或言齐人灭纪，传曰孰灭之？襄公灭之。曷为不言襄公灭之？不与诸侯擅灭，曷为不与？实与而文不与。文曷为不与？诸侯之义不得擅灭。诸侯之义不得擅灭，则其曰实与之何？上无天子，下无方伯，缘恩疾者可。若其如此，即经不免贬恶襄公。若贬恶襄公，则不名为之讳，是以不得作文实之义矣。而后桓公得作文实者，桓公非灭人，其罪恶轻也。<br/><br/>　<br/><br/>　　六月，乙丑，齐侯葬纪伯姬。外夫人不书葬，此何以书？据鄫季姬也。<br/><br/>　　[疏]注“据鄫季姬也”。<br/><br/>　　○解云：即僖公十六年“鄫季姬卒”，卒无葬文是。<br/><br/>　<br/><br/>　　隐之也。何隐尔？其国亡矣，徒葬於齐尔。徒者，无臣子辞也。国灭无臣子，徒为齐侯所葬，故痛而书之，明鲁宜当闵伤临之。卒不日葬日者，鲁本宜葬之，故移恩录文於葬。<br/><br/>　　[疏]注“徒者”至“临之”。<br/><br/>　　○解云：正以徒诂为空。<br/><br/>　　○注“卒不”至“於葬”。<br/><br/>　　○解云：卒不日者，即上经书“三月，纪伯姬卒”是也。《春秋》之义，内女卒例日，而纪伯姬卒不日，故如此解。其隐三年传云“不及时而日者，渴葬也。不及时而不日，慢葬也”者，自施於诸侯，非夫人之例，故此文虽不及五月，不得以渴隐解之。<br/><br/>　<br/><br/>　　此复雠也，曷为葬之？据恩怨不两行。灭其可灭，葬其可葬。此其为可葬奈何？复雠者，非将杀之，逐之也。以为虽遇纪侯之殡，亦将葬之也。以为者，设事辞而言之。以大敛而徙棺曰殡。夏后氏殡於阼阶之上，若存；殷人殡於两楹之间，宾主夹之；周人殡於西阶之上，宾之也。称齐侯者，善葬伯姬，得其宜也。○敛，力验反。夹，古洽反。<br/><br/>　　[疏]注“夏后”至“宾之也”。解云：《檀弓上》篇文。<br/><br/>　<br/><br/>　　秋，七月。<br/><br/>　　冬，公及齐人狩于郜。公曷为与微者狩？据与高傒盟讳，此竞逐耻同。<br/><br/>　　[疏]注“据与高傒盟讳”。<br/><br/>　　○解云：即庄二十二年秋，“及齐高傒盟于防”，○传云“公则曷为不言公？讳与大夫盟也”是也。<br/><br/>　　○注“此竞逐耻同”。<br/><br/>　　○解云：谓与微者竞逐禽兽，与大夫盟不异矣。<br/><br/>　<br/><br/>　　齐侯也。以不没公，知为齐侯也。<br/><br/>　　[疏]注“以不”至“侯也”。<br/><br/>　　○解云：正以大夫盟即没公，此不没公者，齐侯故也。<br/><br/>　<br/><br/>　　齐侯则其称人何？讳与雠狩也。礼，父母之雠不同戴天，兄弟之雠不同国，九族之雠不同乡党，朋友之雠不同巿朝。称人者，使若微者，不没公。言齐人者，公可以见齐微者，至於鲁人皆当复雠，义不可以见齐侯也。○以见，贤遍反，下同。<br/><br/>　　[疏]注“礼父”至“巿朝”。<br/><br/>　　○解云：皆出《曲礼》上篇与《檀弓》上篇，何氏差约而为此言也。《檀弓》云“从父昆弟之雠”，故此何氏以九族言之。《曲礼》云“交游之雠”，故此何氏以朋友言之。定四年传云“朋友相卫，古之道也”，义亦通於此。郑氏云“交游或为朋友”是也。<br/><br/>　<br/><br/>　　前此者有事矣，溺会齐师伐卫是也。<br/><br/>　　[疏]注“溺会”至“是也”。<br/><br/>　　○解云：在上三年春。后此者有事矣，师及齐师围盛是也。<br/><br/>　<br/><br/>　　[疏]注“师及”至“是也”。<br/><br/>　　○解云：在庄八年夏。<br/><br/>　<br/><br/>　　则曷为独於此焉讥？於雠者，将壹讥而已，故择其重者而讥焉，莫重乎其与雠狩也。狩者上所以共承宗庙，下所以教习兵行义。○共，音恭。於雠者则曷为将壹讥而已？雠者无时焉可与通，通则为大讥，不可胜讥，故将壹讥而已，其馀从同同。其馀轻者从义与重者同，不复讥，都与无雠同文论之，所以省文，达其异义矣。凡二同，故言同同。○胜，音升。复，扶又反。<br/><br/>　　[疏]注“其馀”至“者同”。<br/><br/>　　○解云：谓皆是与雠交接矣。<br/><br/>　　○注“不复”至“论之”。<br/><br/>　　○解云：谓更无贬文矣。<br/><br/>　　○注“所以”至“义矣”。<br/><br/>　　○解云：一则省文，二则达其异义矣。其异义者，围盛不称公者，讳其灭同姓；溺会齐师伐卫不称氏者，见未命大夫故也。若不省文，无以见此义，故曰所以省文，达其异义矣。<br/><br/>　　○注“凡二同，故言同同”。<br/><br/>　　○解云：轻者不讥，见与重者同，一同也；都与无雠同文论之，一同也；故曰凡二同矣。考诸古本，传及此注“同”字之下，皆无重语。有者衍文，且理亦宜然。<br/><br/>　<br/><br/>　　五年，春，王正月。<br/><br/>　　夏，夫人姜氏如齐师。<br/><br/>　　秋，倪黎来来朝。倪者何？小邾娄也。小邾娄国。○倪，五兮反，二传皆作“郳”。黎来，力兮反。小邾娄，力居反，二传亦无“娄”字。<br/><br/>　　[疏]“郳者何”。<br/><br/>　　○解云：欲言是国而言名，欲言非国，经言来朝，故执不知问。<br/><br/>　<br/><br/>　　小邾娄则曷为谓之倪？未能以其名通也。郳者，小邾娄之都邑。时未能为附庸，不足以小邾娄名通，故略谓之倪。黎来者何？名也。其名何？据僖七年称子。<br/><br/>　　[疏]注“据七年称子”。<br/><br/>　　○解云：即僖七年“夏，小邾娄子来朝”是也。<br/><br/>　<br/><br/>　　微国也。此最微，得见者，其后附从齐桓，为僖七年张本文。○见，贤遍反。为僖，于伪反，下文注同。<br/><br/>　　[疏]注“此最”至“本文”。<br/><br/>　　○解云：时未能为附庸，故谓之最微矣。言为僖七年张本文者，即彼注云“至是所以称爵者，时附从霸者朝天子，旁朝罢，行进，齐桓公白天子进之，固因其得礼，著其能以爵通”是也。<br/><br/>　<br/><br/>　　冬，公会齐人、宋人、陈人、蔡人伐卫。此伐卫何？纳朔也。曷为不言纳卫侯朔？据纳顿子于顿言纳，下朔入公入致伐，齐人来归卫宝，知为纳朔伐之。<br/><br/>　　[疏]注“据纳顿子于顿言纳”。<br/><br/>　　○解云：即僖二十五年“秋，楚人围陈，纳顿子于顿”是也。<br/><br/>　　○注“下朔入公入致伐”。<br/><br/>　　○解云：即下六年“卫侯朔入于卫”，“公至自伐卫”是也。然则“卫侯朔入于卫”之下，即言“公至自伐卫”，亦一隅也。<br/><br/>　　○注“齐人来归卫宝”。<br/><br/>　　○解云：即下六年“冬，齐人来归卫宝”是也。辟王也。辟王者兵也，王人子突是也。使若伐而去，不留纳朔者，所以正其义，因为内讳。<br/><br/>　<br/><br/>　　六年，春，王三月，王人子突救卫。王人者何？微者也。子突者何？别何之者，称人序上。又僖八年王人不称字，嫌二人。<br/><br/>　　[疏]“王人者何”。<br/><br/>　　○解云：欲言微者，书其美字；欲言其贵，连人言之，故执不知问。○“子突者何”。<br/><br/>　　○解云：称字尊卑未分，故执不知问。<br/><br/>　　○注“别何”至“二人”。<br/><br/>　　○解云：所以不言王人子突者何，而别何之者，正以称人，序在子突之上。又僖八年“公会王人”以下“于洮”，单称王人，不称字，问者之意，嫌此王人与子突别人，故别何之。然则言嫌二人者，犹言疑二人矣。<br/><br/>　<br/><br/>　　贵也。贵子之称。○称，尺证反。贵则其称人何？据王子瑕不称人。本当言王子突，示诸侯亲亲以责之也。<br/><br/>　　[疏]注“据王子瑕不称人”。<br/><br/>　　○解云：即襄三十年夏，“王子瑕奔晋”是也。<br/><br/>　　○注“本当”至“之也”。<br/><br/>　　○解云：言王子则是王之亲亲，所以责诸侯违王命之深。<br/><br/>　<br/><br/>　　系诸人也。曷为系诸人？据不以微及大。<br/><br/>　　[疏]注“据不以微及大”。<br/><br/>　　○解云：即定二年传云“然则曷为不言雉门灾及两观？主灾者两观也。主灾者两观，则曷为后言之？不以微及大也”是也。然则彼不以微及大，而此以子突系诸人，故难之。<br/><br/>　<br/><br/>　　王人耳。剌王者，朔在岱阴齐时，一使可致，一夫可诛，而缓，令交连五国之兵，伐天子所立。还以自纳，王遣贵子突，卒不能救，遂为天下笑，故为王者讳，使若遣微者弱愈，因为内杀恶。救例时，此月者，嫌实微者，故加录之，以起实贵子突。○使，所吏反。令，力陈反。为王，于伪反，下“因为”、“不为危录”皆同。<br/><br/>　　[疏]“王人耳”。<br/><br/>　　○解云：欲道子突，但是微者矣。<br/><br/>　　○注“剌王”至“可诛”。<br/><br/>　　○解云：即桓十六年冬，“卫侯朔出奔齐”，传曰“卫侯朔何以名？绝。曷为绝之？得罪于天子也。其得罪于天子奈何？见使守卫朔，而不能使卫小众，越在岱阴齐，属负兹舍，不即罪尔”者，是其朔在岱阴齐时之事也。言当尔之时，微弱至甚，一使可摄取，一夫可就诛，故曰一使可致，一夫可诛耳。<br/><br/>　　○注“而缓”至“自纳”。<br/><br/>　　○解云：即上五年“冬，公会齐人、宋人、陈人、蔡人伐卫”者，是其交通五国之兵矣。言伐天子所立者，在上三年耳。彼注云“天子新立卫公子留”是也。<br/><br/>　　○注“王遣”至“能救”。<br/><br/>　　○解云：王遣贵子突者，此文是也。卒不能救者，下文朔入卫是也。<br/><br/>　　○注“因为内杀恶”。<br/><br/>　　○解云：谓犯微人之命恶浅，犯贵者之命恶深故也。<br/><br/>　　○注“救例时”。<br/><br/>　　○解云：即僖六年秋，“诸侯遂救许”；僖十八年“夏，师救齐”之属是。<br/><br/>　<br/><br/>　　夏，六月，卫侯朔入于卫。卫侯朔何以名？据卫侯入于陈仪不名。<br/><br/>　　[疏]注“据卫”至“不名”。<br/><br/>　　○解云：在襄二十五年秋。<br/><br/>　<br/><br/>　　绝。曷为绝之？据俱入也。犯命也。犯天子命尤重。其言入何？据顿子不复书入。○不复，扶又反，下皆同。<br/><br/>　　[疏]注“据顿”至“书入”。<br/><br/>　　○解云：即僖二十五年“秋，楚人围陈，纳顿子于顿”是。而言不复书入者，谓彼经直连围陈而言纳，不复别书入也。今此卫朔之事，去年已书伐卫讫，今复别言入，故如此注。篡辞也。上辟王不得言纳，故复从篡辞书入也。不直言篡者，事各有本也。杀而立者，不以当国之辞言之。非杀而立者，以当国之辞言之。国人立之曰立，他国立之曰纳，从外曰入。诸侯有属讬力，加自文也。不书公子留出奔者，天子本当绝卫，不当复立公子留，因为天子讳微弱。○杀而，申志反，下皆同。属，音烛。<br/><br/>　<br/><br/>　　[疏]注“上辟”至“言纳”。<br/><br/>　　○解云：即上五年传云“此伐卫纳朔也，曷为不言纳卫侯朔？辟王也”者是。<br/><br/>　　○注“故从”至“入也”。<br/><br/>　　○解云：正以《公羊》之例，立、纳、入皆为篡辞故也。<br/><br/>　　○注“不直”至“本也”。解云：欲道《春秋》上下，所以不直言卫晋篡，齐小白篡，卫世子篡，而书其立、入、纳者，事各有本故也。<br/><br/>　　○注“杀而”至“言之”。<br/><br/>　　○解云：即文十四年秋，“齐公子商人弑其君舍”，不去公子是也。所以然者，正以其弑君取国，不嫌非篡故也。<br/><br/>　　○注“非杀”至“言之”。解云：卫晋言立，蒯聩言纳，小白言入是也。所以然者，以其非杀而立，恐不成篡故也。<br/><br/>　　○注“国人立之曰立”。<br/><br/>　　○解云：隐四年“卫人立晋”是也。<br/><br/>　　○注“他国立之曰纳”。<br/><br/>　　○解云：即哀二年夏，“晋赵鞅纳卫世子于戚”是也。<br/><br/>　　○注“从外曰入”。<br/><br/>　　○解云：即庄九年夏，“齐小白入于齐”是也。<br/><br/>　　○注“诸侯”至“文也”。<br/><br/>　　○解云：即昭元年“秋，莒去疾自齐入于莒”；昭十三年夏，“楚公子比自晋归于楚”之属是也。<br/><br/>　　○注“因为”至“微弱”。<br/><br/>　　○解云：公子留本天子所立故也。其立公子留之事，说在上三年也。<br/><br/>　<br/><br/>　　秋，公至自伐卫。曷为或言致会，或言致伐？得意致会，所伐国服，兵解国安，故不复录兵所从来，独重其本会之时。<br/><br/>　　[疏]“曷为”至“致会”。<br/><br/>　　○解云：即襄十一年“公至自会”是也。<br/><br/>　　○注“所伐”至“之时”。<br/><br/>　　○解云：即襄十一年秋，“公会晋侯、宋公、卫侯、曹伯、齐世子光”以下“伐郑，会于萧鱼。公至自会”是也。<br/><br/>　<br/><br/>　　不得意致伐。所伐国不服，兵将复用，国家有危，故重录所从来，此谓公与二国以上也。公与一国及独出用兵，得意不致，不得意致伐。公与二国以上出会盟，得意致会，不得意不致。公与一国出会盟，得意致地，不得意不致，皆例时。<br/><br/>　　[疏]注“所伐”至“从来”。<br/><br/>　　○解云：即襄十一年夏，“公会晋侯、宋公、卫侯、曹伯、齐世子光”已下“伐郑。秋，七月，己未，同盟于京城北。公至自伐郑”是也。又僖四年春，“公会齐侯、宋公”以下“侵蔡，蔡溃”，“遂伐楚，次于陉”，秋“八月，公至自伐楚”，传云“楚已服矣，何以致伐楚？叛盟”之属是也。若然，成十六年秋，“公会尹子、晋侯、齐国佐、邾娄人伐郑”，冬十二月，“公至自会”；又成十七年“夏，公会尹子、单子、晋侯、齐侯、宋公、卫侯、曹伯、邾娄人伐郑。六月，乙酉，同盟于柯陵。秋，公至自会”；又成十七年“冬，公会单子、晋侯、宋公、卫侯、曹伯、齐人、邾娄人伐郑。十一月，公至自伐郑”。以此言之，则十六年秋伐郑，十七年夏伐郑，皆是郑人不服而致会者，正以十六年时郑人始叛，晋帅诸侯伐而讨之，当是时实服，明年乃叛，是以致会也。其十七年夏公会单子巳下伐郑者，正以比年用兵不能服，故以得意为文。其十七年冬公会单子已下伐郑，以伐致者至於三，伐事寔当见，故言公至自伐郑矣。若然，桓十六年“夏，四月，公会宋公、卫侯、陈侯、蔡侯伐郑。秋，七月，公至自伐郑”，从此之后，郑不背叛，何故不致，而致伐者？桓元年“三月，公会郑伯于垂”，彼注云“不致之者，桓弑贤君，篡慈兄”，“与人交接则有危”，“故夺臣子辞，成诛文”。然则桓是恶人，本不合致，而桓十六年注云“致者，善桓公能疾恶同类，比与诸侯行义兵伐郑”也者，是其得致之由。而致伐者，诸侯本意正欲助忽以诛突，突终得国，忽死不还，以其不得伐力，故致伐。<br/><br/>　　○注“公与”至“致伐”。<br/><br/>　　○解云：其独出用兵得意不致者，即隐七年“秋，公伐邾娄”；僖三十三年夏，“公伐邾娄”；哀七年“秋，公伐邾娄”之属，皆不致是也。其与一国用兵不得意致伐者，即僖二十六年冬，“公以楚师伐齐，取穀。公至自伐齐”，传云“此已取穀矣，何以致伐？未得乎取穀也”，“曰患之起，必自此始也”是也。其公独出用兵不得意致伐者，即下二十六年“春，公伐戎。夏，公至自伐戎”是也。其公与一国用兵得意不致，《春秋》之内，偶尔无之。《春秋》既无而知然者，正以用兵得意，兵不复用，何劳致伐乎？不致会者，离不成会故也。其不得意所以致伐者，兵将复用，重录兵所从来故也。<br/><br/>　　○注“公与二国”至“不致”。<br/><br/>　　○解云：其二国以上出会盟得意致会者，即哀十三年夏，“公会晋侯及吴子于黄池”，“秋，公至自会”是也。其不得意不致者，即宣七年“冬，公会晋侯、宋公、卫侯、郑伯、曹伯于黑壤”之属是也。其得意致会者，以其成会也。其不得意不致者，无功可言故也。<br/><br/>　　○注“公与一国”至“不致”。<br/><br/>　　○解云：其得意致地者，即桓二年秋，“公及戎盟于唐。冬，公至自唐”之属是也。其不得意不致之者，即隐二年“秋，八月，庚辰，公及戎盟于唐”之属是也。其得意所以致地者，离不成会故也。其不得意所以不致者，无功可致矣。<br/><br/>　　○注“皆例时”。<br/><br/>　　○解云：谓乡来诸例皆书时，即桓二年“冬，公至自唐”，僖二十六年冬“公至自伐齐”，哀十三年“秋，公至自会”之属是也。其僖四年“八月，公至自伐楚”，彼注云“月者，凡公出满二时，月，危公之久”。然则彼以公正月出会齐侯伐楚，至八月乃反，故云满二时矣。成六年“春，王正月，公至自会”，何氏云“月者，前鲁大夫获齐侯，今亲相见，故危之”是也。而襄十一年“公至自伐郑”，“公至自会”，不满二时而皆在日月下，何氏不注，盖以为不蒙月故也。成十六年“公至自会”，亦不满二时而在日月下，是不蒙月明矣。成十七年十一月“公至自伐郑”，彼注云“月者，方正下壬申，故月之”，然则公至亦不蒙月矣。<br/><br/>　<br/><br/>　　卫侯朔入于卫，何以致伐？据得意。不敢胜天子也。与上辟王同义。久不月者，不与伐天子也，故不为危录之。<br/><br/>　　[疏]注“与上辟王同义”。<br/><br/>　　○解云：上五年五国伐卫之时，寔纳卫侯朔，所以不言纳卫侯朔者，辟王者兵，使若伐而去，不留纳朔者，所以正其义，因为内讳也。今此寔得意，所以不致会而致伐者，不敢胜天子，使若更以他事伐卫，不为纳朔然，所以正其义，因为内讳，故曰同义。<br/><br/>　　○注“不月”至“录之”。<br/><br/>　　○解云：僖四年“八月，公至自伐楚”，彼注云“月者，凡公出满二时，月，危公之久”。然则今此兵历四时而不月者，不与伐天子，故不为危录故也。<br/><br/>　<br/><br/>　　螟。先是伐卫纳朔，兵历四时，及反民烦扰之所生。○螟，亡丁反。<br/><br/>　　[疏]注“兵历四时”。<br/><br/>　　○解云：谓从五年冬讫于此年之秋故也。<br/><br/>　<br/><br/>　　冬，齐人来归卫宝。此卫宝也，则齐人曷为来归之？卫人归之也。以称人共国辞。○卫宝，《左氏》经作“卫俘”。<br/><br/>　　[疏]注“以称人共国辞”。<br/><br/>　　○解云：注言此者，欲决三十一年“齐侯来献戎捷”不言人也。言以称人共国辞者，谓称齐人，可以兼得两国人之辞也。<br/><br/>　<br/><br/>　　卫人归之，则其称齐人何？让乎我也。其让乎我奈何？齐侯曰：“此非寡人之力，鲁侯之力也。”时朔得国，后遣人赂齐，齐侯推功归鲁，使卫人持宝来，虽本非义赂，齐当以让除恶，故善起其事。主书者，极恶鲁犯命复贪利也。不为大恶者，纳朔本不以赂行，事毕而见谢尔。宝者，玉物之凡名。○恶，乌路反。<br/><br/>　　[疏]注“故善起其事”。<br/><br/>　　○解云：言《春秋》善齐侯之让，是以不言卫人而称齐人，所以起其让事矣。<br/><br/>　　○注“不为”至“谢尔”。<br/><br/>　　○解云：所传闻之世，内大恶讳之。今此书见，故知不为大恶矣。<br/><br/>　　○注“宝者”至“凡名”。<br/><br/>　　○解云：犹言玉物之总名耳。定八年传云“宝者何？璋判白，弓绣质，龟青纯”是也。<br/><br/>　<br/><br/>　　七年，春，夫人姜氏会齐侯于防。<br/><br/>　　夏，四月，辛卯，夜，恒星不见。夜中，星霣如雨。恒星者何？列星也。恒，常也。常以时列见。○辛卯夜，一本无“夜”字，《穀梁》作“昔”。不见，贤遍反，注及传皆同。<br/><br/>　　[疏]“恒星者何”。<br/><br/>　　○解云：欲道星称，宿无恒星；欲言非星，而连星言之，故执不知问。○“恒，常也”至“列见”。<br/><br/>　　○解云：恒者，常也，天之常宿，故经谓之恒星矣。言以时列见于天，故传谓之列星矣。<br/><br/>　<br/><br/>　　列星不见，则何以知夜之中？星反也。反者，星复其位。<br/><br/>　　[疏]“列星”至“之中”。<br/><br/>　　○解云：谓无所准度故也。<br/><br/>　　○注“反者，星复其位”。<br/><br/>　　○解云：谓星反附在半夜之后，则知乡者不见之时，是夜中矣。<br/><br/>　<br/><br/>　　如雨者何？如雨者，非雨也。非雨，则曷为谓之如雨？“不脩春秋”曰“雨星不及地尺而复”，“不脩春秋”，谓史记也。古者谓史记为“春秋”。○雨星，于付反，一音如字，下注“雨星”同。<br/><br/>　　[疏]“如雨者何”。<br/><br/>　　○解云：欲言是雨，不应言如；其实非雨，而文言雨，故执不知问。<br/><br/>　　○注“不脩春秋”。<br/><br/>　　○解云：据此传及注言，则孔子未脩之时，已谓之《春秋》矣。而旧解云，孔子脩之，春作秋成，谓之《春秋》者，失之远矣。云云之说，在首卷。<br/><br/>　<br/><br/>　　君子脩之曰“星霣如雨”。明其状似雨尔，不当言雨星。不言尺者，霣则为异，不以尺寸录之。何以书？记异也。列星者，天之常宿，分守度，诸侯之象。周之四月，夏之二月，昏，参伐狼注之宿当见，参伐主斩艾立义，狼注主持衡平也。皆灭者，法度废绝，威信陵迟之象。时天子微弱，不能诛卫侯朔，是后遂失其政，诸侯背叛，王室日卑，星霣未坠而夜中星反者，房心见其虚危斗。房心，天子明堂布政之宫也。虚危，齐分，其后齐桓行霸，阳穀之会有王事。○常宿，音秀，下同。参伐，所林反，下同。狼注，张又反，与味同。朱鸟口星也；一音之住反。艾，鱼废反。坠，有类反。分，扶问反。<br/><br/>　　[疏]注“分守”至“之象”。<br/><br/>　　○解云：言分者，谓十二之分野矣。言守度者，守三十度为一次矣。言诸侯之象者，谓星度有多少，若诸侯之国有大小耳。<br/><br/>　　○注“昏参”至“当见”。<br/><br/>　　○解云：正以参伐狼注，为西南之维候故也。<br/><br/>　　○注“参伐”至“立义”。<br/><br/>　　○解云：以其在西方，金主断割之义故也。<br/><br/>　　○注“狼注”至“平也”。<br/><br/>　　○解云：正以其在南方，南方主礼故也。<br/><br/>　　○注“而夜”至“危斗”。<br/><br/>　　○解云：火见於周为五月者，谓昏时。今在周之四月，是以半夜之后，乃房星见。其虚危斗者，谓在夜半时明矣。<br/><br/>　　○注“房心”至“宫也”。<br/><br/>　　○解云：即上备云房为天子明堂，《文耀钩》云“房心为中央火星，天王位”。若相对言之，则房为明堂，心为天王矣。既有天王，复有明堂布政之象也。<br/><br/>　　○注“其后”至“王事”。<br/><br/>　　○解云：齐桓行霸者，虚危斗也。有王事者，房心见也。<br/><br/>　<br/><br/>　　秋，大水。<br/><br/>　　无麦苗。无苗，则曷为先言无麦，而后言无苗？苗者，禾也。生曰苗，秀曰禾。据是时苗微麦强，俱遇水灾，苗当先亡。一灾不书，待无麦，然后书无苗。明君子不以一过责人。水、旱、螟、〈虫衆〉，皆以伤二穀乃书。然不书穀名，至麦苗独书者，民食最重。螟〈虫衆〉，音终。<br/><br/>　　[疏]“一灾不书”。<br/><br/>　　○解云：一穀之灾，不书于经也。<br/><br/>　　○注“明君”至“责人”。<br/><br/>　　○解云：谓灾伤五穀者，皆人行致之故也。<br/><br/>　　○注“水旱”至“穀名”。<br/><br/>　　○解云：大水伤二穀书於经者，即桓元年“秋，大水”，传云“何以书？记灾也”，彼注云“灾伤二穀以上，书灾也”。其旱伤二穀以上书者，即僖二十一年“夏，大旱”是也。其螟螽书者，即隐五年经书“螟”，传云“何以书？记灾也”；文八年经书“螽”之类是也。<br/><br/>　　○注“至麦”至“最重”。<br/><br/>　　○解云：灾伤麦苗常书，即此及庄二十八年“大无麦禾”之属皆是也。麦禾比於馀穀最重，故言民食最重矣。<br/><br/>　<br/><br/>　　何以书？记灾也。先是庄公伐卫纳朔，用兵逾年，夫人数出淫泆，民怨之所生。○数，所角反。泆，音逸。<br/><br/>　　[疏]注“先是”至“逾年”。<br/><br/>　　○解云：即五年“冬，公会齐人、宋人、陈人、蔡人伐卫”，六年“秋，公至自伐卫”是也。<br/><br/>　　○注“夫人数出淫泆”。<br/><br/>　　○解云：即五年“夏，夫人姜氏如齐师”，七年“春，夫人姜氏会齐侯於防”，“冬，夫人姜氏会齐侯于穀”之属，故言数出耳。<br/><br/>　<br/><br/>　　冬，夫人姜氏会齐侯于穀。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10183.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10185.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

