<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十八 昭十七年，尽十九年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十八 昭十七年，尽十九年全文,孔颖达作品" />
<meta name="description" content="春秋左传正义原文阅读,卷四十八 昭十七年，尽十九年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10328.html";
var nextpage="novel-read-1018-10330.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十八 昭十七年，尽十九年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10328.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十八 昭十七年，尽十九年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:30:48<span class="divide">|</span></p>
<div class="page-body">
<div class="page-content">
<p> 　　【经】十有七年，春，小邾子来朝。<br/><br/>　　夏，六月，甲戌，朔，日有食之。<br/><br/>　　秋，郯子来朝。<br/><br/>　　八月，晋荀吴帅师灭陆浑之戎。○浑，户门反。<br/><br/>　　冬，有星孛于大辰。大辰，房心尾也。妖变非常，故书。○孛音佩，一音勃。<br/><br/>　　[疏]注“大辰”至“故书”。<br/><br/>　　○正义曰：《释天》云：“大辰，房心尾也。大火谓之大辰。”李巡云：“大辰，苍龙宿之体，最为明，故曰房心尾也。大火，苍龙宿心，以候四时，故曰辰。”孙炎曰：“龙星明者，以为时候，故曰大辰。大火也心，在中，最明，故时候主焉。”《公羊传》曰：“孛者何？彗星也。”彗为帚也，言其状似扫帚，光芒孛孛然。妖变之星，非常所有，故书之。传称“孛于大辰西”，经直书“于大辰”者，虽在其星之西，仍在大辰分度之内，故直云“于大辰”。<br/><br/>　<br/><br/>　　楚人及吴战于长岸。吴、楚两败，莫肯告负，故但书战而不书败也。长岸，楚地。○岸，五旦反。<br/><br/>　　[疏]注“吴楚”至“楚地”。<br/><br/>　　○正义曰：传称“大败吴师”，又云“大败楚师”，是两皆大败也。纵使两皆来告，无肯自云负败者，故但书战而不书败也。传称令尹阳匄，则是楚之贵臣，而云楚人者，楚人耻其败，以贱者告也。<br/><br/>　<br/><br/>　　【传】十七年，春，小邾穆公来朝，公与之燕。季平子赋《采叔》，（《采叔》，《诗·小雅》。取其“君子来朝，何锡与之”，以穆公喻君子。）<br/><br/>　　[疏]“采叔”。<br/><br/>　　○正义曰：《采叔》，刺幽王慢诸侯也。云：“采叔采叔，筐之筥之。君子来朝，何锡子之。虽无予之，路车乘马。”注云：“赐诸侯以车马。言虽无子之，尚以为薄。”<br/><br/>　<br/><br/>　　穆公赋《菁菁者莪》。《菁菁者莪》，亦《诗·小雅》，取其“既见君子，乐且有仪”，以答《采叔》。○菁，子丁反。莪，五河反。乐音洛。<br/><br/>　　[疏]“菁菁者莪”。<br/><br/>　　○正义曰：《菁菁者莪》云：“既见君子，乐且有仪。”既见君子者，官爵之而得见也。见则心既喜乐，又以礼仪见接。<br/><br/>　<br/><br/>　　昭子曰：“不有以国，其能久乎？”嘉其能答赋，言其贤，故能久有国。<br/><br/>　　[疏]“不有”至“久乎”。<br/><br/>　　○正义曰：言不有学问之人以治其国能长久乎！<br/><br/>　<br/><br/>　　夏，六月，甲戌，朔，日有食之。祝史请所用币。礼，正阳之月日食，当用币於社，故请之。<br/><br/>　　[疏]注“礼正”至“请之”。<br/><br/>　　○正义曰：阴阳之气，运行於天，一消一息，周而复始。十一月建子，为阳始。五月建午，为阴始。以《易》爻卦言之，从建子之后，每月一阳息，一阴消。至四月建巳，六阴消尽，六阳并盛，是为纯乾之卦，正阳之月也。从建午之后，每月一阴息，一阳消。至十月建亥，六阳消尽，六阴并盛，是为纯坤之卦，正阴之月也。此年六月日食，是夏之四月，正阳之月也。礼，正阳之月日食，诸侯当用币於社，故鲁之祝史依礼法请所用之币。<br/><br/>　<br/><br/>　　昭子曰：“日有食之，天子不举，不举盛馔。○馔，仕眷反。伐鼓於社。责群阴。诸侯用币於社，请上公。伐鼓於朝。退自责。礼也。”平子御之，御，禁也。○御之，鱼吕反，注同。曰：“止也。唯正月朔，慝未作，日有食之，於是乎有伐鼓用币，礼也。其馀则否。”大史曰：“在此月也。正月，谓建巳正阳之月也。於周为六月，於夏为四月。慝，阴气也。四月纯阳用事，阴气未动而侵阳，灾重，故月伐鼓用币之礼也。平子以为六月非正月，故大史答言在此月也。○正音政。慝，他得反。夏，户雅反，下文当夏、注当夏并同。<br/><br/>　　[疏]“昭子”至“礼也”。<br/><br/>　　○正义曰：昭子虽不言正月，而云日食之礼，明此月即是正月也。文十五年传与此昭子之言正同。是正法有此礼也。杀牲盛馔曰举，故“天子不举”，谓去盛馔也。《郊特牲》云：“社所以神地之道也”，“祭土而主阴气也”。则社是群阴所聚。《论语》云：“鸣鼓而攻之”，伐鼓者，是攻责之事，故为“责群阴”，亦以责上公也。二十九年传曰：“封为上公，祀为贵神。社稷五祀，是尊是奉。”是社为上公之神，尊於诸侯。故诸侯用币於社，请上公，亦所以请群阴，请令勿侵阳也。然伐鼓於社，云“责群阴”，用币於社，云“请上公”。社文是一，二注不同者，以天子之尊，无所不责，故云“责群阴”也。诸侯南面之君，於诸侯之内唯请上公，故云“请上公”也。○“平子”至“则否”。<br/><br/>　　○正义曰：平子闻有此礼，而不知正月是周之六月，故止其请币，仍说正礼。慝，恶也。人情爱阳而恶阴，故谓阴为慝。五月阴始生，故四月阴未作也。平子亦不识慝为阴义，故语虽得礼，而心不肯从。平子盖以正月为岁首之月，故云其馀则否。○“大史曰在此月也”。<br/><br/>　　○正义曰：大史以平子不识正月，故为辨之。所言慝未作，所以行伐鼓用币之礼，正当在此月也。因为说日食之礼，引《夏书》以证之。<br/><br/>　<br/><br/>　　日过分而未至，过春分而未夏至。三辰有灾，三辰，日月星也。日月相侵，又犯是宿，故三辰皆为灾。○宿音秀。於是乎百官降物，降物，素服。<br/><br/>　　[疏]注“降物素服”。<br/><br/>　　○正义曰：降物，谓减其物采也。《昏义》曰：“日食则天子素服”，知百官降物，亦素服也。古之素服，礼无明文。盖象朝服而用素为之，如今之单衣也。《近世仪》注：日食则击鼓於大社，天子单衣介帻，辟正殿，坐东西堂，百官白服坐本司，大常率官属绕大庙，过时乃罢。<br/><br/>　<br/><br/>　　君不举，辟移时，辟正寝过日食时。乐奏鼓，伐鼓。<br/><br/>　　[疏]“乐奏鼓”。<br/><br/>　　○正义曰：“乐奏鼓”与下“瞽奏鼓”，一也。乐谓作乐之人，即瞽矇也。奏训进也。孔安国《尚书传》云：“瞽，乐官。”乐官进鼓则伐之，故杜云“伐鼓也”。其日食，王或有至社亲伐鼓之时，故《周礼·大仆》云：“凡军旅田役，赞王鼓，救日月食亦如之。”郑玄云“王通鼓佐击其馀面”，则日食，王有亲鼓之时也。<br/><br/>　<br/><br/>　　祝用币，用币於社。史用辞。用辞以自责。故《夏书》曰：‘辰不集于房，逸《书》也。集，安也。房，舍也。日月不安其舍则食。瞽奏鼓，瞽，乐师。○瞽音古。啬夫驰，庶人走。’车马曰驰，步曰走，为救日食备也。○啬音色。<br/><br/>　　[疏]“故夏”至“人走”。<br/><br/>　　○正义曰：此《尚书·胤征》文也。彼云：“乃季秋月朔，辰弗集于房”。彼季秋日食，亦以此礼救之。传言：唯正月朔，日食，乃有伐鼓用币，馀月则否。引《夏书》而与《夏书》违者，盖先代尚质，凡有日食，皆用鼓币。《周礼》极文周家礼法，见事有差降，唯正阳之月，特用鼓币，馀月则否。<br/><br/>　　○注“逸书”至“则食”。<br/><br/>　　○正义曰：杜以鸟止谓之集，故训集为安也。孔安国云：“房，所舍之次。集，合也。不合则日食可知。”与杜少异。<br/><br/>　　○注“车马”至“备也”。<br/><br/>　　○正义曰：杜以驰是马疾行，故云车马曰驰，步曰走。孔安国云：“啬夫，主币之官，驰取币，礼天神。”啬夫於《周礼》无文，郑注《觐礼》云：“啬夫，盖司空之属也。”则官属司空，庶人在官，若胥徒之属，使之取币而礼天神也。众人走，共救日食之百役也。啬夫取币未必驰车，盖驰、走相对，变其文耳。言“礼天神”者，谓天子礼。传无天子礼天神之事，文不具。<br/><br/>　<br/><br/>　　此月朔之谓也。当夏四月，是谓孟夏。”言此六月当夏家之四月。平子弗从。昭子退曰：“夫子将有异志，不君君矣。”安君之灾，故曰：有异志。<br/><br/>　　[疏]“不君君矣”。<br/><br/>　　○正义曰：日食，阴侵阳，臣侵君之象。救日食，所以助君抑臣也。平子不肯救日食，乃是不君事其事也。刘炫云：乃是不复以君为君矣。<br/><br/>　<br/><br/>　　秋，郯子来朝，公与之宴。昭子问焉，曰：“少皞氏鸟名官，何故也？”少皞，金天氏，黄帝之子，已姓之祖也。问何故以鸟名官。○少，诗照反。皞，胡老反。已音纪，又音祀。<br/><br/>　　[疏]注“少皞”至“名官”。<br/><br/>　　○正义曰：《帝系》云：“黄帝生玄嚣”也。《史记》云：“黄帝正妃生二子，其后皆有天下，其一曰玄嚣，是为青阳，降居江水。”言降居江水，谓不为帝也。此传言其以鸟名官，则是为帝明矣。故《世本》及《春秋纬》皆言青阳即是少皞，黄帝之子，代黄帝而有天下，号曰金天氏。少皞氏，身号；金天氏，代号也。《晋语》称青阳与黄帝同德，故为姬姓。黄帝之子十四人，为十二姓。其十二有姬，有己。青阳既为姬姓，则己姓非青阳之后。而《世本》巳姓出自少皞，非青阳也。事远书亡，不可委悉耳。<br/><br/>　<br/><br/>　　郯子曰：“吾祖也，我知之。昔者黄帝氏以云纪，故为云师而云名。黄帝，轩辕氏，姬姓之祖也。黄帝受命有云瑞，故以云纪事。百官师长皆以云为名，号缙云氏，盖其一官也。○长，丁丈反。缙音进。<br/><br/>　　[疏]注“黄帝”至“官也”。<br/><br/>　　○正义曰：《史记》云：黄帝者，少典之子，名曰轩辕，为天子，代神农氏，是为黄帝。《晋语》云：黄帝以姬水成，为姬姓，是姬姓之祖也。以少皞之立，有凤鸟之瑞，而以鸟纪事。黄帝以云纪事，明其初受天命，有云瑞也。云之为瑞，未能审也。《史记·天官书》曰：“若烟非烟，若云非云，郁郁纷纷，萧索轮囷，是谓卿云。”或作庆云，或作景云。《孝经·援神契》曰：“德至山陵，则景云出。”服虔云：“黄帝受命，得景云之瑞，故以云纪事。”黄帝云瑞，或当是景云也。百官师长皆以云为名号，即是以云纪纲诸事也。云为官名，更无所出，唯文十八年传云：“缙云氏有不才子”，疑是黄帝时官，故云缙云氏，盖其一官也。<br/><br/>　<br/><br/>　　炎帝氏以火纪，故为火师而火名。炎帝，神农氏，姜姓之祖也。亦有火瑞，以火纪事，名百官。<br/><br/>　　[疏]注“炎帝”至“百官”。<br/><br/>　　○正义曰：《帝系》、《世本》皆为炎帝即神农氏。炎帝，身号；神农，代号也。谯周考古史以为炎帝与神农各为一人，非杜义。《晋语》云：炎帝以姜水成，为姜姓，是为姜姓之祖也。火之为瑞，亦未审也。<br/><br/>　<br/><br/>　　共工氏以水纪，故为水师而水名。共工，以诸侯霸有九州者，在神农前，大皞后。亦受水瑞，以水名官。○共音恭。大音泰，下大皞同。<br/><br/>　　[疏]注“共工”至“名官”。<br/><br/>　　○正义曰：共工氏霸有九州，《祭法》文也。此传从黄帝向上逆陈之，知共工在神农前，大皞后也。水之为瑞，亦未审也。<br/><br/>　<br/><br/>　　大皞氏以龙纪，故为龙师而龙名。大皞，伏牺氏，风姓之祖也。有龙瑞，故以龙为官。<br/><br/>　　[疏]注“大皞”至“命官”。<br/><br/>　　○正义曰：《月令·孟春》云：“其帝大皞。”《易·下系》云：“包牺氏之王天下也。”即大皞，身号；伏羲，代号也。僖二十一年传云：“任、宿、须旬，风姓也。实司大皞”，知大皞是风姓之祖也。龙之为瑞，亦未审也。此黄帝以上四代，用云、火、水、龙纪事。其官之名，必用云、火、水、龙为之。但书典散亡，更无文纪其名，不可复知，故杜不须委说，唯有缙云见传，疑是黄帝官耳。服虔云：“黄帝以云名官，盖春官为青云氏，夏官为缙云氏，秋官为白云氏，冬官为黑云氏，中官为黄云氏。炎帝以火名官，春官为大火，夏官为鹑火，秋官为西火，冬官为北火，中官为中火。共工以水名官，春官为东水，夏官为南水，秋官为西水，冬官为北水，中官为中水。大皞以龙名官，春官为青龙氏，夏官为赤龙氏，秋官为白龙氏，冬官为黑龙氏，中官为黄龙氏。”此皆事无所见，苟出肺肠。少皞鸟纪，不以五方名官，焉知彼四代者，皆以四时五方名官乎？以缙为赤色，则云夏官为缙云，焉知馀方不更为之目，而直指青、黄为名也？以天文有大火、鹑火，即云春为大火，夏为鹑火，其馀何故直以西、北名火也？此皆虚而不经，故不可采用。<br/><br/>　<br/><br/>　　我高祖少皞挚之立也，凤鸟適至，故纪於鸟，为鸟师而鸟名。凤鸟氏，历正也。凤鸟知天时，故以名历正之官。○挚音至。<br/><br/>　　[疏]注“凤鸟”至“之官”。<br/><br/>　　○正义曰：《释鸟》云：“鶠，凤，其雌皇。”则此鸟雄曰凤，雌曰皇。《说文》云：“凤，神鸟也。”《山海经》云：“丹穴之山有鸟焉，其状如鹤，五采而文，名曰凤皇，见则天下大安宁。”《运斗枢》云：“天枢德见，则凤皇翔。”《中候握河纪》云：尧即政七十年，凤皇止庭，伯禹拜曰：昔帝轩提象，凤巢阿阁。《白虎通》云：黄帝时，凤皇蔽日而至，止於东园，终身不去。诸书皆言君有圣德，凤皇乃来，是凤皇知天时也。历正，主治历数，正天时之官，故名其官为凤鸟氏也。当时名官，直为鸟名而已。其所职掌，与后代名官所司事同。所言历正以下，及司徒、司寇、工农之属，皆以后代之官所掌之事讬言之。言尔时鸟名，如今之此官也。<br/><br/>　<br/><br/>　　玄鸟氏，司分者也。玄鸟，燕也，以春分来，秋分去。○燕，於见反。<br/><br/>　　[疏]注“玄鸟”至“分去”。<br/><br/>　　○正义曰：《说文》云：“燕，玄鸟也。”《释鸟》云：“燕燕，〈鸟乚〉”，郭璞曰：“《诗》云‘燕燕于飞’，一名玄鸟，齐人呼鳦。”《诗》云：“天命玄鸟”，《月令》云：“玄鸟至之日”，是一名玄鸟也。或单呼为燕，或重名燕燕，异方语也。此鸟以春分来，秋分去，故以名官，使之主二分。<br/><br/>　<br/><br/>　　伯赵氏，司至者也。伯赵，伯劳也。以夏至鸣，冬至止。<br/><br/>　　[疏]注“伯赵”至“至止”。<br/><br/>　　○正义曰：《释鸟》云：“鵙，伯劳也”。樊光曰：《春秋》云：“伯赵氏司至。”伯赵，鵙也。以夏至来，冬至去。郭璞曰：“似鶷〈葛鸟〉而大。”此鸟以夏至来鸣，冬至止去。故以名官，使之主二至也。《月令》，仲夏之月，“鵙始鸣”。蔡邕云：“鵙，伯劳也，一曰伯赵，应时而鸣，为阴候也。”《诗》云“七月鸣鵙”者，郑玄云：“豳地晚寒，鸟物之候，从其气焉。”王肃云：“七当为五。古文五字似七，故误。”<br/><br/>　<br/><br/>　　青鸟氏，司启者也。青鸟，鸧鴳也。以立春鸣，立夏止。○鸧音仓。鴳，亦作鷃，於诤反。<br/><br/>　　[疏]注“青鸟”至“夏止”。<br/><br/>　　○正义曰：青鸟，鸧鷃，《尔雅》无文，先儒相说耳。立春、立夏谓之启。此鸟以立春鸣，立夏止，故以名官，使之主立春、立夏。<br/><br/>　<br/><br/>　　丹鸟氏，司闭者也。丹鸟，鷩雉也。以立秋来，立冬去，入大水为蜃。上四鸟皆历正之属官。○鷩，必灭反。蜃，市轸反。<br/><br/>　　[疏]注“丹鸟”至“属官”。<br/><br/>　　○正义曰：《释鸟》雉之类有鷩雉。樊光曰：丹雉也。少皞氏以鸟名官，丹鸟氏司闭，以立秋来，立冬去，入水为蜃。《周礼》：王享先公服鷩冕。郭璞曰：“似山鸡而小冠，背毛黄，腹下赤，项绿，色鲜明。”是解丹鸟为鷩雉也。立秋、立冬谓之闭。此鸟以秋来冬去，故以名官，使之主立秋、立冬也。分、至、启、闭，立四官，使主之。凤皇氏为之长，故云四鸟皆历正之属官也。<br/><br/>　<br/><br/>　　祝鸠氏，司徒也。祝鸠，鹪鸠也。鹪鸠孝，故为司徒，主教民。○鹪音隹，本又作隹，本或作鹪，子遥反，又子尧反。<br/><br/>　　[疏]注“祝鸠”至“教民”。<br/><br/>　　○正义曰：《释鸟》云：“隹其，鳺鴀。”舍人云：“隹，一名夫不”，今楚鸠也。樊光曰：《春秋》云：“祝鸠氏，司徒。”祝鸠，即隹其。夫不孝，故为司徒。郭璞曰：“今〈孚鸟〉鸠”也。《诗》云：“翩翩者隹”，《毛传》云：“〈隹鸟〉，夫不也，一宿之鸟。”郑玄云：“一宿者，一意於其所宿之木。”又云：“夫不，鸟之悫谨者，人皆爱之。”则此是谨悫孝顺之鸟，故名司徒之官，教人使之孝也。<br/><br/>　<br/><br/>　　鴡鸠氏，司马也。鴡鸠，王鴡也。鸷而有别，故为司马，主法制。○鴡，本作雎，七徐反。鸷音至，本亦作挚，下同。别，彼列反。<br/><br/>　　[疏]注“鴡鸠”至“法制”。<br/><br/>　　○正义曰：《释鸟》云：“鴡鸠，王鴡。”李巡云：“王鴡一名鴡鸠。”郭璞云：“雕类，今江东呼之为鹗，好在江渚山边食鱼。《毛诗传》曰：‘鸟鸷而有别’。”则鴡鸠是鸷击之鸟，又能雄雌有别也。司马主兵，又主法制，击伐又当法制分明，故以此鸟名官，使主司马之职。<br/><br/>　<br/><br/>　　鸤鸠氏，司空也。鸤鸠，鴶鵴也。鸤鸠平均，故为司空，平水土。○鴶，本亦作秸，简八反，又音吉。鵴，本亦作鞠，居六反。<br/><br/>　　[疏]注“鸤鸠”至“水土”。正义曰：《释鸟》云：“鸤鸠，鴶鵴。”樊光曰：《春秋》云：“‘鸤鸠氏，司空’。心平均，故为司空。”郭璞曰：“今之布穀也。”孙炎曰：《方言》云：“鸤鸠，自关而东谓之戴胜。”陆机《毛诗义疏》云：“今梁宋之间谓布穀为鴶鵴。”则布穀是鸤鸠明矣。而杨雄云：鸤鸠是戴胜也。今戴胜自生冗中，不巢生，雄言非也。《诗》云：“鸤鸠在桑，其子七兮。”《毛传》云：“鸤鸠之养其子，朝从上下，莫从下上，平均如一。”是鸤鸠平均，故为司空。《尚书·舜典》云：“伯禹作司空，帝曰：禹，汝平水土，惟时懋哉。”是司空主平水土也。<br/><br/>　<br/><br/>　　爽鸠氏，司寇也。爽鸠，鹰也。鸷，故为司寇，主盗贼。○爽，所仗反。<br/><br/>　　[疏]注“爽鸠”至“盗贼”。<br/><br/>　　○正义曰：《释鸟》云：“鹰，鶆鸠”，樊光曰：“来鸠，爽鸠也。《春秋》曰：‘爽鸠氏司寇。’鹰鸷，故为司寇。”郭璞曰：“鶆当为爽，字之误耳。《左传》作爽鸠，是也。”鹰是鸷击之鸟，司寇主击盗贼，故为司寇。<br/><br/>　<br/><br/>　　鹘鸠氏，司事也。鹘鸠，鹘雕也。春来冬去，故为司事。○雕，陟交反，又陟留反，又音彫。<br/><br/>　　[疏]注“鹘鸠”至“司事”。<br/><br/>　　○正义曰：《释鸟》云：“鶌鸠，鹘鸼。”舍人曰：“鶌鸠，一名鹘鸼，今之班鸠也。”樊光曰：《春秋》云：“鹘鸠氏司事”，春来冬去。孙炎曰：“鹘鸠，一名鸣鸠。”《月令》云：“鸣鸠拂其羽。”郭璞云：“今江东亦呼为鹘鸼，似山鹊而小，短尾，青黑色，多声。”即是此也。旧说及《广雅》皆云班鸠，非也。所论班鸠、鸣鸠，虽有异同，其言春来冬去，旧有此说。国家营事，缮治器物，一年之间，无时暂止，故以此鸟名司事之官也。司事谓营造之事，於六官皆属司空。此司空、司事各为一官者，古今代异，犹如《舜典》司空与共工各为一官也。<br/><br/>　<br/><br/>　　五鸠，鸠民者也。鸠，聚也。治民上聚，故以鸠为名。<br/><br/>　　[疏]注“鸠聚”至“为民”。<br/><br/>　　○正义曰：“鸠，聚”，《释诂》文也。治民尚其集聚，恶其流散，故以鸠为官名，欲其聚敛民也。<br/><br/>　<br/><br/>　　五雉，为五工正，五雉，雉有五种。西方曰鷷雉，东方曰鶅雉，南方曰翟雉，北方曰鵗雉，伊洛之南曰翚雉。○种，章勇反，下同。鷷音存，又音遵，本或作蹲。鶅，侧其反。翟音狄，又音浊。鵗，本又作希，如字，一音丁里反。翚，许韦反。<br/><br/>　　[疏]注“五雉”至“翚雉”。<br/><br/>　　○正义曰：《释鸟》雉之属十有四，其说四方之雉，西方曰鷷，东方曰鶅，南方曰翟，北方曰鵗。舍人曰：“释四方之雉名也。”杜言四方之雉，唯南方不同也。《释鸟》又云：“鸐，山雉。”樊光曰：“其羽可持而舞。《诗》云：‘右手秉翟’。”郭璞云：“长尾者。”《尔雅》之文，翟与众１别。而贾逵亦云：“南方曰翟雉。”则先儒相传为说，杜从之也。《释鸟》又云：“伊洛而南素质、五采皆备成章曰翚”，李巡曰：“素质、五采备具，文章鲜明曰翚。”孙炎曰：“翚雉，白质，五采为文也。”传言五雉，必取五方，伊、洛，土之中区，明其取翚雉，与四方之雉为五也。贾逵云：西方曰鷷雉，攻木之工也。东方曰鶅雉，搏埴之工也。南方曰翚雉，攻金之工也。北方曰鵗雉，攻皮之工也。伊洛而南曰翚雉，设五色之工也。樊光注《尔雅》四方之雉，配工亦与贾同，唯翚雉不配工耳。案贾、樊所言之工，出於《考工记》耳，而《考工记》更有刮摩之工，凡有六工，非唯五也。且记是后世之书，少皞时工未必如记所说。又以工配雉无所冯据，不可采用。故杜不言。<br/><br/>　<br/><br/>　　利器用，正度量，夷民者也。夷，平也。○量音亮。<br/><br/>　　[疏]“利器”至“民者”。<br/><br/>　　○正义曰：雉声近夷，雉训夷，夷为平，故以雉名工正之官，使其利便民之器用，正丈尺之度，斗斛之量，所以平均下民也。樊光、服虔云：雉者夷也。夷，平也，使度量、器用平也。<br/><br/>　<br/><br/>　　九扈，为九农正，扈有九种也。春扈鳻鶞，夏扈窃玄，秋扈窃蓝，冬扈窃黄，棘扈窃丹，行扈唶唶，宵扈啧啧，桑扈窃脂，老扈鷃鷃。以九扈为九农之号，各随其宜以教民事。○扈音户。鳻，扶云反，又如字。鶞，敕伦反。唶，侧百反，又子夜反，又助额反。啧音责，又音赜。<br/><br/>　　[疏]注“扈有”至“民事”。<br/><br/>　　○正义曰：《释鸟》自“春鳸鳻鶞”至“宵扈啧啧”，凡七鳸，其文相次，与此注正同。李巡总释之云：“诸扈别春、夏、秋、冬四时之名。唶唶、啧啧，鸟声貌也。”郭璞曰：“诸鳸皆因其毛色、音声以为名。窃蓝，青色。”《释鸟》又云：“鶨，〈其鸟〉老。鳸，鴳。桑鳸，窃脂。”注《尔雅》者，舍人、李巡、孙炎、郭璞皆断老上属，鳸下属，解云：“鶨，一名〈其鸟〉老。鴳，一名鳸。鳸，雀也。”唯樊光断鶨〈其鸟〉为句，以老下属，注云：“《春秋》云：‘九扈为九农正。’九扈者，春扈，夏扈，秋扈，冬扈，棘扈，行扈，宵扈，桑扈，老扈。”是以老为下属，唯鴳不重耳。李巡云：“窃脂一名桑扈。”郭璞曰：“俗谓之青雀，觜曲，食肉，好盗脂膏，因名云。”郑玄《诗笺》云：“窃脂，肉食。”陆机《毛诗义疏》云：“窃脂，青雀也，好窃人脯肉及筩中膏，故以名窃脂也。”诸儒说窃脂，皆谓盗人脂膏也。即如此言，窃玄、窃黄者，岂复盗窃玄、黄乎？《尔雅·释兽》云：“虎窃毛，谓之虦猫”，“魋，如小熊，窃毛而黄”。窃毛皆谓浅毛，窃即古之浅字。但此鸟其色不纯。窃玄，浅黑也。窃蓝，浅青也。窃黄，浅黄也。窃丹，浅赤也。四色皆具，则窃脂为浅白也。其唶唶、啧啧，则声音为之名矣。其春扈鳻鶞，樊光云：“鳻鶞，言分循也。春扈分循五土之宜。”乃以人事名鸟，其义未必然也。《尔雅》老扈鴳字不重，贾、服皆云‘鷃鷃’，亦声音为名也。贾逵云：“春扈分循，相五土之宜，趣民耕种者也。夏扈窃玄，趣民耘苗者也。秋扈窃蓝，趣民收敛者也。冬扈窃黄，趣民盖藏者也。夏扈窃丹，为果驱鸟者也。行扈唶唶，昼为民驱鸟者也。宵扈啧啧，夜为农驱兽者也。桑扈窃脂，为蚕驱雀者也。老扈鷃鷃，趣民收麦令不得晏起者也。”舍人、樊光注《尔雅》，其言亦与贾同，其意皆谓以扈为官，还令依此诸扈而动作也。然则趣民耕耘，及收敛盖藏，其事可得召民使聚，而总号令之。其为果驱鸟，为蚕驱雀，岂得多置官，方使之就果树，入蚕室，为民驱之哉？又昼驱鸟，夜驱兽，不可竟日通宵常在田野。溥天之下，何以可周？且其言不经，难可据信也。杜云“以九扈为九农之号，各随其宜以教民事”，以旧说不可采用，又不能知其职掌，故末言之。<br/><br/>　<br/><br/>　　扈民无淫者也。扈，止也。止民使不淫放。自颛顼以来，不能纪远，乃纪於近。为民师而命以民事，则不能故也。”颛顼氏，代少皞者，德不能致远瑞，而以民事命官。○颛音专。顼，许玉反。<br/><br/>　　[疏]“自颛”至“故也”。<br/><br/>　　○正义曰：传言“少皞挚之立也，凤鸟適至”，则凤鸟以初立时至也。因其初立而有此瑞鸟，遂即以鸟纪事。云、火、水、龙，亦以初立而有此瑞，用之以纪庶事。自颛顼以来，初立之时，既无远瑞，不能纪於远，而乃纪於近。天瑞远，民事近。为民之师长，而命其官，以民事则为不能致远瑞故。<br/><br/>　<br/><br/>　　仲尼闻之，见於郯子而学之。於是仲尼年二十八。<br/><br/>　　[疏]注“年二十八”。<br/><br/>　　○正义曰：沈文何云：“襄三十一年注云：仲尼年十岁。计至此年二十七，今云二十八，误。”<br/><br/>　<br/><br/>　　既而告人曰：“吾闻之，天子失官，学在四夷，犹信。”失官，官不脩其职也。传言圣人无常师。<br/><br/>　　[疏]“失官学在四夷”。<br/><br/>　　○正义曰：王肃云：郯，中国也，故吴伐郯，季文子叹曰：中国不振旅，蛮夷入伐，吾亡无日矣。孔子称学在四夷，疾时学废也。郯，少皞之后，以其后则远，以其国则小矣。鲁，周公之后，以其世则近，以其国则大矣。然其礼不如郯，故孔子发此言也。失官为所居之官不脩其职也。仲尼学乐於苌弘，问官於郯子，是圣人无常师。<br/><br/>　<br/><br/>　　晋侯使屠蒯如周，请有事於雒与三涂。屠蒯，晋侯之膳宰也。以忠谏见进。雒，雒水也。三涂，山名，在陆浑南。○蒯，苦怪反。雒音洛。苌弘谓刘子曰：“客容猛，非祭也。其伐戎乎？陆浑氏甚睦於楚，必是故也。君其备之！”乃警戒备。警戒以备戎也。欲因晋以合势。○警音景。九月，丁卯，晋荀吴帅师涉自棘津，河岸名。使祭史先用牲于雒。陆浑人弗知，师从之。庚午，遂灭陆浑，数之以其贰於楚也。陆浑子奔楚，其众奔甘鹿。甘鹿，周地。周大获。先警戎备，故获。宣子梦文公携荀吴而授之陆浑，故使穆子帅师，献俘于文宫。欲以应梦。○俘，芳夫反。应，应对之应。<br/><br/>　　冬，有星孛于大辰，西及汉。夏之八月，辰星见在天汉西。今孛星出辰西，光芒东及天汉。○夏，户雅反，下文同。见，贤遍反。<br/><br/>　　[疏]注“夏之”至“天汉”。<br/><br/>　　○正义曰：星孛文在冬，下经、传皆无其月。但冬以十月为初，故以夏之八月解之也。《月令》：“仲秋之月，日在角，昏牵牛中。”大辰是房心尾也。其星处於东方之时，在角星之北，故以八月之昏，角星与日俱没，大辰见於西方也。天汉在箕、斗之间，於是时天汉西南东北邪列於天，大辰之星见在天汉之西也。今孛星又出於大辰之西，而尾东指光芒，历辰星而东及天汉也。<br/><br/>　<br/><br/>　　申须曰：“彗所以除旧布新也。申须，鲁大夫。○彗，似锐反，又音息遂反。<br/><br/>　　[疏]“彗所”至“新也”。<br/><br/>　　○正义曰：彗，扫帚也，其形似彗，故名焉。帚，所以埽去尘彗星象之故，所以除旧布新也。言此星见，必有除旧之事。<br/><br/>　<br/><br/>　　天事恒象，天道恒以象类告示人。今除於火，火出必布焉。诸侯其有火灾乎？”今火向伏，故知当须火出，乃布散为灾。○向，许亮反，又作乡。梓慎曰：“往年吾见之，是其徵也。徵，始有形象而微也。火出而见。前年火出时。○见，贤遍反，下及注并同。今兹火出而章，必火入而伏。随火没也。<br/><br/>　　[疏]“今兹”至“而伏”。<br/><br/>　　○正义曰：梓慎云：往年吾见之，是其徵也。当时火出之时，而彗星已见，是随火而行也。今年火星之出，而彗星章明，是彗渐益长，未即消灭，必当火入之时，与火俱伏也。服虔注木“火出而章，必火，火入而伏”，重火别句。孙毓云：“贾氏旧文无重火字。”<br/><br/>　<br/><br/>　　其居火也久矣，历二年。其与不然乎？言必然也。○与，如字，又音预。火出，於夏为三月，谓昏见。於商为四月，於周为五月。夏数得天，得天正。<br/><br/>　　[疏]注“得天正”。<br/><br/>　　○正义曰：斗柄所指，一岁十二月，分为四时。夏以建寅为正，则斗柄东指为春，南指为夏，是为得天四时之正也。若殷、周之正，则不得正。<br/><br/>　<br/><br/>　　若火作，其四国当之，在宋、卫、陈、郑乎？宋，大辰之虚也，大辰，大火。宋分野。○虚，起居反，下同。分，扶问反。<br/><br/>　　[疏]“宋大辰之虚”。<br/><br/>　　○正义曰：虚者，旧居之处也。陈为大皞之虚，郑为祝融之虚，卫为颛顼之虚，皆先王先公尝居此地，谓之虚可矣。大辰，星名，非人居也，而亦谓之虚者，以天之十二次，地之十二域，大辰为大火之次，是宋之区域，故谓宋为大辰之虚，犹谓晋地为参虚。<br/><br/>　<br/><br/>　　陈，大皞之虚也，大皞居陈，木火所自出。郑，祝融之虚也，祝融，高辛氏之火正，居郑。皆火房也。房，舍也。星孛天汉，汉，水祥也。天汉，水也。卫，颛顼之虚也，故为帝丘。卫，今濮阳县，昔帝颛顼居之，其城内有颛顼冢。○濮音卜。其星为大水，卫星营室，营室，水也。水，火之牡也。牡，雄也。○牡，茂后反。<br/><br/>　　[疏]“水火之牡”。<br/><br/>　　○正义曰：兽曰牝、牡，牡是雄也。阴阳之书有五行嫁娶之法，火畏水，故以丁为壬妃，是水为火之雄。<br/><br/>　<br/><br/>　　其以丙子若壬午作乎？水火所以合也。丙午火，壬子水，水火合而相薄，水少而火多，故水不胜火。○薄，本又作搏，音博。<br/><br/>　　[疏]注“丙午”至“胜火”。<br/><br/>　　○正义曰：丙是火日，午是火位。壬是水日，子是水位。故丙午为火，壬子为水。水火合而相薄，则是夫妻合而相亲。亲则将行其意，或水从火，或火从水。但彗在大辰为多，及汉为少，水少而火多，故水不胜火。火行其意，水必助之，故此丙子、壬午之日，当有火灾。<br/><br/>　<br/><br/>　　若火入而伏，必以壬午，尚未知今孛星当复随火星俱伏不，故言若。○复，扶又反。<br/><br/>　　[疏]“若火”至“壬午”。<br/><br/>　　○正义曰：刘炫云：丙子、壬午，虽俱是水、火合日，但二字之内，先言彊。若火入而伏，则连秋至春历大阴，水用事。虽同其欲，水当先火，故疑火入而伏，则必以壬午也。刘炫虽为此释，杜既无注，其壬午之事理则未详。<br/><br/>　<br/><br/>　　不过其见之月。”火见周之五月。郑裨灶言於子产曰：“宋、卫、陈、郑将同日火，若我用瓘斝玉瓒，郑必不火。”瓘，珪也。斝，玉爵也。瓒，勺也。欲以禳火。○裨，婢支反。瓘，古乱反。斝，古雅反。瓒，才旦反。勺，上若反。禳，本亦作攘，如羊反，下同。<br/><br/>　　[疏]注“瓘珪”至“禳火”。<br/><br/>　　○正义曰：瓘是玉名。此传所云皆是成就之器，故知瓘是珪也。斝是爵名，玉字在斝、瓒之间，知斝亦以玉为之，故云“斝，玉爵也。”《周礼·典瑞》云：“祼圭有瓒”，郑司农云：“於圭头为器，可以挹鬯祼祭，谓之瓒。”《国语》谓之鬯瓒。郑玄云：“汉礼，瓒槃大五升，口径八寸，下有槃，口径一尺。”《考工记·玉人》云：“祼圭尺有二寸，有瓒，以祀庙。”郑玄云：“瓒如槃，其柄用圭，有流前注。”郑玄《诗笺》云：“圭瓒之状，以圭为柄，黄金为勺，青金为外，朱中央。”是瓒为勺，共祭祀之器也。裨灶欲用此三物以禳火。<br/><br/>　<br/><br/>　　子产弗与。以为天灾流行，非禳所息故也，为明年宋卫陈郑灾传。<br/><br/>　　吴伐楚。阳匄为令尹，卜战，不吉。阳匄，穆王曾孙令尹子瑕。○匄，古害反。<br/><br/>　　[疏]“卜战不吉”。<br/><br/>　　○正义曰：阳匄心不决，死战必杀将，将死是不吉也。司马子鱼志在必死，不以将死为凶，故卜之得吉。败吴之后，吴人败之，终是不吉。<br/><br/>　　○注“穆王曾孙”。<br/><br/>　　○正义曰：依《世本》，穆王生王子扬，扬生尹，尹生令尹匄。<br/><br/>　<br/><br/>　　司马子鱼曰：“我得上流，何故不吉？子鱼，公子鲂也。顺江而下，易用胜敌。○鲂音房。易，以豉反。且楚故，司马令龟，我请改卜，令曰，鲂也以其属死之，楚师继之，尚大克之！”吉。得吉兆。战于长岸。子鱼先死，楚师继之，大败吴师，获其乘舟馀皇。馀皇，舟名。○乘，如字，又绳证反，下同。使随人与后至者守之，环而堑之，及泉，环，周也。○环，如字，又音患。堑，七艳反。盈其隧炭，陈以待命。隧，出入道。○隧音遂，下同。炭，吐旦反。<br/><br/>　　[疏]注“隧出入道”。<br/><br/>　　○正义曰：守舟者虽环而堑之，堑犹不合，有出入之路，故满路置火以防吴人也。<br/><br/>　<br/><br/>　　吴公子光，光诸樊子阖庐。○阖，户腊反。庐，力居反。请於其众曰：“丧先王之乘舟，岂唯光之罪，众亦有焉。请藉取之，以救死。”藉众之力以取舟。○丧，息浪反。众许之。使长鬛者三人，长鬛，多髭须。与吴人异形状，诈为楚人。○和鬛，力辄反。髭，子斯反。须音须。潜伏於舟侧，曰：“我呼馀皇，则对。”师夜从之。师，吴师也。○呼，呼路反，又如字，下同。三呼，皆迭对。迭，更也。○迭，待结反，又音弟。更音庚。楚人从而杀之。楚师乱，吴人大败之，取馀皇以归。传言吴光有谋。<br/><br/>　　【经】十有八年，春，王三月，曹伯须卒。（未同盟而赴以名。）<br/><br/>　　夏，五月，壬午，宋、卫、陈、郑灾。来告，故书。天火曰灾。<br/><br/>　　[疏]注“来告”至“曰灾”。正义曰：传称“皆来告火”，知是来告，故书也。《春秋》书他国之灾，皆是来告而书。《公羊传》曰：“宋、卫、陈、郑灾，何以书？记异也。何异尔？异其同日而俱灾。外异不书，此何以书？为天下记异也。”《穀梁》亦云：“其志以同日也。”杜因此传有“来告”之文，故显而异之。“天火曰灾”，宣十六年传例也。<br/><br/>　<br/><br/>　　六月，邾人入鄅。鄅国，今琅邪开阳县。○鄅音禹。许慎、郭璞皆音矩，国名。琅音郎，本或作郎。<br/><br/>　　秋，葬曹平公。<br/><br/>　　冬，许迁于白羽。自叶迁也。畏郑而乐迁，故以自迁为文。○叶，始涉反。<br/><br/>　　[疏]注“自叶”至“为文”。<br/><br/>　　○正义曰：成十五年许迁于叶。自是以后，许常以叶为都。九年许迁于夷，是自叶迁于夷也。十三年传曰：“楚之灭蔡也，灵王迁许、胡、沈、道、房、申於荆焉。平王即位，既封陈、蔡，而皆复之，礼也。”注云：“荆，荆山也。”灭蔡在十一年，许又从夷迁於荆山。平王复之，复其本国，许又归於叶也。故知此年迁于白羽，是其自叶迁也。且传云“叶在楚方城外之蔽”，明其欲迁之时，许在叶也。案传王子胜言於楚子，使之迁许，则是楚人迁许，非许自迁。楚虽发意迁许，许亦畏郑乐迁，故以自迁为文。若许不乐迁，楚强迁之，当云“楚人迁许”，如“宋人迁宿”、“齐人迁阳”之类，不得云“许迁于白羽”。以其自迁为文，知许人自乐迁也。<br/><br/>　<br/><br/>　　【传】十八年，春，王二月，乙卯，周毛得杀毛伯过（毛伯过，周大夫。得，过之族。○过，古禾反。）而代之。（代居其位。）<br/><br/>　　[疏]注“代居其位”。<br/><br/>　　○正义曰：毛氏世有采地，为畿内之国。於时天子微弱，故自杀自代，不能禁之。<br/><br/>　<br/><br/>　　苌弘曰：“毛得必亡，是昆吾稔之日也，侈故之以。昆吾，夏伯也。稔，熟也。侈恶积熟，以乙卯日与桀同诛。○苌，直良反。稔，而审反。侈，昌氏反，又尸氏反。夏，户雅反。而毛得以济侈於王都，不亡何待！”为二十六年毛伯奔楚传。<br/><br/>　　[疏]“是昆”至“何待”。<br/><br/>　　○正义曰：是乙卯者，昆吾之君恶熟之日也。由其侈，故以此日死也。而毛得以此日成其侈恶於王都，不亡何待！<br/><br/>　　○注“昆吾”至“同诛”。<br/><br/>　　○正义曰：《郑语》云：黎为高辛氏火正，命之曰祝融。其后八姓，昆吾为夏伯。《楚世家》云：颛顼生称，称生卷章，卷章生黎。黎为高辛氏火正。共工氏作乱，帝使黎诛之而不尽。帝诛黎，使其弟吴回居火正，为祝融。回生陆终。终生子六人，坼剖而产焉。其长曰昆吾。虞翻曰：“昆吾为已姓，封昆吾。”《世本》云：“昆吾者，卫是也。”然则昆吾，国名。言昆吾夏伯者，以表昆吾国君，其上世尝为夏伯。其恶熟诛者，非此为伯之身，当是后世之孙。以《诗》云：“韦顾既伐，昆吾夏桀”，共桀同文，又传云“乙卯亡”，知以乙卯日与桀同时诛。<br/><br/>　<br/><br/>　　三月，曹平公卒。为下会葬见原伯起本。<br/><br/>　　夏，五月，火始昏见。火，心星。○见，贤遍反。丙子，风。梓慎曰：“是谓融风，火之始也。东北曰融风。融风，木也。木，火母，故曰火之始。<br/><br/>　　[疏]注“东北”至“之始”。<br/><br/>　　○正义曰：东北曰融风，《易纬》作调风，俱是东北风。一风有二名。东北，木之始，故融风为木也。木是火之母，火得风而盛，故融为火之始。<br/><br/>　<br/><br/>　　七日，其火作乎？”从丙子至壬午七日。壬午，水火合之日，故知当火作。戊寅，风甚。壬午，大甚。<br/><br/>　　[疏]“戊寅”至“大甚”。<br/><br/>　　○正义曰：甚者，益盛之言也。丙子初风，连日不息，至戊寅而风益甚，至壬午而风又大甚。初言融风，是东北风也。盖自丙子至壬午，风不回而稍益盛。传虽主言鲁国之风，彼四国亦当然也。<br/><br/>　<br/><br/>　　宋、卫、陈、郑皆火。梓慎登大庭氏之库以望之，大庭氏，古国名，在鲁城内。鲁於其处作库。高显，故登以望气，参近占以审前年之言。○大甚，本或作火甚。处，昌虑反，下祭处同。故登以望气，本或作以望氛气。<br/><br/>　　[疏]注“大庭”至“之言”。<br/><br/>　　○正义曰：大庭氏，古天子之国名也。先儒旧说皆云，炎帝号神农氏，一曰大庭氏。服虔云：“在黄帝前。”郑玄《诗谱》云大庭在轩辕之前。亦以大庭为炎帝也。对文则藏马曰厩，藏车曰库。《曲礼》云：“在府言府，在库言库。”郑玄云：“府谓宝藏货贿之处，库谓车马兵甲之处。”又《大学》云：“未有府库，财非其财者”，则库亦藏财货，非独车马甲兵也。古之大庭，尝都於鲁，其虚在鲁城内，鲁於其处作库，而其地高显，故梓慎登之以望气。梓慎往年言“其将火”，今更望气，参验近占，以审已前年之言信也。梓慎所望，望天气耳，非能望见火也，而何休难云：“宋、卫、陈、郑去鲁，皆数千里，为登高以见其火，岂实事哉？”刘炫云：案《左传》不言望火，何以言见其火？玄卿以为孔子登泰山，见吴门之白马，离娄睹千里之毫末，梓慎既非常人，何知不见数百里之烟火？孔子在陈，知桓僖灾者，岂复望见之乎？若见火知灾，则人皆知之矣，何所贵乎梓慎，《左氏传》而编记之哉？且四国去鲁，才数百里，而何休云数千里，虽意欲其远，亦虚妄之极。梓慎所望，自当有以知之，不知见何气知其灾也。服虔云：四国次有火气也。梓慎不言夜望，安知望次。陈独无次，何所望哉！今以为服解义或然也。<br/><br/>　<br/><br/>　　曰：“宋、卫、陈、郑也。”数日，皆来告火。言经所以书。○数，所主反。裨灶曰：“不用吾言，郑又将火。”前年裨灶欲用瓘斝禳火，子产不听。今复请用之。○禳，如羊反。复，扶又反，下同。郑人请用之。信灶言。子产不可。子大叔曰：“宝，以保民也。若有火，国几亡。可以救亡，子何爱焉？”子产曰：“天道远，人道迩，非所及也，何以知之？灶焉知天道？是亦多言矣，岂不或信？”多言者或时有中。○几音祈，又音机，下同。灶焉，於虔反。中，丁仲反。遂不与，亦不复火。传言天道难明，虽裨灶犹不足以尽知之。郑之未灾也，里析告子产曰：“将有大祥，里析，郑大夫。祥，变异之气。○析，星历反。大祥，或作火祥，非也。<br/><br/>　　[疏]“将有大祥”。<br/><br/>　　○正义曰：祥者，善恶之徵。《中庸》云：“国家将兴，必有祯祥。”祥则吉祥也。“国家将亡，必有妖孽”。孽则凶祥也。则祥是善事，而析里以民动国亡为大祥者，彼对文言耳。《书·序》云：“亳有祥，桑穀共生于朝。”《五行传》云：时有青眚、青祥、白眚、白祥之类。皆以恶徵为祥。是祥有善有恶，故杜云“祥，变异之气”。<br/><br/>　<br/><br/>　　民震动，国几亡。吾身泯焉，弗良及也。言将先灾死。○泯，面忍反。先，悉荐反。<br/><br/>　　[疏]“弗良及也”。<br/><br/>　　○正义曰：良是语辞。史传多云“良所未悟”，“良有以也”，是古今共有此语也。而服虔云：“弗良及也，不能及也。良，能也。”能非良之训，妄言耳。<br/><br/>　<br/><br/>　　国迁，其可乎？”子产曰：“虽可，吾不足以定迁矣。”子产天灾不可逃，非迁所免，故讬以知不足。○知音智。及火，里析死矣，未葬，子产使舆三十人迁其柩。以其常与己言故。○舆音馀。柩，其又反。火作，子产辞晋公子、公孙于东门。晋人新来，未入，故辞不使前也。<br/><br/>　　[疏]注“晋人”至“前也”。<br/><br/>　　○正义曰：下云：“出新客，禁旧客勿出於官”，此辞於东门，明是晋人新来，未入，故辞之，不使前也。此新来盖聘使也。晋人往因丽姬之难，诅无畜群公子，故文、襄之世，公子皆出在他国。自成公更立公族，国内始有公子，故使之来聘也。自晋適郑，当入西门，而辞之东门者，郑城西临洧水，其西无门，盖从东门入为便，故辞于东门。<br/><br/>　<br/><br/>　　使司寇出新客，新来聘者。禁旧客勿出於宫。为其知国情，不欲令去。○为，于伪反。令，力呈反。使子宽、子上巡群屏摄，至于大宫。二子，郑大夫。屏摄，祭祀之位。大宫，郑祖庙。巡行宗庙，不得使火及之。○行，下孟反，下文行火、下注履行同。<br/><br/>　　[疏]注“二子”至“之位”。<br/><br/>　　○正义曰：子宽，游吉之子。《世族谱》子宽与游速浑罕为一人。驷带字子上，六年死矣。此别有子上，非驷带也。《世族谱·杂人》内有子上，无子宽，明子宽与浑罕为一人也。《楚语》说事神之礼云：“使名姓之后，能知牺牲之物，彝器之量，屏摄之位，坛场之所，而心率旧典者，为之宗。”知屏摄是祭祀之位也。郑众云：“摄，摄束茅以为屏蔽”，其事或当然。<br/><br/>　<br/><br/>　　使公孙登徙大龟。登，开卜大夫。使祝史徙主礻石於周庙，告於先君。礻石，庙主石函。周庙，厉王庙也。有大灾，故合群主於祖庙，易救护。○礻石音石。函音咸。易，以豉反。<br/><br/>　　[疏]注“礻石庙”至“救护”。正义曰：每庙木主，皆以石函盛之。当祭，则出之。事毕，则纳於函，藏於庙之北壁之内，所以辟火灾也。文二年传云：“郑祖厉王”，故知郑之周庙，是厉王庙也。既有火灾，皆须防守，故合群主，就於祖王庙，易救护也。卫次仲云：“右主八寸，左主七寸，广厚三寸，穿中央，达四方也。”范甯云：“天子主长尺二寸，诸侯主长一尺也。”《白虎通》云：“纳之西壁。”<br/><br/>　<br/><br/>　　使府人、库人各儆其事。儆，备火也。○儆音景。<br/><br/>　　[疏]“使府人库人各儆其事”。<br/><br/>　　○正义曰：《曲礼》云：“在府言府，在库言库”，皆是藏财贿之处，故使其人各自儆守以防火也。《周官》有大府、内府、外府、天府、玉府、泉府，而无掌库之官，盖府库通言，库亦谓之府也。诸侯国异政殊，故府库并言也。<br/><br/>　<br/><br/>　　商城公儆司宫，商成公，郑大夫。司宫，巷伯寺人之宫。出旧宫人，寘诸火所不及。旧宫人，先公宫女。○寘，之豉反。司马、司寇列居火道，备非常也。行火所焮。焮，炙也。○焮，许靳反。城下之人，伍列登城。为部伍登城，备奸也。<br/><br/>　　[疏]“行火”至“登城”。<br/><br/>　　○正义曰：此承司马、司寇之下，亦是二官使之，行火所炙，欲令人救之也。言城下之人，为部伍行列以登城，亦是司马、司寇之人备奸寇也。<br/><br/>　<br/><br/>　　明日，使野司寇各保其徵。野司寇，县士也。火之明日，四方乃闻灾，故戒保所徵役之人。<br/><br/>　　[疏]注“野司”至“之人”。<br/><br/>　　○正义曰：传言野司寇，则司寇之官在野。《周礼》司寇属官有县士掌野知野司寇是县士也。郑玄县士注云：“地距王城二百里以外至三百里曰野，三百里以外至四百里曰县，四百里以外至五百里曰都。都、县、野之地，其邑非王子弟、公卿大夫之采地，则皆公邑也，谓之县，县士掌其狱焉。言掌野者，郊外曰野，大总言之也。狱居近野之县狱，在二百里上；县之狱，在三百里上；都之县狱，在四百里上。”如郑此言，采邑之民有狱，则采地之官长各自断之。若公邑之民有狱，则县士断之。县士，司寇属官，所掌在野，故此传谓之野司寇也。县士职曰：“各掌其县之民数，而听其狱讼。若邦有大役，聚众庶，则各掌其县之禁令。”则诸侯县士亦当然也。县士分在四方，不闻火。火之明日，四方乃闻有灾，故戒使各保其所应受所徵役之人，皆令具备，以待上命，虑有所须当徵之。<br/><br/>　<br/><br/>　　郊人助祝史除於国北，为祭处於国北者，就大阴禳火。<br/><br/>　　[疏]“郊人”至“国北”。<br/><br/>　　○正义曰：《周礼》乡在郊内，遂在郊外，诸侯亦当然。郊人，当谓郊内乡之人也。祝史，掌祭祀之宫也。使此乡人助祝史除地，在城之北作坛场，为祭处也。就国北者，南为阳，北为阴，就大阴禳火也。<br/><br/>　<br/><br/>　　禳火于玄冥、回禄，玄冥，水神。回禄，火神。○冥，亡丁反。<br/><br/>　　[疏]注“玄冥”至“火神”。<br/><br/>　　○正义曰：《月令》冬云“其神玄冥”，知玄冥水神也。《周语》云：“夏之亡也，回禄信於黔隧。”先儒注《左传》及《国语》者，皆云回禄火神，或当有所见也。二十九年传“脩及熙为玄冥”，则玄冥祭脩、熙，不知回禄祭何人。楚之先吴回为祝融，或云回禄即吴回也。祭水神，欲令水抑火。祭火神，欲令火自止。禳其馀灾，虑更火也。<br/><br/>　<br/><br/>　　祈于四鄘。鄘，城也。城积土，阴气所聚，故祈祭之，以禳火之馀灾。○鄘音容。书焚室而宽其征，与之材。征，赋税也。○税，始锐反。三日哭，国不市。示忧戚，不会市。使行人告於诸侯。宋、卫皆如是。陈不救火，许不吊灾，君子是以知陈、许之先亡也。不义，所以亡。<br/><br/>　　[疏]“陈许之先亡也”。<br/><br/>　　○正义曰：哀十七年楚灭陈也。定六年“郑游速帅师灭许”。其后复立许悼公之孙成，是为元公。其子结元年，获麟之岁也。当战国首为楚所灭。<br/><br/>　<br/><br/>　　六月，鄅人藉稻。禹冢莝妘姓国也。其君自出藉稻，盖履行之。○妘音云。<br/><br/>　　[疏]注“鄅妘”至“行之”。<br/><br/>　　○正义曰：鄅为妘姓，《世本》文也。周之六月，夏之四月，种稻之时，其君自出观行之。藉犹藉蹈，藉，践履之义，故为履行之。服虔云：“藉，耕种於藉田也。”<br/><br/>　<br/><br/>　　邾人袭鄅，鄅人将闭门。邾人羊罗摄其首焉。斩得闭门者头。<br/><br/>　　[疏]“摄其首焉”。正义曰：摄训为持也。斩得闭门者首，而持其头。<br/><br/>　<br/><br/>　　遂入之，尽俘以归。鄅子曰：“余无归矣。”从帑於邾。邾庄公反鄅夫人，而舍其女。为明年宋伐邾起。○俘，芳夫反。帑音奴。<br/><br/>　　[疏]“而舍其女”。<br/><br/>　　○正义曰：言止舍其女而留之。<br/><br/>　<br/><br/>　　秋，葬曹平公。往者见周原伯鲁焉，原伯鲁，周大夫。与之语，不说学。归以语闵子马。闵子马曰：“周其乱乎！夫必多有是说，而后及其大人。国乱俗坏，言者適多，渐以及大人。大人，在位者。○说学音悦。以语，鱼据反。大人患失而惑，又曰，可以无学，无学不害。患有学而失道者以惑其意。不害而不学，则苟而可。以为无害，遂不学，则皆怀苟且。於是乎下陵上替，能无乱乎？夫学，殖也，不学将落，原氏其亡乎！”殖，生长也。言学之进德，如农之殖苗，日新日益。○替，他计反。殖，特力反。长，丁丈反。<br/><br/>　　[疏]“周其”至“亡乎”。<br/><br/>　　○正义曰：周室其将乱乎！夫其国内之人，必多有是不说学问之说也。国内多有此言，而后流传及其在位之大人。大人，谓公卿大夫也。大人患其国内有多学而失其道者，而疑惑於此言，谓此言有道理也。大人於是又为言曰，其实可以无学，无学不为害也。以为无害而遂不学，则苟且而可也。一国之人，皆怀苟且，不识上下之序，不知尊卑之义。於是在下者陵侮其上，在上者替废其位，上下失分，能无乱乎？夫学如殖草木也，令人日长日进，犹草木之生枝叶也。不学，则才知日退，将如草木之队落枝叶也，原氏其亡灭乎！<br/><br/>　<br/><br/>　　七月，郑子产为火故，大为社，为，治也。○为，火故，于伪反，下将为蒐同。祓禳於四方，振除火灾，礼也。振，弃也。○祓，芳佛反，徐音废。<br/><br/>　　[疏]“大为”至“礼也”。<br/><br/>　　○正义曰：祭社有常，而云“大为社”者，此非常祭之月，而为火特祭。盖君臣肃共，礼物备具，大於常祭，故称大也。《周礼·女巫》：“掌祓除衅浴。”祓、禳，皆除凶之祭，遍於四方之神，如《尚书》“咸秩无文”，苟可祭者，悉皆祭之，所以振讯除去火灾，礼也。嫌多祭非礼，故礼之。<br/><br/>　<br/><br/>　　乃简兵大蒐，将为蒐除。治兵於庙，城内地迫，故除广之。子大叔之庙在道南，其寝在道北，其庭小。庭，蒐场也。○场，直长反。<br/><br/>　　[疏]“子大”至“道北”。<br/><br/>　　○正义曰：郑简公之卒，将为葬除，亦欲毁游氏之庙，则游吉宅近大路，故数将彻毁也。其庙当在宅内，以其居处狭隘，故庙在道南，寝在道北也。寝即游吉所居宅也。<br/><br/>　<br/><br/>　　过期三日，处小不得一时毕。○处，昌虑反。<br/><br/>　　[疏]“过期三日”。<br/><br/>　　○正义曰：此量其庭之大小而豫计之。以庭小之故，当过期三日，欲除道使阔，望及期得了，亦不知本期当几日也。<br/><br/>　<br/><br/>　　使除徒陈於道南庙北，曰：“子产过女而命速除，乃毁於而乡。而，女也。毁女所乡。○女音汝，注同。乡，许亮反，本又作向，注同。子产朝，朝君。过而怒之，怒不毁。除者南毁。子产及冲，使从者止之曰：“毁於北方。”言子产仁，不忍毁人庙。○冲，昌容反。从，才用反。火之作也，子产授兵登陴。子大叔曰：“晋无乃讨乎！”辞晋公子、公孙而授兵，似若叛晋。○陴，婢支反。子产曰：“吾闻之，小国忘守则危，况有灾乎！国之不可小，有备故也。”既，晋之边吏让郑曰：“郑国有灾，晋君大夫不敢宁居，卜筮走望，不爱牲玉。郑之有灾，寡君之忧也。今执事扌间然授兵登陴，扌间然，劲忿貌。○守，手又反，一音如字。扌间，遐板反。劲，吉政反。<br/><br/>　　[疏]“卜筮”至“牲玉”。<br/><br/>　　○正义曰：言为郑卜筮，何故有灾，宜祷何神，奔走而望祭之。祭山川，故为望也。庄二十五年传云：“天灾有弊无牲”，而云“不爱牲玉”者，天之见异，非求人饮食。随时告请，则有币无牲。若祭求弭灾者，则当有牲。《云汉》之诗，美宣王为旱祷神，云：“靡爱斯牲，圭璧既卒”。亦是用牲玉也。<br/><br/>　　○注“扌间然劲忿貌”。<br/><br/>　　○正义曰：服虔云：“扌间然，猛貌也。”《方言》云：“扌间，猛也。晋、魏之间曰扌间。”杜言劲忿貌，亦是猛也。但述晋人责郑之意，故以劲忿解之。<br/><br/>　<br/><br/>　　将以谁罪？边人恐惧，不敢不告。”子产对曰：“若吾子之言，敝邑之灾，君之忧也。敝邑失政，天降之灾，又惧谗慝之间谋之，以启贪人，荐为敝邑不利，荐，重也。○恐，丘勇反。慝，他得反。间，间厕之间。荐，在遍反。重，直用反，下文同。<br/><br/>　　[疏]“将以谁罪”。<br/><br/>　　○正义曰：将以谁为罪，而欲授兵？疑其畏晋袭之，欲御晋击之。<br/><br/>　<br/><br/>　　以重君之忧。幸而不亡，犹可说也。说，解也。不幸而亡，君虽忧之，亦无及也。郑有他竟，望走在晋。言郑虽与他国为竟，每瞻望晋归赴之。○竟音境。<br/><br/>　　[疏]“望走在晋”。<br/><br/>　　○正义曰：其所瞻望奔走而归之者，唯在晋耳。<br/><br/>　<br/><br/>　　既事晋矣，其敢有二心？”传言子产有备。<br/><br/>　　[疏]注“传言子产有备”。<br/><br/>　　○正义曰：国有火灾，惧被人袭，登陴迁守，是有备也。<br/><br/>　<br/><br/>　　楚左尹王子胜言於楚子曰：“许於郑，仇敌也，而居楚地，以不礼於郑。十三年，平王复迁邑，许自夷迁居叶，恃楚而不事郑。<br/><br/>　　[疏]“而居楚地”。<br/><br/>　　○正义曰：当时许都於叶。《释例·土地名》叶在楚界。许本逼於郑，请迁近楚。楚以叶与之，故为居楚地。○“十三”至“居叶”。<br/><br/>　　○正义曰：案十三年云：“楚师之灭蔡也，灵王迁许、胡、沈、道、房、申於荆”。则许从夷迁向荆也。平王复之，当从荆却向夷，自夷向叶。注不言自荆还叶者，盖以许迁於夷见经，故据以为言，其实自荆迁也。<br/><br/>　<br/><br/>　　晋、郑方睦，郑若伐许，而晋助之，楚丧地矣。君盍迁许？许不专於楚，自以旧国，不专心事楚。○丧，息浪反。盍，户腊反。<br/><br/>　　[疏]注“自以”至“事楚”。<br/><br/>　　○正义曰：刘炫云：当时许之於楚，更无异望。非敢恃旧国不事楚，当以畏郑之故，外设备御，不得专心事楚耳。今杜必以为“旧国不专心事楚”者，以此传许谓郑人云“余旧国”。许畏於郑，尚以旧国不肯事郑，明以旧国亦不专心事楚。刘以为畏郑，不专心事楚，苟背传文而规杜氏，非也。<br/><br/>　<br/><br/>　　郑方有令政，许曰‘余旧国也’，许先郑封。○先，悉荐反。郑曰‘余俘邑也’，隐十一年，郑灭许而复存之，故曰我俘邑。○复，扶又反。叶在楚国，方城外之蔽也。为方城外之蔽障。○障，章亮反。土不可易，易，轻也。○易，以豉反。国不可小，谓郑。许不可俘，雠不可启。君其图之！”楚子说。○说音悦。冬，楚子使王子胜迁许於析，实白羽。於传时白羽改为析。○析，星历反。<br/><br/>　　【经】十有九年，春，宋公伐邾。（为鄅。○为，于伪反。）<br/><br/>　　夏，五月，戊辰，许世子止弑其君买。加弑者，责止不舍药物。○弑音试。舍音舍。<br/><br/>　　[疏]注“加弑”至“药物”。<br/><br/>　　○正义曰：案传许君饮止之药而卒耳，实非止弑也。言“书曰‘弑其君’”，则仲尼新意书弑也。实非弑而加弑者，责止事父不舍其药物。言药当信医，不须已自为也。《释例》曰：“医非三世，不服其药，古之慎戒也。人子之孝，当尽心尝祷而已，药物之齐，非所习也。许止身为国嗣，国非无医，而轻果进药，故罪同於弑。虽原其本心，而《春秋》不赦其罪，盖为教之远防也。”<br/><br/>　<br/><br/>　　己卯，地震。无传。<br/><br/>　　秋，齐高发帅师伐莒。<br/><br/>　　冬，葬许悼公。无传。<br/><br/>　　【传】十九年，春，楚工尹赤迁阴于下阴，（阴县，今属南乡郡。）令尹子瑕城郏。叔孙昭子曰：“楚不在诸侯矣！其仅自完也，以持其世而已。”（迁阴城郏，皆欲以自完守。○郏，古洽反。仅音觐。持，如字，本或作恃怙之恃，非也。）<br/><br/>　　楚子之在蔡也，盖为大夫时往聘蔡。<br/><br/>　　[疏]注“盖为”至“聘蔡”。<br/><br/>　　○正义曰：贾逵云：楚子在蔡为蔡公时也。杜以楚子十一年为蔡公，十三年而即位。若在蔡生子，唯一二岁耳，未堪立师傅也。至今七年，未得云“建可室矣”，故疑为大夫时聘蔡也。<br/><br/>　<br/><br/>　　郹阳封人之女奔之，生大子建。郹阳，蔡邑。○郹，古阒反。及即位，使伍奢为之师。伍奢，伍举之子，伍员之父。○员音云。费无极为少师，无宠焉，欲谮诸王，曰：“建可室矣。”室，妻也。○少，诗照反。王为之聘於秦，无极与逆，劝王取之。正月，楚夫人嬴氏至自秦。王自取之，故称夫人至，为下拜夫人起。○王为，于伪反，注同。与音预。嬴音盈。<br/><br/>　　鄅夫人，宋向戌之女也，故向宁请师。宁，向戌子也，请於宋公伐邾。○向，伤亮反。戌音恤。二月，宋公伐邾，围蟲。三月，取之。蟲，邾邑。不书围取，不以告。○蟲，直中反。<br/><br/>　　[疏]注“蟲邾”至“以告”。<br/><br/>　　○正义曰：隐四年，“莒人伐杞，取牟娄”，僖二十三年，“齐侯伐宋围缗”。伐国而围邑取邑皆书於经，知此不书围取，不以告也。<br/><br/>　<br/><br/>　　乃尽归鄅俘。<br/><br/>　　夏，许悼公疟。五月，戊辰，饮大子止之药，卒。止独进药，不由医。○疟，鱼略反，病也。<br/><br/>　　[疏]注“止独”至“由医”。<br/><br/>　　○正义曰：言饮大子止之药，专以止为药主，是止独进药，不由医也。<br/><br/>　<br/><br/>　　大子奔晋。书曰：“弑其君。”君子曰：“尽心力以事君，舍药物可也。”药物有毒，当由医，非凡人所知。讥止不舍药物，所以加弑君之名。○舍音舍，下注舍子同。<br/><br/>　　[疏]“君子”至“可也”。<br/><br/>　　○正义曰：此君子论止之罪也。言为人臣子，尽心尽力以事君父，如《礼记》文王世子之为，即自足矣。如此则舍去药物，己不干知，於礼可也。此许世子不舍药物，致令君死，是违人子之道，故《春秋》书其弑君，解经书弑君之意也。<br/><br/>　<br/><br/>　　邾人、郳人、徐人会宋公。乙亥，同盟于蟲。终宋公伐邾事。○郳，五兮反。楚子为舟师以伐濮。濮，南夷也。○濮音卜。<br/><br/>　　[疏]“楚子”至“伐濮”。<br/><br/>　　○正义曰：费无极因此生意，令王收南方，使大子居城父，举此为发端。<br/><br/>　<br/><br/>　　费无极言於楚子曰：“晋之伯也，迩於诸夏，而楚辟陋，故弗能与争。若大城城父，而寘大子焉，城父，今襄城城父县。○伯音霸，又如字。夏，户雅反。辟，四亦反。父音甫。寘，之豉反。以通北方，王收南方，是得天下也。”王说，从之。故太子建居于城父。令尹子瑕聘于秦，拜夫人也。为明年谮大子张本。故以为夫人，遣谢秦。○说音悦。<br/><br/>　　秋，齐高发帅师伐莒。莒不事齐故。莒子奔纪鄣。纪鄣，莒邑也。东海赣榆县东北有纪城。○鄣音章。赣，古弄反，如淳音耿弇。榆音俞。使孙书伐之。孙书，陈无宇之子子占也。初，莒有妇人，莒子杀其夫，已为嫠妇。寡妇为嫠。○嫠，力之反，本又作釐。及老，讬於纪鄣，纺焉以度而去之。因纺纑，连所纺，以度城而藏之，以待外攻者，欲报雠。○纺，芳往反。度，待洛反，注同。去，起吕反。裴松之注《魏志》云，古人谓藏为去。案今关中犹有此音。纑，力吴反，麻缕也。<br/><br/>　　[疏]“及老”至“去之”。<br/><br/>　　○正义曰：纺谓纺麻作纑也。此妇人以麻纑度城高下，令长与城等，而去藏之。去即藏也。字书去作弆，羌莒反，谓掌物也。今关西仍呼为弆。东人轻言为去，音莒。刘炫云：纺谓纺麻作纑为布。作纑之法，有小绳纪其升缕。纑既为布，绳无所用。妇人不肯弃之，积而留之，以此小绳度城而去之。<br/><br/>　　○注“因纺”至“报雠”。正义曰：连所纺者，谓连所纺之纑以为绳，故下云投绳城外。或解以连纪纑之绳。然纪纑之绳，其物细小而短，何可以度城？妇人意欲报雠，故藏纑以为绳。故杜云“连所纺”。所纺，即纑也。<br/><br/>　<br/><br/>　　及师至，则投诸外。投绳城外，随之而出。<br/><br/>　　[疏]注“投绳”至“而出”。<br/><br/>　　○正义曰：传言投诸外者，当是系绳城上，而投其所垂於外，妇人则随之而出。刘炫云：唯投绳城外，妇人不出。今知不然者，妇人既讬於纪鄣，则是爱惜身命。若投绳不去，身则交死。若唯系绳城上，则身不离城，何得言“献诸子占”？明知将此妇人而献之。子占师则因绳在城，而夜縋登焉。刘以为唯投城外，而规杜氏，非也。<br/><br/>　<br/><br/>　　或献诸子占。子占使师夜縋而登。缘绳登城。○縋，直伪反。登者六十人，縋绝，师鼓噪。城上之人亦噪。莒共公惧，启西门而出。七月，丙子，齐师入纪。传言怨不在大。○噪，素报反。城上之人亦噪，一本作上之人亦噪。共音恭。<br/><br/>　　[疏]“入纪”。<br/><br/>　　○正义曰：此纪即上纪鄣也。《释例·土地名》於莒地有纪鄣、纪二名。东海赣榆县东北有纪城。<br/><br/>　<br/><br/>　　是岁也，郑驷偃卒。子游娶於晋大夫，生丝，弱。子游，驷偃也。弱，幼少。○少，诗照反。其父兄立子瑕。子瑕，子游叔父驷乞。<br/><br/>　　[疏]注“子瑕子游叔父”。<br/><br/>　　○正义曰：案《世本》，子游、子瑕并公孙夏之子。杜云叔父，未详。<br/><br/>　<br/><br/>　　子产憎其为人也，憎子瑕。且以为不顺，舍子立叔，不顺礼也。弗许，亦弗止。许之为违礼，止之为违众，故中立。驷氏耸。耸，惧也。○耸，息勇反。<br/><br/>　　[疏]注“耸惧也”。<br/><br/>　　○正义曰：《释诂》云：“竦，惧也。”竦与耸音义同。<br/><br/>　<br/><br/>　　他日，丝以告其舅。冬，晋人使以币如郑，问驷乞之立故。驷氏惧，驷乞欲逃。子产弗遣。请龟以卜，亦弗予。大夫谋对。子产不待而对客曰：“郑国不天，不获天福。寡君之二三臣，札瘥夭昏。大死曰札，小疫曰瘥，短折曰夭，未名曰昏。○札，侧八反，一音截。《字林》作〈歹止〉，壮列反，云夭死也。瘥，才何反，《字林》作〈歹差〉。夭，於表反。昏，如字。疫音役。<br/><br/>　　[疏]注“大死”至“曰昏”。正义曰：此皆贾逵言也。《周礼·大司乐》云：大札令弛县，郑玄云：“札疫疠也。”是札，大疫死也。《尔雅》云“瘥，病也”。以此说死事，而与札相对，故解为小疫也。成二年传说郑灵公早死云“夭子蛮”，是夭为少死也。《尚书》六极，一曰凶短折。孔安国云：“短未六十，折未三十。”是短折为早死之名，故为夭也。子生三月，父名之。未名之曰昏，谓未三月而死也。未名不得为臣，总说诸死，连言之耳。<br/><br/>　<br/><br/>　　今又丧我先大夫偃，其子幼弱，其一二父兄惧队宗主，私族於谋而立长亲。於私族之谋，宜立亲之长者。○丧，息亮反。队，直类反。长，丁丈反，注同。<br/><br/>　　[疏]“惧队宗主”。<br/><br/>　　○正义曰：大夫继世，为一宗之主，恐队失之也。服虔云：祐石主藏於宗庙，故曰宗主。少牢馈食大夫礼也。大夫无主，何所队乎？<br/><br/>　<br/><br/>　　寡君与其二三老曰：‘抑天实剥乱是，吾何知焉？’言天自欲乱驷氏，非国所知。○剥，邦角反。<br/><br/>　　[疏]“二三老”。<br/><br/>　　○正义曰：二三老者，郑之卿大夫也。服虔云：二三老，驷偃家臣。上言“私族於谋而立长亲”，岂得家臣不知也？<br/><br/>　<br/><br/>　　谚曰：‘无过乱门。’民有乱兵，犹惮过之，而况敢知天之所乱？今大夫将问其故，抑寡君实不敢知，其谁实知之？平丘之会，在十三年。○谚音彦。过，古禾反，下同，一音古卧反。惮，待旦反。君寻旧盟，曰：‘无或失职。’若寡君之二三臣，其即世者，晋大夫而专制其位，是晋之县鄙也，何国之为？”辞客币而报其使。晋人舍之。遣人报晋使。○使，所吏反，注同。<br/><br/>　　楚人城州来。沈尹戌曰：“楚人必败。十三年，吴县州来，今就城而取之。戌，庄王曾孙叶公诸梁父也。○戌音恤。叶，始涉反。昔吴灭州来，在十三年。子旗请伐之。王曰：‘吾未抚吾民。’今亦如之，而城州来以挑吴，能无败乎？”侍者曰：“王施舍不倦，息民五年，可谓抚之矣。”戌曰：“吾闻抚民者，节用於内，而树德於外，民乐其性，而无寇雠。今宫室无量，民人日骇，劳罢死转，转，迁徙也。○旗音其。挑，徒了反。乐音洛。罢音皮，本或作疲。<br/><br/>　　[疏]“息民五年”。<br/><br/>　　○正义曰：平王以十三年五月始即位，其年兵乱未息。今岁又役民城州来，其间唯有五年。○“民乐其性”。正义曰：性，生也。兵革并起，则民不乐生，国家和平则乐生。<br/><br/>　<br/><br/>　　忘寝与食，非抚之也。”传言平王所以不能霸。<br/><br/>　　郑大水，龙斗于时门之外洧渊。时门，郑城门也。洧水出荧阳密县，东南至颍川长平入颍。○洧，于轨反。国人请为禜焉，子产弗许，曰：“我斗，龙不我觌也。觌，见也。○禜，为命反。觌，大历反。见，贤遍反。<br/><br/>　　[疏]“禜焉”。<br/><br/>　　○正义曰：禜，祭名。元年传曰：“山川之神，则水旱疠疫之不时，於是乎禜之。”<br/><br/>　<br/><br/>　　龙斗，我独何觌焉？禳之，则彼其室也。渊，龙之室。吾无求於龙，龙亦无求於我。”乃止也。传言子产之知。○知音智。<br/><br/>　　[疏]“禳之”至“止也”。<br/><br/>　　○正义曰：言禳之，则彼渊是其室也。其室既近，禳之不难。但吾无求於龙，龙亦无求於我，乃止也。言其不复祭。<br/><br/>　<br/><br/>　　令尹子瑕言蹶由於楚子，蹶由，吴王弟。五年，灵王执以归。○蹶，九卫反。曰：“彼何罪？谚所谓‘室於怒，市於色’者，楚之谓矣。言灵王怒吴子，而执其弟，犹人忿於室家，而作色於市人。<br/><br/>　　[疏]“室於怒市於色”。<br/><br/>　　○正义曰：室内於自家相瞋怒，市於他人作色忿。<br/><br/>　<br/><br/>　　舍前之忿可也。”乃归蹶由。言楚子能用善言。○舍音舍，又音赦。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10328.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10330.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

