<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_隐公卷二（起二年，尽四年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,隐公卷二（起二年，尽四年）全文,何休、徐彦作品" />
<meta name="description" content="春秋公羊传注疏原文阅读,隐公卷二（起二年，尽四年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10179.html";
var nextpage="novel-read-1019-10181.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>隐公卷二（起二年，尽四年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10179.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>隐公卷二（起二年，尽四年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:00:39<span class="divide">|</span></p>
<div class="page-body">
<div class="page-content">
<p>　　二年，春，公会戎于潜。凡书会者，恶其虚内务，恃外好也。古者诸侯非朝时不得逾竟。所传闻之世，外离会不书，书内离会者，《春秋》王鲁，明当先自详正，躬自厚而薄责於人，故略外也。王者不治夷狄，录戎者，来者勿拒，去者勿追。东方曰夷，南方曰蛮，西方曰戎，北方曰狄。朝聘会盟，例皆时。○恶，乌路反。好，呼报反。非朝，直遥反，凡此字不音者皆同。逾竟，音境，今本多即作“境”字，更不音。所传，直专反，年末“相传”同。<br/><br/>　　[疏]注“凡书会者”至“外好也”。<br/><br/>　　○解云：以其非自求多福之义故也。<br/><br/>　　○注“古者诸侯”至“逾竟”。<br/><br/>　　○解云：案《曲礼下》云“诸侯相见於隙地曰会”，故定十四年注云“古者诸侯将朝天子，必先会闲隙之地”。以此言之，则会合於礼。言会为恶之，非朝时不得逾竟者，正以《春秋》之会，非为天子而作之，故得然解。<br/><br/>　　○注“古者不治”至“勿追”。<br/><br/>　　○解云：言当是所传闻之世，王者草创，夷狄有罪不暇治之，即先书晋灭下阳，末书楚灭穀、邓是也。而此经录戎者，来者勿拒故也。<br/><br/>　　○注“东方曰夷”至“曰狄”。<br/><br/>　　○解云：下《曲礼》及《王制》皆有此文。<br/><br/>　　○注“朝聘”至“皆时”。<br/><br/>　　○解云：朝书时者，即文十五年“夏，曹伯来朝”，昭十七年“春，小邾子来朝”之类是也。其聘书时者，即文四年秋，“卫侯使甯俞来聘”；文六年“夏，季孙行父如陈”之属是也。其会书时者，即庄十三年“春，齐侯、宋人”以下“会于北杏”，十四年“冬，单伯会齐侯、宋公”以下“于鄄”之属是也。盟书时者，即庄十三年“冬，公会齐侯盟于柯”之属是也。其有书日月者，皆别著义，即不信者日，小信者月之属是也。<br/><br/>　<br/><br/>　　夏，五月，莒人入向。入者何？得而不居也。入者，以兵入也。巳得其国而不居，故云尔。凡书兵者，正不得也。外内深浅皆举之者，因重兵害众，兵动则怨结祸，更相报偿，伏尸流血无巳时。诸侯擅兴兵不为之恶者，保伍连帅，本有用兵征伐之道，鲁人杞不讳是也。入例时，伤害多则月。○莒，音举。向，舒亮反，国名。更，音庚。偿，时亮反。擅，市战反。<br/><br/>　　[疏]“入者，何”。<br/><br/>　　○解云：侵、伐、战、围、入皆是用用兵之文，而不言帅帅，故执不知问。<br/><br/>　　○注“凡书兵”至“得也”。<br/><br/>　　○解云：言《春秋》之内，凡书兵事者，皆欲言正之道其理不合然。<br/><br/>　　○注“诸侯”至“是也”。<br/><br/>　　○解云：保伍连帅者，即《礼记·王制》云“五国为属，属有长；二属为连，连有帅”是也。言本有用兵征伐之道者，谓礼五国为属，属有长；二属为连，连有帅；三连为卒，卒有正；七卒为州，州有伯，若州内有无道者，则长、帅、正、伯当征之，若其不征，则与同恶，故曰有征伐之道。知非大恶者，正以《春秋》之义，内大恶皆讳不书。而鲁入杞者，即僖二十七年秋，“公子遂帅师入杞”者是也。若然《礼》法“诸侯赐弓矢，然后专征伐”，而保伍连帅得有征伐之道，谓随州伯故也。<br/><br/>　　○注“入例”至“则月”。<br/><br/>　　○解云：入例时者，即成七年秋，“吴入州来”；定五年夏，“於越入吴”之属是也。伤害多则月者，此文及僖三十三年“春，王二月，秦人入滑”是也。若然，僖二十七年秋八月，“乙巳，公子遂帅师入杞”，而书日者，彼注云“日者，杞属脩礼朝鲁，虽无礼，君子躬自厚而薄责於人，不当乃入之，故录责之”者，是其不引者，以此求之。<br/><br/>　<br/><br/>　　无骇帅师入极。无骇者何？展无骇也。何以不氏？据公子遂帅师入杞，氏公子也。○骇，户楷反。<br/><br/>　　[疏]“无骇者何”。<br/><br/>　　○解云：欲言其君，经不书爵；欲言大夫，又复无氏，故执不知问。<br/><br/>　　○注“据公子遂帅师”至“子也”。<br/><br/>　　○解云：在僖二十七年秋。<br/><br/>　<br/><br/>　　贬。贬，犹损也。○贬，彼检反，损也。曷为贬？据公子遂俱用兵入杞不贬也。疾始灭也。以下终其身不氏，知贬。疾始灭，非但起入为灭。<br/><br/>　　[疏]注“据公子遂俱用”至“贬也”。解云：欲决隐八年“庚寅，我入邴”，非用兵故也。<br/><br/>　　○注“以下终”至“为灭”。<br/><br/>　　○解云：即下八年“无骇卒”，传曰“何以不氏？疾始灭也”，故终其身不氏。然则若直欲起此入为灭，止应此经贬之而巳，不应终身贬之，故知并欲起其疾始灭也。<br/><br/>　<br/><br/>　　始灭，昉於此乎？昉，適也，齐人语。据传言拨乱世。○昉，甫往反，適也。<br/><br/>　　[疏]注“昉，適也，齐人语”。<br/><br/>　　○解云：胡毌生齐人，故知之。若《郑谱》云“然则《诗》之道放于此乎”之类。<br/><br/>　　○注“据传言拨乱世”。<br/><br/>　　○解云：哀十四年传云“君子曷为为《春秋》？拨乱世反诸正，莫近诸《春秋》”是也。既言作《春秋》治乱世，明知往前相灭非一矣。而此经为始疾灭，是以据而难之。<br/><br/>　<br/><br/>　　前此矣。前此者，在春秋前，谓宋灭郜是也。○郜，古报反。前此，则曷为始乎此？讬始焉尔。焉尔，犹於是也。<br/><br/>　　[疏]注“谓宋灭郜是也”。<br/><br/>　　○解云：桓二年“夏，四月，取郜大鼎于宋”，传云“此取之宋，其谓之郜鼎何？器从名”，彼注云“从本主名名之，宋始以不义取之，故谓之郜鼎”是也。然则宋灭郜在春秋前，故如此解。○<br/><br/>　<br/><br/>　　曷为讬始焉尔？据战伐不言讬始。<br/><br/>　　[疏]注“据战”至“讬始”。<br/><br/>　　○解云：隐二年“郑人伐卫”，桓十年“齐侯、卫侯、郑伯来战于郎”，传皆不言讬始焉尔，故难之。而注先言战者，直漫据《春秋》上下战伐之事而巳，故意及则言，不为次第矣。<br/><br/>　<br/><br/>　　《春秋》之始也。《春秋》讬王者始，起所当诛也。言疾始灭者，诸灭复见不复贬，皆从此取法，所以省文也。○复见，扶又反，下“不复”同。见，音贤遍反。<br/><br/>　　[疏]注“言疾灭”至“省文也”。解云：诸灭复见不复贬，即定四年“蔡公孙归姓帅师灭沈”定六年“郑游吋帅师灭许”之属是也。<br/><br/>　<br/><br/>　　此灭也。其言入何？据齐师灭谭不言入。内大恶，讳也。明鲁臣子当为君父讳。灭例月，不复出月者，与上同月，常案下例，当蒙上月，日不。○当为，于伪反，下“为后背隐”同。<br/><br/>　　[疏]注“据齐师灭谭不言入”。解云：在庄十年。<br/><br/>　　○注“灭例月”至“同月”。<br/><br/>　　○解云：庄十年“冬，十月，齐师灭谭”，庄十三年“夏，六月，齐人灭遂”之属是也。<br/><br/>　　○注“常案下”至“日不”。<br/><br/>　　○解云：元年“祭伯来”之下，巳有此注，而复言之者，正以彼月为下“公子益师卒”，其“祭伯来奔”不蒙月。今此下五月二事皆蒙之，嫌其异，故重发之。<br/><br/>　<br/><br/>　　秋，八月，庚辰，公及戎盟于唐。后不相犯。日者，为后背隐，而善桓能自复为唐之盟。○背，音佩。<br/><br/>　　[疏]注“后不相”至“之盟”。<br/><br/>　　○解云：《春秋》之例，不信者日，故后不相犯。日者，言为后背隐，而善桓能自复为唐之盟者，即桓二年秋九月，“公及戎盟于唐”是也。言背隐者，桓是弑君之贼，而与桓盟，是背隐之义矣。言善桓能自复者，戎与桓同好相随，继其所能故善其得国矣。若《左氏》之义，以极是戎国都，案此经传及注，似非一物，而旧解曰以为戎能自复者，非也。<br/><br/>　<br/><br/>　　九月，纪履緰来逆女。纪履緰者何？纪大夫也。以逆女不称使，知为大夫。○履緰，音须，《左氏》为“裂繻”。<br/><br/>　　[疏]“纪履緰者何”。<br/><br/>　　○解云：不书爵，又不言使，君臣不明，故执不知问。<br/><br/>　　○注“以逆”至“大夫”。<br/><br/>　　○解云：正以桓三年秋，“公子翚如齐逆女”之属，皆是大夫为君逆女。而文皆不言使，今此履緰逆女不言使，故知是大夫也。或者“使”为“爵”字误也。<br/><br/>　<br/><br/>　　何以不称使？据宋公使公孙寿来纳币称使。婚礼不称主人。为养廉远耻也。<br/><br/>　　[疏]注“据宋公”至“称使”。<br/><br/>　　○解云：在成八年夏。<br/><br/>　　○注“为养廉远耻也”者。谓养成其廉，远其惭耻也。<br/><br/>　<br/><br/>　　然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。礼，有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之则不得不称使。<br/><br/>　　[疏]“辞穷者何”。<br/><br/>　　○解云：弟子未解辞穷之义，故执不知问。<br/><br/>　　○注“礼有母”至“师友”。<br/><br/>　　○解云：即《婚礼记》云宗子无父，母命之”是也。<br/><br/>　　○注“称诸父”至“以行”。<br/><br/>　　○解云：谓使者称之，而文不言使者，以其非君故也。<br/><br/>　　○注“宋公”至“称使”。<br/><br/>　　○解云：即《婚礼记》云“亲皆没，巳躬命之”是也。○<br/><br/>　<br/><br/>　　然则纪有母乎？曰：有。以不称使知有母。有则何以不称母？据非主人，何不称母通使文。母不通也。礼，妇人无外事，但得命诸父兄师友，称诸父兄师友以行耳。母命不得达，故不得称母通使文，所以远别也。○别，彼列反。外逆女不书，此何以书？据伯姬归于宋不书逆人。<br/><br/>　　[疏]注“据伯”至“逆人”。<br/><br/>　　○解云：在成九年春。<br/><br/>　<br/><br/>　　讥。讥，犹谴也。○谴，遣战反。何讥尔？讥始不亲迎也。礼所以必亲迎者，所以示男先女也。於庙者，告本也。夏后氏逆於庭，殷人逆於堂。周人逆於户。○亲迎，鱼敬反，注及下同。先，悉荐反。<br/><br/>　　[疏]注“礼所”至“先女也”。<br/><br/>　　○解云：出《昏义》文。<br/><br/>　　○注“於庙者”至“於户”。<br/><br/>　　○解云：即《书传》云“夏后氏逆於庙庭，殷人逆於堂，周人逆於户”者是也。○<br/><br/>　<br/><br/>　　始不亲迎。昉於此乎？前此矣．以惠公妃匹不正，不嫌无前也。○妃，音配，又芳非反。<br/><br/>　　[疏]注“以惠”至“前也”。解云：不以正妃匹者，是不重婚姻之礼，故知往前宜有不亲迎之事矣。<br/><br/>　<br/><br/>　　前此，则曷为始乎此？讬始焉尔。焉尔，犹於是也。曷为讬始焉尔？据纳币不讬始。《春秋》之始也。《春秋》正夫妇之始也。夫妇正则父子亲，父子亲则君臣和，君臣和则天下治，故夫妇者，人道之始，王教之端。内逆女常书，外逆女但疾始不常书者，明当先自详正，躬自厚而薄责於人，故略外也。○治，直吏反。<br/><br/>　　[疏]注“夫妇正”至“之端”。<br/><br/>　　○解云：《昏义》郑注云“言子受气性纯则孝，孝则忠”是也。<br/><br/>　　○注“内逆女常书”者。即桓三年公子翚、宣元年公子遂、成十四年叔孙侨如之属是也。<br/><br/>　<br/><br/>　　女曷为或称女，或称妇，或称夫人？女在其国称女，未离父母之辞，“纪履緰来逆女”是也。○未离，力智反，下同。在途称妇，在途见夫服从之辞，“公子结媵陈人之妇”是也。<br/><br/>　　[疏]“女曷为或称女”者，即此经是也。或称妇者，庄十九年“陈人之妇”是也。<br/><br/>　　○注“在涂见”至“之辞”。<br/><br/>　　○解云：案僖二十五年，宣元年传皆云“其称妇者何？有姑之辞也”者，兼二义故也，何者？在涂称妇者，服从夫辞；其至国犹称妇者，对姑生称也。<br/><br/>　<br/><br/>　　入国称夫人。入国则尊，尊有臣子之辞，夫人姜氏入是也。纪无大夫，书纪履緰者，重婚礼也。月者，不亲迎例月，重录之。亲迎例时。<br/><br/>　　[疏]注“入国”至“入是也”。<br/><br/>　　○解云：在庄二十四年秋是也。<br/><br/>　　○注“月者”至“例时”。<br/><br/>　　○解云：不亲迎例月者，即此文及桓三年秋七月公子翚、宣元年正月公子遂之属是也。其亲迎时者，即庄二十四年“夏，公如齐逆女”；庄二十七年冬，“莒庆来逆叔姬”之属是也。有不如此者，别见义，即文四年“夏，逆妇姜”，成十四年“秋，叔孙侨如”之属是也。当文自有解，不能逆说也。<br/><br/>　<br/><br/>　　冬，十月，伯姬归于纪。伯姬者何？内女也。以无所系也。不称公子者，妇人外成，不得独系父母。<br/><br/>　　[疏]“伯姬者何”。<br/><br/>　　○解云：欲言内女，於纪言归；欲言外女，文无所系，故执不知问。<br/><br/>　　○注“不称公”至“父母”。解云：正以庄元年传云“群公子之舍，则巳卑矣”明有得称公子之道，故注者决之。○<br/><br/>　<br/><br/>　　其言归何？据去父母国也。妇人谓嫁曰归。妇人生以父母为家，嫁以夫为家，故谓嫁曰归。明有二归之道。书者，父母恩录之也。礼，男之将取，三日不举乐，思嗣亲也；女之将嫁，三夜不息烛，思相离也。内女归例月，恩录之。○取，七住反。○<br/><br/>　　[疏]注“妇人生”至“为家”。<br/><br/>　　○解云：谓始生时。<br/><br/>　　○注“明有二归之道”也。<br/><br/>　　○解云：即此“伯姬归于纪”，宣十六年“秋，郯伯姬来归”之属是也。<br/><br/>　　○注“礼男之”至“女将嫁”。<br/><br/>　　○解云：皆出《礼记·曾子问》。<br/><br/>　　○注“内女归”至“录之”。<br/><br/>　　○解云：即此文冬十月、隐七年三月“叔姬归于纪”，成九年“二月，伯姬归于宋”之属是也。<br/><br/>　<br/><br/>　　纪子伯、莒子盟于密。纪子伯者何？无闻焉尔。言无闻者，《春秋》有改周受命之制，孔子畏时远害，又知秦将燔《诗》、《书》，其说口授相传，至汉公羊氏及弟子胡毌生等，乃始记於竹帛，故有所失也。○“纪子伯，《左氏》作“子帛”。远，于万反。燔，扶元反。毋，音无。<br/><br/>　　[疏]“纪子伯者何”。<br/><br/>　　○解云：欲言纪君，经不称侯；欲言大夫，复叙人君之上，故执不知问。<br/><br/>　<br/><br/>　　十有二月，乙卯，夫人子氏薨。夫人子氏者何？隐公之母也。以不书葬。<br/><br/>　　[疏]“夫人子氏者何”。<br/><br/>　　○解云：欲言鲁之夫人，终无葬处，弟子未识，故执不知问。<br/><br/>　　○注“以不书葬”。<br/><br/>　　○解云：今隐公欲表巳让，故宜屈卑。其母不成夫人之礼，是以见其不书葬，知其是隐公母也。<br/><br/>　<br/><br/>　　何以不书葬？据姒氏书葬。○姒，音似。<br/><br/>　　[疏]注“据姒氏书葬”。<br/><br/>　　○解云：即定十五年九月，“辛巳，葬定姒”是也。彼定姒之子哀公者，未逾年之君也，其母亦得书葬。今隐公虽欲让桓，不作成君，应比未逾年之君。今其母不书葬，故据而难之。<br/><br/>　<br/><br/>　　成公意也。何成乎公之意？据已去即位。○去，起吕反。子将不终为君，故母亦不终为夫人也。时隐公卑屈其母，不以夫人礼葬之，以妾礼葬之，以卑下桓母，无终为君之心，得事之宜，故善而不书葬，所以起其意而成其贤。子者，姓也。夫人以姓配号。义与仲子同。书薨者，为隐公恩录痛之也。日者，恩录之，公夫人皆同例也。○下，遐嫁反。<br/><br/>　　[疏]注“子者”至“子同”。<br/><br/>　　○解云：上文仲子之下而注云“仲字子姓，妇人以姓配字，不忘本，因示不適同姓”。今此称姓者，亦是示不適同姓之义，故云义与仲子同。其不称字之义乃自异，故注云“以姓配号”，号即夫人是也。<br/><br/>　<br/><br/>　　郑人伐卫。书者，与入向同。侵、伐、围、入例皆时。<br/><br/>　　[疏]注“书者与入向同”。<br/><br/>　　○解云：即上注云“凡书兵者，正不得也。外内深浅皆举之者，因重兵害众”是也。<br/><br/>　　○注“侵伐围入例皆书时”。<br/><br/>　　○解云：其侵伐书时者，即僖二十八年“春，晋侯侵曹晋侯伐卫”之属是也。入例时者，已说於上，而注言此者，正以文承日月之下，故须解之。<br/><br/>　<br/><br/>　　三年，春，王二月。二月三月皆有王者，二月，殷之正月也；三月，夏之正月也。王者存二王之后，使统其正朔，服其服色，行其礼乐，所以尊先圣，通三统，师法之义，恭让之礼，於是可得而观之。<br/><br/>　　[疏]注“二月至王者，解云：二月有王即此是三月有王者，即定元年王三月之属是也。<br/><br/>　　○注使统其正朔。<br/><br/>　　○解云：统者，始也。谓各使以其当代之正朔为始也。<br/><br/>　　○注所以尊至观之。<br/><br/>　　○解云：《春秋》黜？而言通三统者，黜？为鲁也。通三王之正者，为师法之义<br/><br/>　<br/><br/>　　己巳，日有食之。何以书。诸言何以书者，问主书。<br/><br/>　　[疏]注“诸言”至“主书”。<br/><br/>　　○解云：至此乃解之者，正以有所据。下言何以书者，还言据彼难此之例，故不得然解也，即上二年传云“外逆女不书，此何以书”是也。今此直言“何以书”，上无所据，则是问主书，故如此解。<br/><br/>　<br/><br/>　　记异也。异者，非常可怪。先事而至者，是后卫州吁弑其君完，诸侯初僣，鲁隐系获，公子翚进谄谋。○杀其，申志反，下“杀其君”同。翚，许韦反。谄，绩检反。<br/><br/>　　[疏]注“是后”至“完”。解云：在四年春。<br/><br/>　　○注“诸侯初僣”。<br/><br/>　　○解云：下五年秋“初献六羽”，传云“何以书？讥。何讥尔？讥始僣诸公也。始僣诸公昉於此乎？前此矣。前此，则曷为始乎此？僣诸公犹可言也。僣天子不可言也”是也。<br/><br/>　　○注“鲁隐系获”者。<br/><br/>　　○解云：即下六年“春，郑人来输平”，传云“狐壤之战，隐公获焉”是也。<br/><br/>　　○注“父子”至“谄谋”。<br/><br/>　　○解云：下四年“秋，翚帅师及宋公”以下“伐郑”，传云“公子翚谄乎隐公，谓隐公曰‘百姓安子，诸侯说子，盍终为君矣’”是也。此等诸事皆是阴阳之象，故取之日食。<br/><br/>　<br/><br/>　　日食，则曷为或日，或不日？或言朔，或不言朔？曰：某月某日朔，日有食之者，食正朔也。桓三年“秋，七月，壬辰，朔，日有食之”是也。此象君行外彊内虚，是故日月之行无鷃疾，食不失正朔也。<br/><br/>　　[疏]“日食，则曷为或日”者。<br/><br/>　　○解云：即此是也。或不日者，庄十八年“三月，日有食之”是也。或言朔者，桓三年“秋，七月，壬辰，朔，日有食之”是也。<br/><br/>　　○注“此象君”至“朔也”。<br/><br/>　　○解云：外强者，谓外有威严，其民臣望而畏之。内虚者，虚心以受物，正得为君之道，故食不失正朔也。《祭义》云：“虚中以治之”，郑注云“虚中，言不兼念馀事”是也。<br/><br/>　<br/><br/>　　其或日，或不日，或失之前，或失之后。失之前者，朔在前也。谓二日食，巳巳日有食之是也。此象君行暴急，外见畏，故日行疾月行迟，过朔乃食，失正朔於前也。失之后者，朔在后也。谓晦日食，庄公十八年“三月，日有食之”是也。此象君行儒弱见陵，故日行鷃月行疾，未至朔而食，失正朔於后也。不言月食者，其形不可得而睹也，故疑言曰有食之。孔子曰：“多闻阙疑，慎言其馀，则寡尤。”不传天下异者，从王录内可知也。○懦，乃乱反，又乃卧反。<br/><br/>　　[疏]注“不传”至“可知也”。<br/><br/>　　○解云：正以僖十四年“沙鹿崩”，成五年“梁山崩”，传皆云“何以书？记异也。外异不书，此何以书？为天下记异也”。今无此传，故须解之也。彼不从王内录者，以其皆在晋竟内故也。<br/><br/>　<br/><br/>　　三月，庚戌，天王崩。平王也。何以不书葬？据书葬桓王。<br/><br/>　　[疏]注“平王也”。<br/><br/>　　○解云：知者，以本纪当之故也。<br/><br/>　　○注“据书葬桓王”。<br/><br/>　　○解云：即庄三年“五月，葬桓王”是也。○<br/><br/>　<br/><br/>　　天子记崩不记葬，必其时也。至尊无所屈也。诸侯记卒记葬，有天子存，存，在。不得必其时也。设有王后崩，当越紼而奔丧，不得必其时，故恩录之。○紼，音弗。<br/><br/>　　[疏]注“设有”至“奔丧”。<br/><br/>　　○解云：何氏以意言之。不言天子崩者，举轻以明重故也。<br/><br/>　<br/><br/>　　曷为或言崩，或言薨？天子曰崩，大毁坏之辞。诸侯曰薨，小毁坏之辞。大夫曰卒，卒，犹终也。士曰不禄。不录，无录也。皆所以别尊卑也。葬不别者，从恩杀略也。书崩者，为天下恩痛王者也。记诸侯卒葬者，王者亦当加之以恩礼，故为恩录。○以别，彼列反，下同。恩杀，所界反。为天，于伪反，下“故为”、“主为”，传“所为”同。<br/><br/>　　夏，四月，辛卯，尹氏卒。尹氏者何？天子之大夫也。以尹氏立王子朝也。○尹氏，《左氏》作“君氏”。朝，如字。<br/><br/>　　[疏]“尹氏者何”。<br/><br/>　　○解云：欲言诸侯，不言国爵；欲言外臣，而书其卒；欲言内臣，内无尹氏，故执不知问。<br/><br/>　　○注“以尹氏立王子朝也”者。<br/><br/>　　○解云：在昭二十三年。<br/><br/>　<br/><br/>　　其称尹氏何？据宰渠氏官，刘卷卒名。○卷，音权。<br/><br/>　　[疏]注“据宰渠氏官”者。<br/><br/>　　○解云：即桓四年“夏，天王使宰渠伯纠来聘”是。注“刘卷卒名”者。<br/><br/>　　○解云：在定四年秋。<br/><br/>　<br/><br/>　　贬。曷为贬？据俱卒也。<br/><br/>　　[疏]注“据俱卒也”。<br/><br/>　　○解云：据刘卷言之。<br/><br/>　<br/><br/>　　讥世卿。世卿者，父死子继也。贬去名者氏，言起其世也，若曰世世尹氏也。○去，起吕反。世卿，非礼也。礼，公卿大夫、士皆选贤而用之。卿大夫任重职大，不当世，为其秉政久，恩德广大。小人居之，必夺君之威权，故尹氏世，立王子朝；齐崔氏世，弑其君光，君子疾其末则正其本。见讥於卒者，亦不可造次无故驱逐，必因其遇卒绝之，明君案见劳授偿，则众誉不能进无功；案见恶行诛，则众谗不能退无罪。○见讥，贤遍反，下同。造，七报反。<br/><br/>　　[疏]“世卿非礼也”。<br/><br/>　　○解云：《诗序》云：“古之仕者，世禄也。”於贤者言之也。<br/><br/>　　○注“齐崔”至“君光”。<br/><br/>　　○解云：崔氏世者，即宣十年“齐崔氏出奔卫”，传云“崔氏者何？齐大夫也。其称崔氏何？贬。曷为贬？讥世卿。世卿，非礼也”者是也。言弑其君光者，在襄二十五年夏。<br/><br/>　　○注“君子疾其末”。<br/><br/>　　○解云：即襄二十五年与昭二十三年是也。<br/><br/>　　○注“则正其本者”。<br/><br/>　　○解云：即此及宣十年是也。<br/><br/>　　○注“见讥”至“绝之”。<br/><br/>　　○解云：必因过卒绝之者，过即“崔氏出奔卫”，“尹氏立王子朝”是也。卒即此文是也。若然，“尹氏立王子朝”还言尹氏，而“崔杼弑其君光”不复言崔氏者，正以大夫弑君例称其名故也。<br/><br/>　　○注“明君”至“无功”。<br/><br/>　　○解云：众誉者，若共工、鲧等迭相为誉之类是也。<br/><br/>　　○注“案见恶”至“无罪”。<br/><br/>　　○解云：谓君有明德，案见恶行诛，则刑不滥也，故虽众谗亦不能退黜无罪之善人也。旧云言不能退无罪者，谓不能退使无罪，非也。<br/><br/>　<br/><br/>　　外大夫不卒，此何以卒？据原仲不卒。<br/><br/>　　[疏]注“据原仲不卒”。<br/><br/>　　○解云：即庄二十七年“秋，公子友如陈，葬原仲”，而经不书原仲之卒是也。<br/><br/>　<br/><br/>　　天王崩，诸侯之主也。时天王崩，鲁隐往奔丧，尹氏主傧赞诸侯，与隐交接而卒，恩隆於王者，则加礼录之，故为隐恩录痛之。日者，恩录之，明当有恩礼。○<br/><br/>　　[疏]注“时天”至“恩礼”。解云：鲁隐奔丧而不书者，盖以得其常故也。若遣大夫往则书之，即文九年“二月，叔孙得臣如京师。辛丑，葬襄王”是也。彼传云“王者不书葬，此何以书？不及时书，过时书”，彼注云“重录失时”；“我有往者则书”，彼注云“谓使大夫往也，恶文公不自往，故书葬以起大夫之会”是也。<br/><br/>　　○注“恩隆”至“录之”。<br/><br/>　　○解云：言隐公恩隆於王者，则加礼录其傧赞之人也。<br/><br/>　<br/><br/>　　秋，武氏子来求赙。武氏子者何？天子之大夫也。其称武氏子何？据宰渠氏官，仍叔不称氏，尹氏不称子。<br/><br/>　　[疏]“武氏子者何”。<br/><br/>　　○解云：欲言王臣，不言王使；欲言诸侯之臣，文无系国，故执不知问。<br/><br/>　　○注“据宰渠氏官”者。<br/><br/>　　○解云：即桓四年“夏，天王使宰渠伯纠来聘”是也。<br/><br/>　　○注“仍叔不称氏”。<br/><br/>　　○解云：即桓五年“天王使仍叔之子来聘”是也。<br/><br/>　<br/><br/>　　讥。何讥尔？父卒，子未命也。时虽世大夫，缘孝子之心，不忍便当父位，故顺古先试一年，乃命於宗庙。武氏子父新死，未命而便为大夫，薄父子之恩，故称氏言子，见未命以讥之。<br/><br/>　　[疏]注“时虽世大夫”。<br/><br/>　　○解云：知者，正见尹氏之属故也。<br/><br/>　　○注“缘孝”至“宗庙”。解云：知如此者，正以此经讥父卒子未命而便为大夫故也。<br/><br/>　<br/><br/>　　何以不称使？据南季称使。<br/><br/>　　[疏]注“据南季称使”。<br/><br/>　　○解云：即下九年“春，天王使南季来聘”是也。<br/><br/>　<br/><br/>　　当丧未君也。当丧，谓天子也。未君者，未三年也。未可居君位称使也。故绝正其义，与毛伯同。<br/><br/>　　[疏]注“未君至伯同”。<br/><br/>　　○解云：即文九年“春，毛伯来求金”，传云“何以不称使？当丧未君也。逾年矣，何以谓之未君”，“以天子三年，然后称王”，“缘民臣之心，不可一日无君，故逾年即位”，“缘孝子之心，即三年不忍当”，是故三年乃称王命使大夫矣。<br/><br/>　<br/><br/>　　武氏子来求赙，何以书？不但言何以书者，嫌主覆问上所说二事，不问求赙。○覆，芳服反。<br/><br/>　　[疏]注“不但”至“求赙”。<br/><br/>　　○解云：上二事者，即父卒子未命，当丧未君是也。嫌言父卒子未命何以书，当丧未君何以书，故须连言之。注主为求赙书也者，嫌为上二事书故也。<br/><br/>　<br/><br/>　　讥。何讥尔？丧事无求。求赙，非礼也。主为求赙书也。礼本为有财者制，有则送之，无则致哀而巳，不当求，求则皇皇伤孝子之心。<br/><br/>　　[疏]注“求则皇”至“子之心”。解云：言制礼本意，所以丧事无求者，恐伤孝子之心故也，何者？正以孝子本意无心求矣。<br/><br/>　<br/><br/>　　盖通于下。云尔者，嫌天子财多不当求，下财少可求，故明皆不当求之。<br/><br/>　　[疏]“盖通于下”。<br/><br/>　　○解云：盖，诂为皆，若似盖云归哉之类，或者不受於师，故疑之。<br/><br/>　<br/><br/>　　八月，庚辰，宋公和卒。不言薨者，《春秋》王鲁，死当有王文。圣人之为文辞孙顺，不可言崩，故贬外言卒，所以褒内也。宋称公者，殷后也。王者封二王后，地方百里，爵称公，客待之而不臣也。《诗》云“有客宿宿，有客信信”是也。○孙，音逊。<br/><br/>　　[疏]注“故贬”至“内也”。<br/><br/>　　○解云：鲁得尊名，不与外诸侯同文，即是尊鲁为王之义。<br/><br/>　<br/><br/>　　冬，十有二月，齐侯、郑伯盟于石门。<br/><br/>　　癸未，葬宋缪公。葬者曷为或日，或不日？不及时而日，渴葬也。不及时，不及五月也。礼，天子七月而葬，同轨毕至。诸侯五月而葬，同盟至。大夫三月而葬，同位至。士逾月，外姻至。孔子曰：“葬於北方，北首，三代之达礼也，之幽之故也。”渴，喻急也，乙未葬齐孝公是也。○宋缪公，音穆，《左氏》作“穆”。凡此后仿此。首，手又反。<br/><br/>　　[疏]注“礼天子”至“姻至”。<br/><br/>　　○解云：皆隐元年《左传》文。<br/><br/>　　○注“孔子”至“故也”。解云：《檀弓下》篇文云。“孔子曰”之下无“礼”字。<br/><br/>　　○注“渴喻”至“是也”。解云：即僖二十七年“六月，庚寅，齐侯昭卒。八月，乙未，葬齐孝公是也。而言渴葬者，谓更无他事但孜孜於葬故不待五月矣<br/><br/>　<br/><br/>　　”不及时而不日，慢葬也。慢葬不能以礼葬也，八月葬蔡宣公是也。<br/><br/>　　[疏]注“慢葬”至“葬也”。<br/><br/>　　○解云：即下八年“夏，六月，巳亥，蔡侯考父卒”。<br/><br/>　　○注“八月”至“是也”。<br/><br/>　　○解云：言但自慢薄不依礼。故不待五月也。○<br/><br/>　<br/><br/>　　过时而日，隐之也。隐，痛也。痛贤君不得以时葬，丁亥葬齐桓公是也。<br/><br/>　　[疏]注“隐痛”至“是也”。<br/><br/>　　○解云：即僖十七年冬十二月“乙亥，齐侯小白卒”，十八年“秋，八月，丁亥，葬齐桓公”是也。<br/><br/>　<br/><br/>　　过时而不日，谓之不能葬也。解缓不能以时葬，夏四月葬卫桓公是也。<br/><br/>　　○解，古邂反，又古卖反。<br/><br/>　　[疏]注“解缓”至“是也”。解云：即下四年二月，“戊申，卫州吁弑其君完”，至五年“夏，四月，葬卫桓公”是也。<br/><br/>　<br/><br/>　　当时而不日，正也。六月葬陈惠公是也。○当时，丁浪反，又如字，下同。<br/><br/>　　[疏]注“六月”至“是也”。<br/><br/>　　○解云：即定四年“二月，癸巳，陈侯吴卒”，“六月，葬陈惠公”是也。<br/><br/>　<br/><br/>　　当时而日，危不得葬也。此当时，何危尔？宣公谓缪公曰：“以吾爱与夷，则不若爱女。以为社稷宗庙主，则与夷不若女，盍终为君矣。”与夷者，宣公之子，缪公者，宣公之弟。○与夷，如字，又音馀，凡人名字及地名之类皆放首音，借假字则时复重出。爱女，音汝，下及注同。盍终，户腊反，四年传同。<br/><br/>　　[疏]“当时”至“葬也”。<br/><br/>　　○解云：即此年八月“宋公和卒”，十二月“癸未，葬宋缪公”是也。而注不言之者，以下有问，不注可知也。○“以吾”至“爱女”。<br/><br/>　　○解云：若，如也。言吾爱於与夷，则不止如女而已，言其甚也。云以为社稷宗庙主，则与夷不若女者，言不如女，道其不贤。云盍终为君矣者，何不遂为君，不听其反让。<br/><br/>　<br/><br/>　　宣公死，缪公立。缪公逐其二子庄公冯与左师勃。左师，官。勃，名也。○冯，皮冰反。曰：“尔为吾子，生毋相见，死毋相哭。”所以远绝之。○生毌，音无，下同。与夷复曰：复，报。“先君之所为不与臣国，而纳国乎君者，以君可以为社稷宗庙主也。今君逐君之二子，而将致国乎与夷，此非先君之意也。且使子而可逐，则先君其逐臣矣。”缪公曰：“先臣之不尔逐，可知矣。尔，女也。可知者，欲使我反国。吾立乎此，摄也。”暂摄行君事，不得传与子也。谦辞。○传与，直专反；下音与。终致国乎与夷。庄公冯弑与夷。冯与督共弑殇公在桓二年，危之於此者，死乃反国，非至贤之君不能不争也。○冯杀，音试，注同。争，争斗之争。<br/><br/>　　[疏]注“冯与”至“二年”。<br/><br/>　　○解云：即桓二年“春，王正月，戊申，宋督弑其君与夷及其大夫孔父”是也。<br/><br/>　　○注“死乃”至“争也”。<br/><br/>　　○解云：至贤之君，谓受国者。正以与夷不贤，故终见篡矣。<br/><br/>　<br/><br/>　　故君子大居正。明脩法守正，最计之要者。<br/><br/>　　[疏]“故君子大居正”。<br/><br/>　　○解云：言由是之故，君子之人大其適子居正，不劳违礼而让庶也。<br/><br/>　<br/><br/>　　宋之祸，宣公为之也。言死而让，开争原也。缪公亦死而让得为功者，反正也。外小恶不书，录渴隐者，明诸侯卒，王者当加恩意，忧劳其国，所以哀死闵患也。<br/><br/>　　[疏]注“言死而”至“原也”。<br/><br/>　　○解云：言后人见其死乃让巳，疑非诚心至意，是以还让其子，终致后祸，故曰开争原也。<br/><br/>　　○注“缪公”至“反正也”。<br/><br/>　　○解云：其缪公之功，即桓二年冯弑君是也。<br/><br/>　　○注“所以哀死闵患也”。<br/><br/>　　○解云：哀死者，即慢之属是也。闵患者，隐之是也。<br/><br/>　<br/><br/>　　四年，春，王二月，莒人伐杞，取牟娄。牟娄者何？杞之邑也。以上有伐杞。○牟，武侯反。<br/><br/>　　[疏]“牟娄者何”。<br/><br/>　　○解云：外相取邑，例所不书，疑非凡取，故执不知周。<br/><br/>　<br/><br/>　　外取邑不书，此何以书？据楚子伐宋取彭城不书。<br/><br/>　　[疏]注“据楚”至“不书”。<br/><br/>　　○解云：即襄元年传曰“鱼石走之楚，楚为之伐宋，取彭城，以封鱼石”者是也。<br/><br/>　<br/><br/>　　疾始取邑也。外小恶不书，以外见疾始，著取邑以自广大，比於贪利差为重，故先治之也。内取邑常书，外但疾始，不常书者，义与上逆女同。不传讬始者，前此有灭，不嫌无取邑，当讬始明，故省文也。取邑例时。○见疾，贤遍反，年末“见众”同。差，初卖反。<br/><br/>　　[疏]注“内取邑常书”者。<br/><br/>　　○解云：即下十年取郜、防，昭三十二年取阚之属是也。<br/><br/>　　○注“义与上逆女同”。<br/><br/>　　○解云：即上注云“内逆女常书，外逆女但疾始不常书者，明当先自正，躬自厚而薄责於人，故略外”是也。<br/><br/>　　○注“传不讬始者”。<br/><br/>　　○解云：何故不发传云取邑昉於此乎？前此矣。前此，则曷为始於此？讬始焉尔。曷为讬始焉尔？《春秋》之始也。凡不讬始之义有四：一则见其经而不讬始，即上二年彼注云“据战伐不言讬始，纳币不讬始之类”是也。二则其大恶不可讬始，即五年“初献六羽”之下，传云“始僣诸公昉於此乎？前此矣。前此，则曷为始於此？僣诸公犹可言，僣天子不可言”，彼注云“传云尔者，解不讬始也”；三则省文，不假讬始，即此是也；四则无可讬始，即桓七年“焚咸丘”之下，注云“传不讬始者，前此未有，无所讬也”是也。<br/><br/>　　○注“取邑例时”。<br/><br/>　　○解云：即下六年“冬，宋人取长葛”之属是。然则“取牟娄”虽在月下，不蒙上月也。<br/><br/>　<br/><br/>　　戊申，卫州吁弑其君完。曷为以国氏？据齐公子商人弑其君舍，氏公子。○弑其，申志反。弑字从式，杀字从殳，不同也。君父言弑积渐之名也；臣子云杀，卑贱之意也。字多乱，故时复音之；可知，则不重出也。完，音丸。<br/><br/>　　[疏]注“据齐”至“公子”。<br/><br/>　　○解云：在文十四年秋也。商人所以得称公子者，正以商人次正当立，其罪差轻故也。○<br/><br/>　<br/><br/>　　当国也。与段同义。日者，从外赴辞，以贼闻例。<br/><br/>　　[疏]注“与段同义”者。<br/><br/>　　○解云：即上元年注云“欲当国为君，故如其意，使如国君，氏上郑，所以见段之凶逆”是也。<br/><br/>　　○注“日者”至“闻例”。<br/><br/>　　○解云：《公羊》之例，合书则书，不待赴告。而言从外赴辞者，谓其君被弑，此君之臣即以其日赴於天子诸侯，望天子诸侯早来救巳，是以《春秋》悉皆书日，故云日者，从外赴辞也。言以贼闻例者，言以贼弑君，闻於天子诸侯，例日。如此，故下八年传云“卒何以日而葬不日？卒赴”，何氏云“赴天子也”。缘天子闵伤，欲其知之，义亦通乎此。<br/><br/>　<br/><br/>　　夏，公及宋公遇于清。遇者何？不期也。一君出，一君要之也。古者有遇礼，为朝天子若朝罢朝，卒相遇于涂，近者为主，远者为宾，称先君以相接，所以崇礼让，绝慢易也。当春秋时，出入无度，祸乱奸宄，多在不虞，无故卒然相要，小人将以生心，故重而书，之所以防祸原也。言及者，起公要之，明非常遇也。地者，重录之。遇例时。○要之，一遥反，注同。易，以豉反。<br/><br/>　　[疏]“遇者何”。<br/><br/>　　○解云：欲言冬见，其文曰夏；欲言会聚，又不言会，故执不知问。<br/><br/>　　○注“言及者”至“遇也”。<br/><br/>　　○解云：正以及者，汲汲之文故也。其常遇者，即朝天子罢朝之时，相遇于涂是也。<br/><br/>　　○注“遇例时”者。<br/><br/>　　○解云：即隐八年“春，宋公、卫侯遇于垂”，庄三十年“冬，公及齐侯遇于鲁济”，及此之属皆是。而僖十四年“夏，六月，季姬及鄫子遇于防”，书月者，彼注云“甚恶内”是也。<br/><br/>　<br/><br/>　　宋公、陈侯、蔡人、卫人伐郑。<br/><br/>　　秋，翚帅师会宋公、陈侯、蔡人、卫人伐郑。翚者何？公子翚也。以入桓称公子。<br/><br/>　　[疏]“翚者何”。<br/><br/>　　○解云：无公子，故执不知问。<br/><br/>　　○注“以入桓称公子”。<br/><br/>　　○解云：即桓三年秋，“公子翚如齐逆女”是也。<br/><br/>　<br/><br/>　　何以不称公子？贬。曷为贬？据叔老会郑伯伐许不贬。<br/><br/>　　[疏]注“据叔”至“不贬”。<br/><br/>　　○解云：在襄十六年夏。○<br/><br/>　<br/><br/>　　与弑公也。弑者，杀也，臣弑君之辞。以终隐之篇贬，知与弑公也。○与弑，音预，下及注同。<br/><br/>　　[疏]注“以终隐”至“弑公”。<br/><br/>　　○解云：即此及十年“夏，翚帅师会齐人、郑人伐宋”，传云“此公子翚也，何以不称公子？贬。曷为贬？隐之罪人也，故终隐之篇贬也”是也。<br/><br/>　<br/><br/>　　其与弑公奈何？公子翚谄乎隐公，谄犹佞也。谓隐公曰：“百姓安子，诸侯说子，盍终为君矣。”隐曰：“吾？否！否，不也。○说，音悦。吾使脩涂裘，吾将老焉。”涂裘者，邑名也。将老焉者，将辟桓居之以自终也，故南面之君，势不可复为臣，故云尔。不以成公意者，隐本为桓守国，国邑皆桓之有，不当取以自为也。○将辟，音避，今本多即作“辟”字，后不更音。复，扶又反。本为，于伪反，下“自为”、传“吾为”皆同。<br/><br/>　　[疏]注“不以成”至“为也”。<br/><br/>　　○解云：上元年传云“公何以不言即位？成公意也”，此传何以不言营涂裘？何以不书成公意也？言隐非正君，直为他守国而已，邑非已有，不当擅取之，取之非，是以不得作成公意解也。<br/><br/>　<br/><br/>　　公子翚恐若其言闻乎桓，於是谓桓曰：“吾为子口隐矣。口，犹口语相发动也。<br/><br/>　　[疏]注“口犹”至“动也”。<br/><br/>　　○解云：语，读如子语鲁大师之语。○<br/><br/>　<br/><br/>　　隐曰‘吾不反也’。”桓曰：“然则奈何？”曰：“请作难，难，兵难也。○难，乃旦反，注同。弑隐公。”谥者，传家所加。<br/><br/>　　[疏]注“谥者”至“所加”。<br/><br/>　　○解云：死谥，周道也。今始请弑已言隐公者，公羊子从后加之。所以至此乃注者，嫌是传语，故明之。<br/><br/>　<br/><br/>　　於锺巫之祭焉，弑隐公也。锺者，地名也。巫者，事鬼神祷解以治病请福者也，男曰觋，女曰巫。传道此者，以起淫祀之无福。○祷解，丁老反，或丁报反；下古卖反，又古买反。觋，户狄反。<br/><br/>　　[疏]注“男曰觋，女曰巫者”。<br/><br/>　　○解云：楚语文也。<br/><br/>　　○注“传道”至“无福”。<br/><br/>　　○解云：直言弑隐公，义势已尽，而必言於锺巫之祭焉者，以起淫祀之无福故也。<br/><br/>　<br/><br/>　　九月，卫人杀州吁于濮。其称人何？据晋杀大夫里克，俱弑君贼不称人。○濮，音卜，一音剥。<br/><br/>　　[疏]注“据晋杀大夫里克”。解云：在僖十五年夏。<br/><br/>　<br/><br/>　　讨贼之辞也。讨者，除也。明国中人人得讨之，所以广忠孝之路。书者，善之也。讨贼例时，此月者，久之也。<br/><br/>　　[疏]注“讨贼例”至“久之也”。解云：“讨贼例时”者，庄九年“春，齐人杀无知”是也。桓六年秋八月，“蔡人杀陈佗”，亦书月者，与此同也。<br/><br/>　<br/><br/>　　冬，十有二月，卫人立晋。晋者何？公子晋也。以下有卫侯晋卒，又言立。<br/><br/>　　[疏]“晋者何”。<br/><br/>　　○解云：欲言次正，而文言立；欲言非正，而举众立之，故执不知问。<br/><br/>　　○注“以下”至“言立”。<br/><br/>　　○解云：以有卫侯晋卒，则知此文“卫人立晋”者，是先君之子，今始立为之君矣。又言立者篡文，知非正大子，故知公子矣。其卫晋侯卒在桓十二年冬。<br/><br/>　<br/><br/>　　立者何？立者不宜立也。诸侯立不言立，此独言立，明不宜立之辞。<br/><br/>　　[疏]“立者何”。<br/><br/>　　○解云：诸侯之立，例所不书，今特言立，故执不知问。<br/><br/>　<br/><br/>　　其称人何？据尹氏立王子朝也。<br/><br/>　　[疏]注“据尹”至“朝也”。<br/><br/>　　○解云：在昭二十三年秋。<br/><br/>　<br/><br/>　　众立之之辞也。晋得众，国中人人欲立之。然则孰立之？石碏立之。石碏立之，则其称人何？据尹氏立王子朝不称人。○碏，七略反，一音十洛反。众之所欲立也。众虽欲立之，其立之非也。凡立君为众，众皆欲立之，嫌得立无恶，故使称人，见众言立也，明下无废上之义，听众立之，为立篡也。不剌嗣子失位者，时未当丧，典主得权重也。月者，大国篡例月，小国时。立、纳、入皆为篡，卒日，葬月，达於《春秋》，为大国例。主书从受位也。○篡，初患反。<br/><br/>　　[疏]注“不剌”至“权重也”。<br/><br/>　　○解云：剌桓公嗣子失位者，即不书晋之立矣，故襄十四年“卫侯衎出奔齐”，襄二十六年传云“曷为不言剽之立？不言剽之立者，以恶卫侯也”，彼注云“欲起卫侯失众出奔，故不书剽立。剽立无恶，则卫侯恶明矣”。今书晋立，则不剌嗣子可知。<br/><br/>　　○注“月者”至“国时”。<br/><br/>　　○解云：大国篡例月者，即此文冬十二月“卫人立晋”；庄六年“夏，六月，卫侯朔入于卫”；哀六年秋七月，“齐阳生入于齐”之属是也。而庄九年夏，“齐小白入于齐”不月者，彼注云“不月者，移恶于鲁也”。其小国时者，即僖二十五年“秋，楚人围陈，纳顿子于顿”，昭元年“秋，莒去疾自齐入于莒”之属是也。<br/><br/>　　○注“立纳入皆为篡”。解云：立为篡者，此文“卫人立晋”，昭二十三年“尹氏立王子朝”之属是也。其纳为篡者，“纳顿子于顿”，及文十四年“晋人纳捷菑”之属是也。其入为篡者，小白，阳生之属是也。<br/><br/>　　○注“卒日”至“大国例”。<br/><br/>　　○解云：隐八年“夏，六月，己亥，蔡侯考父卒”；秋，“八月，葬宣公”之属是也。<br/><br/>　　○注“主书从受位也”。<br/><br/>　　○解云：谓主恶晋之从立矣。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10179.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10181.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

