<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十七 襄二十六年，尽二十六年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十七 襄二十六年，尽二十六年全文,孔颖达作品" />
<meta name="description" content="春秋左传正义原文阅读,卷三十七 襄二十六年，尽二十六年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10317.html";
var nextpage="novel-read-1018-10319.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十七 襄二十六年，尽二十六年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10317.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十七 襄二十六年，尽二十六年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:25:46<span class="divide">|</span></p>
<div class="page-body">
<div class="page-content">
<p> 　　【经】二十有六年，春，王二月，辛卯，卫甯喜弑其君剽。（○剽，匹妙反。）卫孙林父入于戚以叛。（衎虽未居位，林父专邑背国，犹为叛也。○背音佩。）<br/><br/>　　[疏]注“衎虽”至“叛也”。<br/><br/>　　○正义曰：叛者，背君之名。嫌无君不得为叛，故注明之。林父畏衎入杀己，以邑先叛。故衎今虽未居位，林父以背国之故，犹为叛也。<br/><br/>　<br/><br/>　　甲午，卫侯衎复归于卫。复其位曰复归，名与不名，传无义例。<br/><br/>　　[疏]注“复其”至“义例”。<br/><br/>　　○正义曰：“复其位曰复归”，成十八年传例也。僖二十八年，“卫侯郑复归于卫”，“曹伯襄复归于曹”，与此卫侯衎皆书其名。成十六年，“曹伯归自京师”，不书名。俱是归国，立文不同，传无义例，史异辞也。<br/><br/>　<br/><br/>　　夏，晋侯使荀吴来聘。吴，荀偃子。<br/><br/>　　公会晋人、郑良霄、宋人、曹人于澶渊。卿会公侯皆应贬，方责宋向戌后期，故书良霄以駮之。若皆称人，则嫌向戌直以会公贬之。○澶，市延反。駮，邦角反。<br/><br/>　　[疏]注“卿会”至“贬之”。<br/><br/>　　○正义曰：僖二十九年，传曰：“在礼，卿不会公、侯，会伯、子、男可也。”是卿会公、侯皆合贬，良霄亦当贬也。但向戌会公巳自当贬，而又有后期之责。仲尼书经方责向戌后期，故书良霄以駮之。书良霄所以责向戌，非是舍霄罪也。若良霄与晋、宋皆贬称人，则嫌向戌直以会公被贬，其后期之责不见，故书良霄名。退宋班，明向戌有二罪也。案春秋诸国之会后至者多，唯退班在下，不褒进先至之人，此直退宋人在郑人之下，於文自足，必特书良霄以駮向戌者，以向戌，宋之执政上卿，鲁公亲自在会，后期而至，惰慢之甚，故特书良霄，深责向戌，异於他例也。<br/><br/>　<br/><br/>　　秋，宋公杀其世子痤。称君以杀，恶其父子相残害。○痤，才何反。恶，乌路反。<br/><br/>　　晋人执卫甯喜。<br/><br/>　　八月，壬午，许男甯卒于楚。未同盟而赴以名。<br/><br/>　　[疏]注“未同盟而赴以名”。<br/><br/>　　○正义曰：宣十七年，“许男锡我卒”。甯即锡我之子，嗣立以来，未与鲁会盟而赴以名也。<br/><br/>　<br/><br/>　　冬，楚子、蔡侯陈侯伐郑。<br/><br/>　　葬许灵公。<br/><br/>　　【传】二十六年，春，秦伯之弟针如晋脩成，（脩会夷仪岁之成。）叔向命召行人子员。（欲使答秦命。○员音云。）行人子朱曰：“朱也当御。”（御，进也。言次当行。）<br/><br/>　　[疏]注“御进”至“当行”。<br/><br/>　　○正义曰：言当进待君，受君命也。行人非一递进御。此日，次朱当御，次而不使，是黜之也。<br/><br/>　<br/><br/>　　三云，叔向不应。子朱怒，曰：“班爵同，同为大夫。○应，应对之应。何以黜朱於朝？”黜，退也。抚剑从之。从叔向也。叔向曰：“秦、晋不和久矣！今日之事，幸而集，集，成。晋国赖之。不集，三军暴骨。子员道二国之言无私，子常易之。奸以事君者，吾所能御也。”拂衣从之。拂衣，褰裳也。○暴，蒲卜反；徐，扶沃反。道音导。御，鱼吕反。拂，芳弗反。褰，起虔反；本或作骞，音虽同，义非也。《说文》云：“褰，袴也。”<br/><br/>　　[疏]注“拂衣，褰裳也”。<br/><br/>　　○正义曰：拂者，披迅之义，以其将斗，知拂衣即褰裳也。对则上衣下裳，散则可以相通，故以褰裳解拂衣。<br/><br/>　<br/><br/>　　人救之。平公曰：“晋其庶乎！庶几於治。○治，直吏反。吾臣之所争者大。”师旷曰：“公室惧卑，臣不心竞而力争，谓二子不心竞为忠，而抚剑拂衣。○争，争斗之争。不务德而争善，争谓所行为善。私欲已侈，能无卑乎？”私欲侈，则公义废。○侈，昌氏反，又尺氏反。<br/><br/>　　[疏]“平公”至“卑乎”。<br/><br/>　　○正义曰：平公见其臣斗，而言“其庶乎”者，以其臣争为国，国事必兴，故庶几於治也。刘炫云“不心竞而力争，不务德而争善”，皆道子朱之心，非叔向之罪。杜言二子“不心竞”，似亦并责叔向者，以斗虽一曲一直，乃是两人争理，故以二子言之，据其斗而言力争，则叔向亦争，争善则叔向无之，叔向以子员无私，欲令应客，亦非叔向争善，叔向无可争。杜云，争谓所行为善，唯言子朱之心也。<br/><br/>　<br/><br/>　　卫献公使子鲜为复，使为巳求反国。○鲜音仙。为，于伪反，注同。辞。辞不能。敬姒强命之。敬姒，献公及子鲜之母。○姒音似。强，其丈反。对曰：“君无信，臣惧不免。”敬姒曰：“虽然，以吾故也。”许诺。初，献公使与甯喜言，言复国。甯喜曰：“必子鲜在，不然必败。”子鲜贤，国人信之，必欲使在其间。故公使子鲜。子鲜不获命於敬姒，不得止命。以公命与甯喜言曰：“苟反，政由甯氏，祭则寡人。”甯喜告蘧伯玉，伯玉曰：“瑗不得闻君之出，敢闻其入？”十四年，孙氏欲逐献公，瑗走，从近关出。○蘧，居其反。瑗，于眷反，又于万反。遂行，从近关出。告右宰穀，卫大夫。右宰穀曰：“不可。获罪於两君，前出献公，今弑剽。○弑，申志反。天下谁畜之？”畜，犹容也。○畜，许六反，注同，一音敕六反。悼子曰：“吾受命於先人，不可以贰。”悼子，甯喜也。受命在二十年。穀曰：“我请使焉而观之。”观，知可还否。○使，所吏反。还音环。遂见公於夷仪。反，曰：“君淹恤在外十二年矣，淹，久也。○见，贤遍反，一音如字。淹，於廉反；徐，於严反。而无忧色，亦无宽言，犹夫人也。言其为人犹如故。○夫人音扶。若不巳，死无日矣。”巳，止也。悼子曰：“子鲜在。”右宰穀曰：“子鲜在，何益？多而能亡，於我何为？”言子鲜为义，多不过亡出。悼子曰：“虽然，不可以己。”孙文子在戚，孙嘉聘於齐，孙襄居守。二子，孙文子之子。○守，子又反。二月庚寅，甯喜、右宰穀伐孙氏，不克。伯国伤。伯国，孙襄也。父兄皆不在，故乘弱攻之。甯子出舍於郊。欲奔。伯国，死孙氏夜哭。国人召甯子，甯子复攻孙氏，克之。辛卯，杀子叔及大子角。子叔，卫侯剽。言子叔，剽无谥故。○复，扶又反，下“复愬”同。<br/><br/>　　[疏]“辛卯，角杀子叔及大子角”。<br/><br/>　　○正义曰：服虔云：“杀大子角不书，举重者。”案晋侯、宋公杀陈世子及陈侯之弟招杀陈世子，皆书经，则世子不轻於大夫也。孔父、荀息之徒弑君之下，并亦言大夫，大夫既书於经，则弑君并杀世子，世子亦当书，不得为举重也。杜既不解，当以不告故耳。<br/><br/>　　○注“子叔”至“谥故”。<br/><br/>　　○正义曰：此剽是穆公之孙，黑背之子，於献公为从父昆弟。成十年“卫侯之弟黑背帅师侵郑”，传云：“卫子叔黑背侵郑。”是黑背字子叔，即以子叔为族也。元年“卫侯使公孙剽来聘”，传云：“卫子叔来聘。”是举族而称之也。今云杀子叔，亦是举其族，为剽无谥，故称族也。<br/><br/>　<br/><br/>　　书曰：“甯喜弑其君剽。”言罪之在甯氏也。嫌受父命纳旧君无罪，故发之。孙林父以戚如晋。以邑属晋。书曰：“入于戚以叛。”罪孙氏也。臣之禄，君实有之。义则进，否则奉身而退，专禄以周旋，戮也。林父事剽而衎入，义可以退。唯以专邑自随为罪，故传发之。<br/><br/>　　[疏]“书曰”至“戮也”。<br/><br/>　　○正义曰：《春秋》书叛者，有此孙林父与宋华亥、宋公之弟辰、晋赵鞅、晋荀寅，五者经皆书叛。邾庶其、莒牟夷、邪黑肱皆以地来奔，虽文不称叛，传谓此三人为三叛人，则三者亦是叛也。所言叛者，或据邑而拒其君，或窃地他国，皆为有地随已，故称为叛。昭二十二年，“宋华亥、向宁、华定自宋南里出奔楚”，定十四年，“宋公之弟辰自萧来奔地”。不随己，则不称叛。是叛虽反背之辞，皆由地以生名也。叛者，判也。欲分君之地以从他国，故以叛为名焉。叛无凡例，传言“书曰”，是仲尼书为叛也。人君赐臣以邑以为禄食，臣之禄谓所食邑也。“君实有之”，言其不得专以为已有也。君臣有义而合，义则进以事君，受此禄食，否则奉身而退，当身奔他国，而以禄归君。专君之禄，以周旋从已，於法为罪戮之人，故书“入於戚以叛，罪孙氏也”。《释例》曰：“古之大夫，或锡之田邑，或分之都城，故有千室之邑，百乘之家。君之禄，义则进，否则奉身而退。若专禄以周旋，虽无危国害主之实，皆书曰叛。叛者，反背之辞也。庶贱之人，不齿於列，故虽有善恶，不章显名氏。若乃披邑害国，则以地重，必书其名，且终显其恶也。適鲁则书地，曰来奔，来奔则叛可知，盖记事外内之辞也。刘、贾说三叛人以地来奔，不书叛，谓不能专也。此直外内之辞，既以地来，妻公之姑姊，还其大邑，不得复言不能专也。”是杜以庶其之等皆为叛也。专禄者，谓专君之禄，以为已有，东西随已，谓之为专。服虔云：专禄，谓以戚叛也。既叛卫亦不臣於晋，自谓若小国，是为专禄，其意言专独有之不属人也。若不属晋，何为被卫侵而愬於晋地？若不入晋，晋复何以戍之？传言言以戚如晋，服言不臣於晋，是反丘明以解传也。<br/><br/>　<br/><br/>　　甲午，卫侯入。书曰：“复归。”国纳之也。本晋纳之夷仪，今从夷仪入国，嫌若晋所纳，故发国纳之例。言国之所纳而复其位。大夫逆於竟者，执其手而与之言。道逆者，自车揖之。逆於门者，颔之而已。颔，摇其头。言衎骄心易生。○竟音境。颔，户感反，本又作顉。易，以豉反。公至，使让大叔文子曰：“寡人淹恤在外，二三子皆使寡人朝夕闻卫国之言，二三子，诸大夫。○大音泰。朝如字。吾子独不在寡人。在，存问之。公闻文子答甯喜之言，故忿之。<br/><br/>　　[疏]注“公闻”至“之言”。<br/><br/>　　○正义曰：沈氏云：大叔文子闻甯喜、许公之言而发叹，本非而答甯喜之言，而云答者，时闻甯喜之言，遂自评论，不许於甯子，与对面相答无异，故言答也。<br/><br/>　<br/><br/>　　古人有言曰：‘非所怨，勿怨。’寡人怨矣。”所怨在亲亲。对曰：“臣知罪矣！臣不佞，不能负羁绁，以从扞牧圉，臣之罪一也。有出者，有居者。出谓衎，居谓剽也。○羁，居宜反。绁，息列反。扞，户幹反。圉，鱼吕反，下同。臣不能贰，通外内之言以事君，臣之罪二也。有二罪，敢忘其死？”乃行，从近关出。公使止之。传言卫侯不能安和大臣。<br/><br/>　　人侵戚东鄙，以林父叛故。孙氏愬于晋，晋戍茅氏。茅氏，戚东鄙。○愬，悉路反，下同。殖绰伐茅氏，杀晋戍三百人。殖绰，齐人。今来在卫。孙蒯追之，弗敢击。文子曰：“厉之不如。”厉，恶鬼也。遂从卫师，败之圉。蒯感父言，更还逐殖绰。圉，卫地。雍鉏获殖绰。雍鉏，孙氏臣。复愬于晋。为下晋讨卫张本。<br/><br/>　　郑伯赏入陈之功。入陈在前年。三月，甲寅朔，享子展，赐之先路三命之服，先路、次路，皆王所赐车之总名。盖请之於王。○路，本亦作辂，音路。<br/><br/>　　[疏]注“先路”至“於王”。<br/><br/>　　○正义曰：《周礼·巾车》云：“服车五乘，孤乘夏篆，卿乘夏缦，大夫乘墨车。”则礼於卿大夫所当乘者，名车不名路也。而传称王赐叔孙豹、郑子蟜者皆云大路，知此“先路”、“次路”，皆王所赐车之总名也。赐车称路，从王赐之名，必是禀王之命，故云“盖请之於王”也。宣十六年，传云“晋侯请于王，以黻冕命士会”。知诸侯命臣有请王之法，故云盖也。<br/><br/>　<br/><br/>　　先八邑。以路及命服为邑先。八邑，三十二井。○先，徐悉荐反，下同，或如字。<br/><br/>　　[疏]注“以路”至“二井”。<br/><br/>　　○正义曰：礼，遗人以物，皆以轻先重后，故以路及命服为邑之先也。《周礼·小司徒》“四井为邑”。故杜以八邑为三十二井。刘炫云：“案《论语》有‘十室之邑’，又杜注免馀邑为一乘之邑，又宋、郑之间六邑嵒戈锡等，杜何以知此邑非彼等之邑？必以为四井之邑。”今知不然者，邑之为名，大小无定。子展、子产为卿日久，先有采邑。今以入陈有功，加赐田土，不应更以八大邑而又与之。至於免馀辞邑，云“唯卿备百邑”，故杜以为一乘之邑合《论语》百乘之家。其实一乘称邑，文无所出。《周礼》称“四井为邑”，杜以正邑解之，故云三十二井，得为渐赐土田之义。又八邑、六邑为节级之差。刘以为大邑而规杜氏，非也。<br/><br/>　<br/><br/>　　赐子产次路，再命之服，先六邑。子产辞邑，曰：“自上以下，降杀以两，礼也。臣之位在四，上卿子展，次卿子西。十一年良霄见经，十九年乃立子产为卿，故位在四。○杀，所界反。见，贤遍反。<br/><br/>　　[疏]注“上卿”至“在四”。<br/><br/>　　○正义曰：十五年传云：“郑人以子西、伯有、子产之故，纳赂于宋。”是伯有在子西之下也。十九年传云：“子展当国，子西听政。”当国谓摄君事，听政谓为上卿，是子西次子展，故此注以子西为二，良霄为三。二十七年，“郑伯享赵孟于垂陇，子展、伯有、子西、子产、子大叔、二子石从。”如彼文次伯有在子西之上。二十九年，裨谌论子产位次，云“天又除之，夺伯有魄。子西即世政焉辟之？”先言伯有，后言子西，又是子西在伯有之下者。据十九年传，子西必在伯有之上，盖其后更有进退，杜据传上文以次之耳。<br/><br/>　<br/><br/>　　且子展之功也。臣不敢及赏礼，请辞邑。”赏礼，以礼见赏，谓六邑也。公固予之。乃受三邑。位次当受二邑，以公固与之，故受三邑。公孙挥曰：“子产其将知政矣！知国政。让不失礼。”<br/><br/>　　晋人为孙氏故，召诸侯，将以讨卫也。夏，中行穆子来聘，召公也。召公为澶渊会。○为，于伪反。<br/><br/>　　楚子、秦人侵吴，及雩娄，闻吴有备而还。雩娄县，今属安丰郡。○雩音于；徐，况于反；如淳同；韦昭音虚，或一呼反。娄，如字；徐，力俱反；如淳音楼。遂侵郑。五月，至于城麇。郑皇颉戍之。皇颉、郑大夫。守城麇之邑。○麇，九伦反。颉，咖结反。出，与楚师战，败。穿封戌囚皇颉，公子围与之争之。公子围，共王子，灵王也。○戌音恤。正於伯州犁。正曲直也。伯州犁曰：“请问於囚。”乃立囚。伯州犁曰：“所争，君子也，其何不知？”言王子围及穿封戌皆非细人，易别识也。○易，以豉反。别，彼列反。上其手，曰：“夫子为王子围，寡君之贵介弟也。”介，大也。○上，时掌反，下注同。介音界。下其手，曰：“此子为穿封戍，方城外之县尹也。谁获子？”上下手以道囚意。○道音导。囚曰：“颉遇王子，弱焉。”弱，败也。言为王子所得。戍怒，抽戈逐王子围，弗及。楚人以皇颉归。印堇父与皇颉戍城麇，印堇父，郑大夫。○抽，敕留反。印，一刃反。堇音谨。楚人囚之，以献於秦。郑人取旷於印氏以请之，子大叔为令正，主作辞令之正。以为请。子产曰：“不获。谓大叔辞以货请堇父，必不得。○为，于伪反，又如字。受楚之功而取旷於郑，不可谓国。秦不其然。受楚献功，大名也。以货免之，小利。故谓秦不尔。<br/><br/>　　[疏]“秦其不然”。<br/><br/>　　○正义曰：秦不肯其如是也。<br/><br/>　<br/><br/>　　若曰：‘拜君之勤郑国。微君之惠，楚师其犹在敝邑之城下。’其可。”辞如此，堇父可得。弗从，遂行。秦人不予。更币，从子产，而后获之。更遣使执币，用子产辞，乃得堇父。传称子产之善。○使，所吏反。<br/><br/>　　六月，公会晋赵武、宋向戌、郑良霄、曹人于澶渊以讨卫，疆戚田。正戚之封疆。○疆，居良反，注同。取卫西鄙懿氏六十以与孙氏。戚城西北五十里有懿城。因姓以名城，取田六十井也。<br/><br/>　　[疏]注“戚城”至“井也”。<br/><br/>　　○正义曰：传言西鄙懿氏，则西鄙之地，以懿氏为名也。谓之懿氏，则以懿为氏族之名，盖上世有大夫姓懿氏，食邑於此地，因以其姓名其城也。杜以懿氏既为邑名，而云取其六十，故以为取田六十井。服虔云：“六十邑。”刘炫以服言为是。今知非者，此六十之文总属懿氏，懿氏不见经、传，则卑细可知，既非卿大夫，何得广有土地？分六十之邑而与孙氏。且直言六十，本无邑文，故杜以为六十井。刘从服说以规杜氏，非也。<br/><br/>　<br/><br/>　　赵武不书，尊公也。罪武会公侯。向戌不书，后也。后会期。郑先宋，不失所也。如期至。<br/><br/>　　[疏]“赵武”至“所也”。<br/><br/>　　○正义曰：僖二十九年，诸侯之卿会公于翟泉，皆贬之称人。传曰：“卿不书，罪之也。”八年，诸侯之卿会晋侯于邢丘，亦贬称人。传曰：“大夫不书，尊晋侯也。”然则尊公侯，罪大夫，其义一也。传文互相见耳。此言“赵武不书，尊公也”。亦是罪武也。故杜云“罪武会公侯”也。其会公侯之罪，向戌、良霄与赵武亦同，但为别有见义，不贬良霄，不得总云卿不书，罪之。故特言“赵武不书，尊公”，明良霄、向戌亦为尊公，不应书也。“向戌不书，后也”，言既为会诸侯，复为后会期，故不得如良霄书名氏也。会之班次，以国大小为序，诸会郑在宋后，此会郑先於宋，为郑依期而至，不失所也。如不失其所，自是常事，非有善可褒，而得进其班者。郑班常在卫下，此会齐、卫不至无常班，宋自当次晋，此直退宋耳，非进郑也。言其不失所，直是不失常，亦非褒文也。计良霄会公，亦应合贬，所以得书名者，方责向戌后期，故书良霄以駮向戌，非为舍霄罪也。《释例》曰：“澶渊之会，赵武、向戌、良霄以大夫而会鲁侯，违在礼之制，其罪一也。戌加后会之尤，霄有不失所之进，文不得并言卿不书，罪之。故特言尊公，明公尊，非三人之所敌，三人之罪既正，而二人独以他义别叙也。”以是杜言良霄会公，亦合贬也。言霄有不失所之进者，正谓不使与宋俱退，得进复其本班耳，非有升进异於常也。宋以后至退班，不在曹人下者，宋是大国，退居郑下，足以为责，故令仍在曹上。此会曹国最小，其班正当居末，曹人非后至也。案翟泉之盟，诸卿敌公，则没公。此亦诸卿敌公，不没公者，翟泉之盟，杜注云“鲁侯讳盟天子大夫”，是以没公，然则此大夫敌公，非公有罪，是以不没公也。<br/><br/>　<br/><br/>　　於是卫侯会之。晋将执之，不得与会，故不书。○与会音预。<br/><br/>　　[疏]注“晋将”至“不书”。<br/><br/>　　○正义曰：下云“卫侯如晋，晋人执而囚之。”是於此会为将执之，不得与会也。不得与会，而传云“卫侯会之”，言其至会所耳。<br/><br/>　<br/><br/>　　晋人执甯喜、北宫遗，使女齐以先归。讨其弑君伐孙氏也。遗，北宫括之子。女齐，司马侯。归晋而后告诸侯，故经书在秋。○女音汝。卫侯如晋，晋人执而囚之於士弱氏。士弱，晋主狱大夫。秋，七月，齐侯、郑伯为卫侯故如晋，欲共请之。○为，于伪反，下“为臣”，注“为林父”、“为臣”皆同。晋侯兼亨之。晋侯赋《嘉乐》。《嘉乐》，《诗·大雅》。取其“嘉乐君子，显显令德。宜民宜人，受禄于天。”○嘉，户嫁反，注同。<br/><br/>　　[疏]注“嘉乐”至“于天”。<br/><br/>　　○正义曰：“嘉乐君子”以下皆《诗》之文也。晋侯赋此，言已嘉乐二君也。二君以晋侯乐已之故，故齐赋《蓼萧》，言泽及於已，郑赋《缁衣》，言不敢远晋，所以答《嘉乐》也。服虔云：晋侯自《嘉乐》，愚之甚也。<br/><br/>　<br/><br/>　　国景子相齐侯，景子，国弱。○相，息亮反。赋《蓼萧》。《蓼萧》，《诗·小雅》。言太平泽及远，若露之在萧。以喻晋君恩泽及诸侯。○蓼音六。大音泰。子展相郑伯，赋《缁衣》。《缁衣》，《诗·郑风》．义取“適子之馆兮，还予授子之粲兮”。言不敢违远於晋。○缁，侧其反。粲，七旦反。远，于万反。叔向命晋侯拜二君，曰：“寡君敢拜齐君之安我先君之宗祧也，敢拜郑君之不贰也。”《蓼萧》、《缁衣》二诗，所趣各不同，故拜二君辞异。○祧，他彫反。<br/><br/>　　[疏]“叔向”至“贰也”。<br/><br/>　　○正义曰：沈氏云：赋《蓼萧》，喻晋侯德泽及诸侯，言晋侯有德，是安我宗庙也。其言与注合。《缁衣》首章云“缁衣之宜兮，敝予又改为兮。適子之馆兮，还予授子之粲兮”。欲常进衣服、献饮食，是其不二心也。刘炫云：《蓼萧》首章云“既见君子，燕笑语兮，是以有誉处兮”。言晋侯有声誉，常处位，是得宗庙安也。<br/><br/>　<br/><br/>　　国子使晏平仲私於叔向，私与叔向语。曰：“晋君宣其明德於诸侯，恤其患而补其阙，正其违而治其烦，所以为盟主也。今为臣执君，若之何？”谓晋为林父执卫侯。叔向告赵文子，文子以告晋侯。晋侯言卫侯之罪，使叔向告二君。言自以杀晋戍三百人为罪，不以林父故。国子赋《辔之柔矣》，逸《诗》，见《周书》。义取宽政以安诸侯，若柔辔之御刚马。○见，贤遍反。<br/><br/>　　[疏]注“逸诗”至“刚马”。<br/><br/>　　○正义曰：《汉书·艺文志》有《周书》篇目，其书今在。或云是孔子删《尚书》之馀。案其文非《尚书》之类，彼引《诗》云“马之刚矣，辔之柔矣。马亦不刚，辔亦不柔。志气麃麃，取与不疑”。此《诗》馀无所见，故谓彼文是也。<br/><br/>　<br/><br/>　　子展赋《将仲子兮》，《将仲子》，《诗·郑风》。义取众言可畏。言卫侯虽别有罪，而众人犹谓晋为臣执君。○将仲子兮，将，七羊反，注同，本亦无“兮”字，此依《诗序》。晋侯乃许归卫侯。叔向曰：“郑七穆，罕氏其后亡者也。子展俭而壹。”子展，郑子罕之子。居身俭而用心壹。郑穆公十一子，子然、二子孔三族已亡，子羽不为卿，故唯言七穆。○郑七穆，谓子展公孙舍之，罕氏也；子西公孙夏，驷氏也；子产公孙侨，国氏也；伯有良霄，良氏也；子大叔游吉，游氏也；子石公孙段，丰氏也；伯石印段，印氏也。穆公十一子，谓子良，公子去疾也；子罕，公子喜也；子驷，公子骈也；国，公子发也；子孔，公子嘉也；子游，公子偃也；子丰也；子印也；子羽也；子然也；士子孔也。子然、二子孔已亡，子羽不为卿，故止七也。<br/><br/>　　[疏]注“子展”至“七穆”。正义曰：居身俭而用心壹，叔向自以察貌观言而知之，其知不由赋《诗》也。“子然、二子孔三族已亡”，十九年传文也。子羽不为卿者，案成十三年“郑公子班自訾求入于大宫，不能，杀子印、子羽”。不书於经，故知不为卿也。杜注彼云：皆穆公子也。又《世族谱》云：“子羽，穆公子。其后为羽氏，即羽师颉，是其孙。此非行人子羽，公孙挥也。”《世族谱》以公孙挥为杂人自外，唯有罕、驷、丰、游、印、国、良七族，见於经、传，皆出穆公，故称七穆也。<br/><br/>　<br/><br/>　　初，宋芮司徒生女子，芮司徒，宋大夫。○芮，如锐反。赤而毛，弃诸堤下。共姬之妾取以入，共姬，宋伯姬也。○堤，亦作隄；徐，丁兮反；沈，直兮反。共音恭。名之曰弃。长而美。平公入夕，平公，共姬子也。○长，丁丈反。共姬与之食。公见弃也而视之，尤。尤，甚也。姬纳诸御，嬖，生佐。佐，元公。恶而婉。佐貌恶而心顺。○婉，於阮反。大子痤美而很，貌美而心很戾。○很，胡恳反。合左师畏而恶之。合左师，向戌。○恶，乌路反，下皆同。寺人惠墙伊戾为大子内师而无宠。惠墙，氏；伊戾，名。○廧，或作墙，音樯。戾，力计反。<br/><br/>　　[疏]注“惠墙，氏。伊戾，名”。<br/><br/>　　○正义曰：服虔云：“惠伊皆发声，实为墙戾。”杜以下文单称伊戾，是舍族称名，故以惠墙为氏，伊戾为名也。内师者，身为寺人之官，公使之监知大子内事，为在内人之长也。<br/><br/>　<br/><br/>　　秋，楚客聘於晋，过宋。上已有秋，复发传者，中间有初，不言秋，则嫌楚客过在他年。○复，扶又反。大子知之，请野享之。公使往，伊戾请从之。公曰：“夫不恶女乎？”夫，谓大子也。○夫音扶，注同。女音汝。<br/><br/>　　[疏]“大子知之”。<br/><br/>　　○正义曰：知之，谓与楚客旧相知，故请野享之。<br/><br/>　<br/><br/>　　对曰：“小人之事君子也，恶之不敢远，好之不敢近。敬以待命，敢有贰心乎？纵有共其外，莫共其内。伊戾为大子内师，不行，恐内侍废阙。○远，于刃反。好，呼报反。近，附近之近。共音恭，本又作“供”，下同。臣请往也。”遣之。至，则欿，用牲，加书，徵之。诈作盟处，为大子反徵验也。○欿，口感反。处，昌虑反。而骋告公骋，驰也。○骋，敕景反。曰：“大子将为乱，既与楚客盟矣。”公曰：“为我子，又何求？”对曰：“欲速。”言欲速得公位。公使视之，则信有焉。有盟徵焉。问诸夫人与左师，夫人，佐母弃也。则皆曰：“固闻之。”公囚大子。大子曰：“唯佐也能免我。”以其婉也。召而使请，曰：“日中不来。吾知死矣。”左师闻之，聒而与之语。聒，讙也。欲使佐失期。○聒，古活反，下同。讙，呼端反。<br/><br/>　　[疏]注“聒，讙也”。<br/><br/>　　○正义曰：声乱耳谓之聒。多为言语讙譁乱其耳，故聒为讙也。<br/><br/>　<br/><br/>　　过期，乃缢而死。佐为大子，公徐闻其无罪也，乃亨伊戾。左师见夫人之步马者，步马，习马。○缢，一赐反。亨，普彭反。问之，对曰：“君夫人氏也。”左师曰：“谁为君夫人？余胡弗知？”圉人归，以告夫人。夫人使馈之锦与马，先之以玉，以玉为锦马之先。○馈，其位反。先，悉荐反。又如字。曰：“君之妾弃，使某献。”左师改命曰：“君夫人。”而后再拜稽首受之。左师令使者改命也。传言宋公闇，左师谀，大子所以无罪而死。○令，力呈反。使，所吏反，下文“通使”同。谀，羊朱反。<br/><br/>　　[疏]“左师”至“受之”。<br/><br/>　　○正义曰：夫人氏者，氏犹家也。言夫人家之马也。痤死，佐为大子，弃即正为夫人，步马之时，夫人名己定矣，故对云“君夫人氏也”。但弃本是妾，左师欲令夫人重已，故佯不知之。夫人闻之，惧已不得为夫人，故自称为妾，馈之锦马也。左师喜得其赐，故令使者改命曰君夫人，而后拜受之，使弃成为夫人。传言左师之谀也。<br/><br/>　<br/><br/>　　郑伯归自晋，请卫侯归。使子西如晋聘，辞曰：“寡君来烦执事，惧不免於戾。言自惧失敬於大国而得罪。使夏谢不敏。”夏，子西名。○夏，户雅反。君子曰：“善事大国。”将求於人，必先下之。言郑所以能自安。○下，遐嫁反。<br/><br/>　　初，楚伍参与蔡太师子朝友，其子伍举与声子相善也。声子，子朝之子。伍举，子胥祖父椒举也。○朝如字。<br/><br/>　　[疏]注“声子”至“举也”。<br/><br/>　　○正义曰：声子则经、传所云蔡公孙归生是也。传言“其子伍举”，足明举为参之子。声子文不系朝，故云“子朝之子”，以辨明之。<br/><br/>　<br/><br/>　　伍举娶於王子牟，王子牟为申公而亡，获罪出奔。○娶，七住反。牟，亡侯反。为申，如字，旧于伪反。楚人曰：“伍举实送之。”伍举奔郑，将遂奔晋。声子将如晋，遇之於郑郊，班荆相与食，而言复故。班，布也。布荆坐地，共议归楚事。朋友世亲。<br/><br/>　　[疏]“伍举”至“复故”。<br/><br/>　　○正义曰：《楚语》云：“椒举将奔晋，蔡声子遇之於郑，郊飨之以璧贿，曰：‘子尚良食，尚能事晋君以为诸侯主。’辞曰：‘非所原也，若得归骨於楚，死且不朽。’声子曰：‘子尚良食，吾归子。’椒举降三拜，纳其乘马，声子受之。”是杜所云共议归楚之事。传云“言复故”，谓此也。<br/><br/>　<br/><br/>　　声子曰：“子行也！吾必复子。”及宋向戌将平晋、楚，平在明年。<br/><br/>　　[疏]注“平在明年”。<br/><br/>　　○正义曰：明年声子始说子木。传於此言之者，盖伍举以此年去楚，故传记之於此年也。<br/><br/>　<br/><br/>　　声子通使於晋。为国通平事。○为，于伪反。还如楚，令尹子木与之语，问晋故焉。故，事。且曰：“晋大夫与楚孰贤？”对曰：“晋卿不如楚，其大夫则贤，皆卿材也。如杞、梓、皮革，自楚往也。杞、梓皆木名。○杞、梓，徐：上音起，下音子。虽楚有材，晋实用之。”言楚亡臣多在晋。子木曰：“夫独无族姻乎？”夫，谓晋。对曰：“虽有，而用楚材实多。归生闻之：归生，声子名。‘善为国者，赏不僣而刑不滥。’赏僣，则惧及淫人；刑滥，则惧及善人。若不幸而过，宁僣无滥。与其失善，宁其利淫。无善人，则国从之。从之亡也。○僣，子念反，下皆同。滥，力暂反。<br/><br/>　　[疏]“赏不僣而刑不滥”。<br/><br/>　　○正义曰：僣谓僣差，滥谓滥佚。赏不僣，所赏必有功，不僣差也。刑不滥，所刑必得罪，不滥佚也。<br/><br/>　<br/><br/>　　《诗》曰：‘人之云亡，邦国殄瘁。’无善人之谓也。《诗·大雅》。殄，尽也。瘁，病也。○殄，徒典反。瘁，在醉反。<br/><br/>　　[疏]“诗曰”至“谓也”。<br/><br/>　　○正义曰：《诗·大雅·瞻卬》之篇也。言国内贤人之既云巳丧亡矣，则邦国尽皆困病。此诗之意，言无善人之谓也。<br/><br/>　<br/><br/>　　故《夏书》曰：‘与其杀不辜，宁失不经。’惧失善也。逸《书》也。不经，不用常法。<br/><br/>　　[疏]“故夏”至“善也”。<br/><br/>　　○正义曰：此在《大禹谟》之篇，皋陶论用刑之法也。经，常也。言若用刑错失等，与其杀不罪之人，宁失於不常之罪。谓实有罪而失於妄免也。此书之意，惧失善也。<br/><br/>　<br/><br/>　　《商颂》有之曰：‘不僣不滥，不敢怠皇，命于下国，封建厥福。’《诗·商颂》。言殷汤赏不僣差，刑不滥溢，不敢怠解自宽暇，则能为下国所命为天子。○解，佳卖反。<br/><br/>　　[疏]注“为下”至“天子”。<br/><br/>　　○正义曰：此《商颂·殷武》之篇。《诗》注谓天命汤於在下之国。此云为下国所命，谓下国诸侯推命汤为天子。则《商书》云“东征西夷怨，南征北狄怨”，又云“室家相庆，曰，后来其苏”是也。<br/><br/>　<br/><br/>　　此汤所以获天福也。古之治民者，劝赏而畏刑，乐行赏而惮用刑。恤民不倦。赏以春夏，刑以秋冬。顺天时。是以将赏为之加膳，加膳则饫赐，饫，餍也。酒食赐下，无不餍足，所谓加膳也。○为之，于伪反，下“为之不举”同。饫，於据反。餍，本亦作厌，於艳反，下同。此以知其劝赏也。将刑为之不举，不举则彻乐，不举盛馔。○馔，士眷反。<br/><br/>　　[疏]“将刑”至“彻乐”。<br/><br/>　　○正义曰：《周礼·膳夫职》云：“王日一举，鼎十有二，物皆有俎，以乐侑食。”郑玄云：“杀牲盛馔曰举。”又曰：“大丧则不举，大荒则不举，大札则不举，天地有灾则不举，邦有大故则不举。”郑玄云：“大故，刑杀也。”庄二十年传曰：“司寇行戮，君为之不举。”是礼法将刑，为之不举也。举则以乐劝食，不举故彻去乐县。《大司乐》云：“大札、大凶、大灾、大臣死，国之大忧，令弛县。”郑玄云：“弛，释下之。”释下，即是彻县也。《大司乐》弛县之内，不言刑杀大故，文不具耳。<br/><br/>　<br/><br/>　　此以知其畏刑也。夙兴夜寐，朝夕临政，此以知其恤民也。三者，礼之大节也。有礼无败。今楚多淫刑，其大夫逃死於四方，而为之谋主，以害楚国，不可救疗，所谓不能也。”疗，治也。所谓楚人不能用其材也。○朝如字。疗，力召反。“子仪之乱，析公奔晋。在文十四年。○析，星历反。晋人寘诸戎车之殿，以为谋主。殿，后军。○寘，之豉反。殿，多练反，注同。绕角之役，晋将遁矣，析公曰：‘楚师轻窕，易震荡也。若多鼓钧声，以夜军之，钧同其声。○遁，徒困反。窕，徐敕尧反，又通吊反。易，以豉反。钧，音均，徐居句反。楚师必遁。’晋人从之，楚师宵溃。晋遂侵蔡，袭沈，获其君；败申、息之师於桑隧，获申丽而还。成六年，晋栾书救郑，与楚师遇於绕角，楚师还。晋侵沈，获沈子。八年，复侵楚，败申、息，获申丽。○溃，户内反。隧音遂。丽，力驰反。复，扶又反。郑於是不敢南面。楚失华夏，则析公之为也。雍子之父兄谮雍子，君与大夫不善是也。不是其曲直。○夏，户雅反。雍子奔晋，晋人与之鄐，鄐，晋邑。○鄐，许六反，徐又超六反。以为谋主。彭城之役，晋、楚遇於靡角之谷。在成十八年。晋将遁矣。雍子发命於军曰：‘归老幼，反孤疾，二人役，归一人，简兵蒐乘，简择蒐阅。○蒐，所留反。乘，绳证反。阅音悦。秣马蓐食，师陈焚次，次，舍也。焚舍，示必死。○秣音末。蓐音辱。陈，直觐反。明日将战。’行归者而逸楚囚，欲使楚知之。楚师宵溃。晋降彭城而归诸宋，以鱼石归。在元年。○降，户江反。楚失东夷，子辛死之，则雍子之为也。楚东小国及陈，见楚不能救彭城，皆叛。五年，楚人讨陈叛故，杀令尹子辛。子反与子灵争夏姬，子灵，巫臣。而雍害其事，子反亦雍害巫臣，不使得取夏姬。○雍，於勇反，注同。子灵奔晋。晋人与之邢，邢，晋邑。○邢音刑。以为谋主。扞御北狄，通吴於晋，教吴叛楚，教之乘车、射御、驱侵，使其子狐庸为吴行人焉。吴於是伐巢，取驾，克棘，入州来。驾、棘、皆楚邑。谯国酂县东北有棘亭。○谯，在遥反。酂，才多反，又子旦反；或作臡。<br/><br/>　　[疏]“射御驱侵”。<br/><br/>　　○正义曰：教之驱车，侵伐人也。<br/><br/>　<br/><br/>　　楚罢於奔命，至今为患，则子灵之为也。事见成七年。○罢音皮。见，贤遍反。若敖之乱，伯贲之子贲皇奔晋。晋人与之苗，若敖乱在宣四年。苗，晋邑。○贲，扶云反，下同。以为谋主。鄢陵之役，在成十六年。○鄢音偃。楚晨压晋军而陈，晋将遁矣。苗贲皇曰：‘楚师之良，在其中军王族而已。言楚之精卒，唯在中军。○压，本又作厌，於甲反；徐，於辄反。而陈，直觐反，下成陈并注同。卒，子忽反。若塞井夷灶，成陈以当之，塞井夷灶以为陈。<br/><br/>　　[疏]注“塞井”至“为陈”。<br/><br/>　　○正义曰：成十六年传说此事云：“范匄趋进曰：‘塞井夷灶，陈於军中。”则此谋范匄所为，今以为苗贲皇之计者，郑玄云：“此范匄所言，苗贲皇亦言之，故声子引以为喻。<br/><br/>　<br/><br/>　　栾、范易行以诱之，栾书时将中军，范燮佐之。易行，谓简易兵备。欲令楚贪已，不复顾二穆之兵。○易，以豉反，注及下易成同；贾音亦。行，户郎反，注及下同；贾音衡。令，力呈反，下同。复，扶又反，下“复仕”同。<br/><br/>　　[疏]“栾范易行以诱之”。<br/><br/>　　○正义曰：贾逵、郑玄皆读“易”为变易之“易”。贾以行为道也。栾为将，范为佐，二人分中军别将之，欲使栾与范易道，令范先诱楚，栾以良卒从而击之。郑谓易行，中军与下军易卒伍也。计设谋之时，军既未动，道未定分，何以言改道也？将卒相附系属久矣，容临战而改易将卒，且言易行，行非卒伍之名，安得为易卒伍也？二者之说，皆不可通。以传言“诱之”，则谓羸师毁军示弱以诱敌，故读“易”为简易之“易”，谓简易行陈，少其兵备，令楚贪已，不复顾二穆之兵，使中行、二郤得克二穆也。《楚语》说此事云：“雍子谓栾书曰：‘楚师可料也，在中军王族而已，若易中下，楚必歆之。’”韦昭云：“中下，中军之上下也。歆，犹贪也。简易栾、范之行，示之弱，以诳楚也。”是韦昭已读为简易之“易”，故杜从之也。此与《楚语》俱述声子之言。传言鄢陵之败，苗贲皇之为。《楚语》亦论鄢陵之役，而云“雍子之为”。二文不同，或丘明传闻两说两记之也。刘炫以为《国语》非丘明所作，为有此类往往与《左传》不同故也。<br/><br/>　<br/><br/>　　中行、二郤必克二穆。郤锜时将上军，中行偃佐之。郤至佐新军。令此三人分良以攻二穆之兵。楚子重、子辛，皆出穆王，故曰二穆。○锜，鱼绮反。吾乃四萃於其王族，必大败之。’四萃，四面集攻之。○萃，在醉反。<br/><br/>　　[疏]注“四萃”至“攻之”。<br/><br/>　　○正义曰：《楚语》云：“三萃以攻其王族，必大败之。”韦昭云：“时晋有四军，言三集者，中军见入，而上下及新军乃三集以致攻之。”韦昭见彼为“三”字，故说之使通耳。盖二文不同，必有一误。<br/><br/>　<br/><br/>　　晋人从之，楚师大败，王夷师熸，夷，伤也。吴、楚之间谓火灭为熸。○熸，子潜反。<br/><br/>　　[疏]注“夷伤”至“为熸”。<br/><br/>　　○正义曰：《月令》云“瞻夷察伤”，知夷亦伤也。於时吕锜射王中目，是王伤也。吴、楚之间谓火灭为熸，相传有此语也。言军师之败，若火灭然。<br/><br/>　<br/><br/>　　子反死之。郑叛吴兴，楚失诸侯，则苗贲皇之为也。”子木曰：“是皆然矣。”声子曰：“今又有甚於此。椒举娶於申公子牟，子牟得戾而亡，君大夫谓椒举：‘女实遣之！’惧而奔郑，引领南望曰：‘庶几赦余！’亦弗图也。言楚亦不以为意。○娶，本又作取，七住反。女音汝。今在晋矣。晋人将与之县，以比叔向。以举材能比叔向。彼若谋害楚国，岂不为患？”子木惧，言诸王，益其禄爵而复之。声子使椒鸣逆之。椒鸣，伍举子。传言声子有辞，伍举所以得反，子孙复仕於楚。<br/><br/>　　[疏]“子木”至“逆之”。<br/><br/>　　○正义曰：《楚语》说此事云：“子木愀然，曰：‘夫子何如，召之其来乎？’对曰：‘亡人得复，何为不来？’子木曰：‘不来，则若之何？’对曰：‘资东阳之盗杀之，其可乎？’子木曰：‘不可。我为楚卿，而赂盗以贼一夫於晋，非义也。子为我召之，吾倍其室。’乃使椒鸣召其父而复之。”<br/><br/>　<br/><br/>　　许灵公如楚，请伐郑，十六年晋伐许，他国皆大夫，独郑伯自行，故许恚，欲报之。○恚，一睡反。曰：“师不兴，孤不归矣！”八月，卒于楚。楚子曰：“不伐郑，何以求诸侯？”冬十月，楚子伐郑。为许。○为，于伪反，下为国同。郑人将御之，子产曰：“晋、楚将平，诸侯将和，和在明年。楚王是故昧於一来。昧，犹贪冒。○昧音妹。冒，亡报反，又亡北反。不如使逞而归，乃易成也。逞，快也。夫小人之性，衅於勇，啬於祸，以足其性而求名焉者，非国家之利也。若何从之？”衅，动也。啬，贪也。言郑之欲与楚战者，皆衅勇贪名之人，非能为国计虑久利，不可从也。○衅，许觐反。足，子住反，又如字。<br/><br/>　　[疏]“夫小”至“从之”。<br/><br/>　　○正义曰：於时郑国勇夫皆贪，欲御寇败楚以成已名，故子产为此言以破之。夫此郑国欲得战者，小人之性，奋动於勇，贪於祸乱，冀得战斗以足满其性，而自求成武勇之名焉。欲得御寇者，皆自为其身，非国家之利也。若何得从之？言御寇之计，不可从也。<br/><br/>　　○注“衅动”至“从也”。<br/><br/>　　○正义曰：贾、郑先儒皆以衅为动也。王肃云：衅谓自矜奋以夸人。王延寿《鲁灵光殿赋》云“仡奋衅以轩鬐”，是衅为奋动之意也。啬是吝惜之名，故为贪也。《诗》云：“民之贪乱，宁为荼毒。”是小人之性，贪祸乱也。言郑人欲得与楚战者，皆是奋动於勇，贪求名誉之人，欲望因有祸乱以成已名，非能为国家计虑希长久之利，不可从也。定本云“啬，养也”，非也。<br/><br/>　<br/><br/>　　子展说，不御寇。十二月，乙酉，入南里，堕其城。南里，郑邑。○说音悦，下注同。御，鱼吕反。堕，许规反。涉於乐氏，乐氏，津名。门于师之梁。郑城门。县门发，获九人焉。涉于氾而归，於氾城下涉汝水南归。○县音玄，氾，音凡，徐扶严反。<br/><br/>　　[疏]注“於氾”至“南归”。<br/><br/>　　○正义曰：杜检氾是地名，非水名。而云涉于氾，是於氾地涉水耳。《释例·土地名》云：“楚伐郑师于氾，襄城县南氾城是也。汝水出南阳鲁县东南经襄城。”是知於氾城下涉汝水而南归也。<br/><br/>　<br/><br/>　　而后葬许灵公。卒灵公之志，而后葬之。<br/><br/>　　卫人归卫姬于晋，乃释卫侯。卫侯以女说晋，而后得免。君子是以知平公之失政也。传言晋之衰。<br/><br/>　　晋韩宣子聘于周，王使请事。问何事来聘。对曰：“晋士起将归时事於宰旅，无他事矣。”起，宣子名。礼：诸侯大夫入天子国称士。时事，四时贡职。宰旅，冢宰之下士。言献职贡於宰旅，不敢斥尊。<br/><br/>　　[疏]注“起宣”至“斥尊”。<br/><br/>　　○正义曰：《周礼》“大国之卿三命。天子上士亦三命”。《曲礼》云：“列国之大夫入天子之国曰某士。”是诸侯大夫入天子之国礼法当称士也。以其人官卑，故下士独得旅称。《周礼》大宰之属官有“旅下士三十有二人”，是知宰旅为？宰之下士也。刘炫云：“知时事四时贡职者，小行人云：“春入贡秋献功王亲受之。”郑玄云：“贡谓六服所贡，功谓考绩之功。”是诸侯大夫贡时事之义也。<br/><br/>　<br/><br/>　　王闻之曰：“韩氏其昌阜於晋乎！辞不失旧。”阜，大也。传言周衰，诸侯莫能如礼，唯韩起不失旧。<br/><br/>　　齐人城郏之岁，在二十四年。其夏，齐乌馀以廪丘奔晋。乌馀，齐大夫。廪丘，今东郡廪丘县故城是。○廪，力甚反。<br/><br/>　　[疏]注“乌馀”至“城是”。<br/><br/>　　○正义曰：《释例·土地名》以廪丘为齐地。案廪丘地在东郡，则是卫之邦域，齐竟不至此也。羊角、高鱼皆在东郡，廪丘与之相近，齐不得别有廪丘。乌馀，齐之大夫，得以廪丘奔晋者，盖齐人往前取得卫邑，以赐乌馀，如郑公孙段之得州，宋乐大心之有原也。宋、郑大夫得以晋地为采邑，是知齐大夫得以卫地为采邑。杜见齐人以之奔晋，故《释例》以为齐地。明年讨乌馀，皆取其邑而归，诸侯盖以廪丘归齐也。<br/><br/>　<br/><br/>　　袭卫羊角，取之。今廪丘县所治羊角城是。○治，直吏反。遂袭我高鱼。高鱼城在廪丘县东北。有大雨，自其窦入，雨，故水窦开。○窦音豆。介于其库，入高鱼库而介其甲。○介音界。以登其城，克而取之。取鲁高鱼，无所讳而不书，其义未闻。<br/><br/>　　[疏]注“取鲁”至“未闻”。<br/><br/>　　○正义曰：服虔云：“取鲁高鱼及反之皆不书，盖讳之。”杜以被人取邑无所可讳，故云“其义未闻”。庄十八年，“公追戎于济西”。传云：“不言其来，讳之也。”戎来不觉，国以为讳，盗窃鲁邑，而云无可讳者，所言讳者，讳国恶礼也。候不在疆，戎来不觉，是国无政令，故讳之。此守高鱼者不觉，介於其库，直是守者罪耳，非国之耻，故诸被伐取鲁邑，皆不讳也。昭二十五年“齐侯取郓”，书而不讳，知失邑无可讳也。此亦战于麻隧之类，盖经文脱漏耳。<br/><br/>　<br/><br/>　　又取邑于宋。於是范宣子卒，宣子，范匄。诸侯弗能治也，及赵文子为政，乃卒治之。文子言於晋侯曰：“晋为盟主。诸侯或相侵也，则讨之使归其地。今乌馀之邑，皆讨类也。言於比类宜见讨。○比，必利反。<br/><br/>　　[疏]“於是”至“治之”。<br/><br/>　　○正义曰：乌馀以二十四年奔晋。二十五年范宣子卒，赵文子代之为政，至明年始讨乌馀，故云“乃卒治之”。传先言治之，下乃述其治之事也。<br/><br/>　<br/><br/>　　而贪之，是无以为盟主也。请归之！”公曰：“诺。孰可使也？”对曰：“胥梁带能无用师。”晋侯使往。胥梁带，晋大夫。能无用师，言有权谋。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10317.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10319.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

