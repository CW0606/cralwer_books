<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第十_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第十全文,韦昭作品" />
<meta name="description" content="国语注原文阅读,国语卷第十全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5284.html";
var nextpage="novel-read-353-5286.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第十</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5284.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第十</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:06:49<span class="divide">|</span></p>
<div class="page-body">
<div class="page-content">
<p>晋语四<br/><br/>　　１　公在狄十二年〔一〕，狐偃曰：「日，吾来此也〔二〕，非以狄为荣，可以成事也〔三〕。吾曰：『奔而易达〔四〕，困而有资，〔五〕休以择利，可以戾也〔六〕。』今戾久矣，戾久将底〔七〕。底著滞淫〔八〕，谁能兴之〔九〕？盍速行乎！吾不适齐、楚，避其远也。蓄力一纪，可以远矣〔一０〕。齐侯长矣，而欲亲晋〔一一〕。管仲殁矣，多谗在侧〔一二〕。谋而无正，衷而思始〔一三〕。夫必追择前言，求善以终〔一四〕，餍迩逐远，远人入服，不为邮矣。〔一五〕会其季年可也〔一六〕，兹可以亲〔一七〕。」皆以为然。<br/><br/>　　〔一〕　文公，晋献公庶子重耳，避骊姬之难，鲁僖五年，岁在大火，自蒲奔狄，至十六年，岁在寿星，故在狄十二年。<br/><br/>　　〔二〕　狐偃，文公舅子犯也。日，往日。<br/><br/>　　〔三〕　荣，乐也。成事，成反国之事。<br/><br/>　　〔四〕　达，至也。<br/><br/>　　〔五〕　资，财也。<br/><br/>　　〔六〕　休，息也。戾，定也。<br/><br/>　　〔七〕　底，止也。<br/><br/>　　〔八〕　著，附也。滞，废也。淫，久也。<br/><br/>　　〔九〕　兴，起也。<br/><br/>　　〔一０〕蓄，养也。十二年岁星一周，为一纪。<br/><br/>　　〔一一〕齐侯，桓公。长，老也。是岁，桓公为淮之会，明年而卒。<br/><br/>　　〔一二〕殁，终也。谗谓易牙、竖貂之属。<br/><br/>　　〔一三〕无正，无正从也。衷，中也。中道思其初时。<br/><br/>　　〔一四〕前言，管仲忠善之言。<br/><br/>　　〔一五〕迩，近也。逐，求也。邮，过也。<br/><br/>　　〔一六〕季，末也。<br/><br/>　　〔一七〕兹，此也。<br/><br/>　　乃行，过五鹿，乞食于野人〔一〕。野人举块以与之〔二〕，公子怒，将鞭之。子犯曰：「天赐也。民以土服，又何求焉〔三〕！天事必象〔四〕，十有二年，必获此土〔五〕。二三子志之〔六〕。岁在寿星及鹑尾，其有此土乎〔七〕！天以命矣〔八〕，复于寿星，必获诸侯〔九〕。天之道也〔一０〕，由是始之〔一一〕。有此，其以戊申乎〔一二〕！所以申土也〔一三〕。」再拜稽首，受而载之〔一四〕。遂适齐。<br/><br/>　　〔一〕　五鹿，卫邑。不见礼，故乞食。<br/><br/>　　〔二〕　块，墣也。<br/><br/>　　〔三〕　言民奉土以服公子。<br/><br/>　　〔四〕　必先有象。<br/><br/>　　〔五〕　复十二年，必得五鹿。<br/><br/>　　〔六〕　志，识也。<br/><br/>　　〔七〕　岁，岁星。自轸十二度至氐四度为寿星之次，自张十七度至轸十一度为鹑尾之次。岁在寿星，谓得块之岁。鲁僖十六年后十二年，岁在鹑尾，必有此五鹿地。鲁僖二十七年，岁在鹑尾。二十八年，岁复在寿星，晋文公伐卫，正月六日戊申取五鹿。周正月，夏十一月也，正天时以夏数，故岁在鹑尾也。<br/><br/>　　〔八〕　命，告也。谓野人奉块。<br/><br/>　　〔九〕　岁星复在寿星，谓鲁僖二十八年。是岁四月，文公败楚师于城濮，合诸侯于践土。五月，献俘于王，王册命之以为侯伯，故得诸侯。<br/><br/>　　〔一０〕天之大数，不过十二。<br/><br/>　　〔一一〕由，从也。从得块始。<br/><br/>　　〔一二〕有此五鹿，当以戊申日也。<br/><br/>　　〔一三〕日以戊申。戊，土也。申，申广土地也。<br/><br/>　　〔一四〕拜天赐，受块而载之。<br/><br/>　　２　齐侯妻之，甚善焉〔一〕。有马二十乘〔二〕，将死于齐而已矣。曰：「民生安乐，谁知其他？」<br/><br/>　　〔一〕　桓公以女妻之，遇之甚善。<br/><br/>　　〔二〕　四匹为乘，八十匹也。<br/><br/>　　桓公卒〔一〕，孝公即位〔二〕。诸侯叛齐。子犯知齐之不可以动〔三〕，而知文公之安齐而有终焉之志也，欲行，而患之〔四〕，与从者谋于桑下〔五〕。蚕妾在焉〔六〕，莫知其在也。妾告姜氏，姜氏杀之〔七〕，而言于公子曰：「从者将以子行，其闻之者吾以除之矣。子必从之，不可以贰〔八〕，贰无成命〔九〕。诗云：『上帝临女，无贰尔心〔一０〕。』先王其知之矣，贰将可乎〔一一〕？子去晋难而极于此〔一二〕。自子之行，晋无宁岁，民无成君〔一三〕。天未丧晋，无异公子〔一四〕，有晋国者，非子而谁？子其勉之！上帝临子，贰必有咎〔一五〕。」<br/><br/>　　〔一〕　在齐一年而桓公卒。<br/><br/>　　〔二〕　孝公，桓公子昭，即位在鲁僖十八年。<br/><br/>　　〔三〕　动，谓求反国。<br/><br/>　　〔四〕　患文公不肯去。<br/><br/>　　〔五〕　从者，赵衰之属。<br/><br/>　　〔六〕　在桑上也。<br/><br/>　　〔七〕　杀之以灭口。时诸侯叛齐，壻又欲去，恐孝公怒。<br/><br/>　　〔八〕　贰，疑也。<br/><br/>　　〔九〕　疑则不成天命。<br/><br/>　　〔一０〕诗大雅大明之七章。上帝，天也。女，武王也。言天临护女，伐纣必克，无有疑心。<br/><br/>　　〔一一〕言武王知天命，不可以疑，故卒有天下。<br/><br/>　　〔一二〕极，至也。<br/><br/>　　〔一三〕成，定也。谓奚齐、卓子杀死，惠公无亲，外内恶之。<br/><br/>　　〔一四〕同生九人，唯重耳在。<br/><br/>　　〔一五〕天予不取，故必有咎。<br/><br/>　　公子曰：「吾不动矣，必死于此。」姜曰：「不然。周诗曰：『<br/><br/>　　莘莘征夫，每怀靡及〔一〕。』夙夜征行，不遑启处，犹惧无及〔二〕。况其顺身纵欲怀安，将何及矣！人不求及，其能及乎〔三〕？日月不处，人谁获安？西方之书有之曰：『怀与安，实疚大事〔四〕。』郑诗云：『仲可怀也，人之多言，亦可畏也〔五〕。』昔管敬仲有言，小妾闻之〔六〕，曰：『畏威如疾，民之上也〔七〕。从怀如流，民之下也〔八〕。见怀思威，民之中也〔九〕。畏威如疾，乃能威民〔一０〕。威在民上，弗畏有刑〔一一〕。从怀如流，去威远矣，故谓之下〔一二〕。其在辟也，吾从中也〔一三〕。郑诗之言，吾其从之〔一四〕。』此大夫管仲之所以纪纲齐国，脾辅先君而成霸者也。子而弃之，不亦难乎〔一五〕？齐国之政败矣，晋之无道久矣，从者之谋忠矣，时日及矣，公子几矣〔一六〕。君国可以济百姓，而释之者，非人也〔一七〕。败不可处〔一八〕，时不可失，忠不可弃，怀不可从，子必速行。吾闻晋之始封也〔一九〕，岁在大火，阏伯之星也，实纪商人〔二０〕。商之飨国三十一王〔二一〕。瞽史之纪曰：『唐叔之世，将如商数〔二二〕。』今未半也〔二三〕。乱不长世〔二四〕，公子唯子，子必有晋。若何怀安？」公子弗听。<br/><br/>　　〔一〕　诗小雅皇皇者华之首章。莘莘，众多。征，行也。怀私为每怀。言臣奉命当念在公，每辄怀私，将无所及。<br/><br/>　　〔二〕　夙，早也。行，道也。遑，暇也。启，跪也。处，居也。<br/><br/>　　〔三〕　求及，求及时。<br/><br/>　　〔四〕　西方谓周。诗云「谁将西归」，又曰「西方之人」，皆谓周也。安，自安。疚，病也。<br/><br/>　　〔五〕　诗郑风将仲子之卒章。仲，祭仲也。怀，思也。言虽欲从心思仲，犹能畏人自止，见可怀，思可畏也。<br/><br/>　　〔六〕　敬仲，夷吾字。　案攷异卷三引校讹：「『字』当为『谥』。」<br/><br/>　　〔七〕　畏威，如畏疾病，此民之上行。<br/><br/>　　〔八〕　从心所思，如水流行，此民之下行。<br/><br/>　　〔九〕　威，畏也。见可怀则思可畏，此民之中行。<br/><br/>　　〔一０〕言能畏上，乃能威下。<br/><br/>　　〔一一〕能威民，故在人上。不畏威，则有刑罪。<br/><br/>　　〔一二〕去威远，言不能威民。<br/><br/>　　〔一三〕辟，罪也。弗畏有刑，故云罪。高不在上，下欲避罪，故从中也。<br/><br/>　　〔一四〕从其畏人之多言。<br/><br/>　　〔一五〕脾，补也。<br/><br/>　　〔一六〕几，近也。言重耳得国时日近。<br/><br/>　　〔一七〕济，成也。释，置也。<br/><br/>　　〔一八〕败，齐也。<br/><br/>　　〔一九〕始封，谓唐叔虞。<br/><br/>　　〔二０〕商，殷也。自氐五度至尾九度为大火之次。阏伯，陶唐氏之火正，居于商丘，祀大火，死以配食，相土因之，故商主大火，实纪商之凶吉。<br/><br/>　　〔二一〕自汤至纣。<br/><br/>　　〔二二〕瞽史，知天道者。<br/><br/>　　〔二三〕自唐叔至惠公十四世，故曰未半。<br/><br/>　　〔二四〕不长世，乱当有平时。<br/><br/>　　３　姜与子犯谋，醉而载之以行。醒，以戈逐子犯，曰：「若无所济，吾食舅氏之肉，其知餍乎！」舅犯走，且对曰：「若无所济，余未知死所，谁能与豺狼争食〔一〕？若克有成，公子无亦晋之柔嘉，是以甘食〔二〕。偃之肉腥臊，将焉用之？」遂行。<br/><br/>　　〔一〕　战死原野，公子将走不暇，岂能复与豺狼争食我乎？<br/><br/>　　〔二〕　无亦，不亦也。柔，脆也。嘉，美也。<br/><br/>　　４　过卫，卫文公有邢、狄之虞，不能礼焉〔一〕。甯庄子言于公曰〔二〕：「夫礼，国之纪也；亲，民之结也〔三〕；善，德之建也〔四〕。国无纪不可以终，民无结不可以固，德无建不可以立。此三者，君之所慎也。今君弃之，无乃不可乎！晋公子善人也，而卫亲也，君不礼焉，弃三德矣〔五〕。臣故云君其图之。康叔，文之昭也。唐叔，武之穆也〔六〕。周之大功在武〔七〕，天祚将在武族〔八〕。苟姬未绝周室，而俾守天聚者，必武族也〔九〕。武族唯晋实昌，晋胤公子实德。晋仍无道〔一０〕，天祚有德，晋之守祀，必公子也。若复而修其德，镇抚其民，必获诸侯，以讨无礼。君弗蚤图，卫而在讨。小人是惧，敢不尽心。」公弗听。<br/><br/>　　〔一〕　卫文公，宣公之孙、昭伯顽之子燬也。虞，备也。是岁，鲁僖十八年，冬，邢人、狄人伐卫，围菟圃，文公师于訾娄以退之，故不能礼焉。<br/><br/>　　〔二〕　庄子，卫正卿，穆仲静之子甯速。<br/><br/>　　〔三〕　君亲其亲，所以结人心，使相亲。<br/><br/>　　〔四〕　建，立也。言能善善，所以立德。<br/><br/>　　〔五〕　晋祖唐叔，武王之子。卫祖康叔，文王之子。故曰亲。三德，谓礼宾、亲亲、善善。<br/><br/>　　〔六〕　自祖以下，一昭一穆。故康叔为文昭，唐叔为武穆。<br/><br/>　　〔七〕　谓始伐纣定天下。<br/><br/>　　〔八〕　族，嗣也。<br/><br/>　　〔九〕　聚，财众也。<br/><br/>　　〔一０〕仍，重也。<br/><br/>　　５　自卫过曹，曹共公亦不礼焉〔一〕，闻其骿胁，欲观其状〔二〕，止其舍，谍其将浴，设微薄而观之〔三〕。僖负羁之妻言于负羁〔四〕曰：「吾观晋公子贤人也，其从者皆国相也，以相一人，必得晋国。得晋国而讨无礼，曹其首诛也。子盍蚤自贰焉〔五〕？」僖负羁馈飧，寘璧焉〔六〕。公子受飧反璧。<br/><br/>　　〔一〕　共公，曹昭公之子曹伯襄。<br/><br/>　　〔二〕　骿，并干。<br/><br/>　　〔三〕　谍，候也。微，蔽也。薄，迫也。<br/><br/>　　〔四〕　负羁，曹大夫。<br/><br/>　　〔五〕　贰，犹别也。<br/><br/>　　〔六〕　熟食曰飧。寘，置也，置璧于飧下。<br/><br/>　　负羁言于曹伯曰：「夫晋公子在此，君之匹也，不亦礼焉？」曹伯曰：「诸侯之亡公子其多矣，谁不过此！亡者皆无礼者也，余焉能尽礼焉！」对曰：「臣闻之：爱亲明贤，政之干也〔一〕。礼宾矜穷，礼之宗也〔二〕。礼以纪政，国之常也〔三〕。失常不立，君所知也〔四〕。国君无亲，以国为亲〔五〕。先君叔振，出自文王〔六〕，晋祖唐叔，出自武王〔七〕，文、武之功，实建诸姬。故二王之嗣，世不废亲。今君弃之，不爱亲也。晋公子生十七年而亡〔八〕，卿材三人从之，可谓贤矣〔九〕，而君蔑之，是不明贤也。谓晋公子之亡，不可不怜也。比之宾客，不可不礼也。失此二者，是不礼宾，不怜穷也。守天之聚，将施于宜。宜而不施，聚必有阙〔一０〕。玉帛酒食，犹粪土也，爱粪土以毁三常〔一一〕，失位而阙聚，是之不难，无乃不可乎？君其图之。」公弗听。<br/><br/>　　〔一〕　干，桢干也。<br/><br/>　　〔二〕　宗，本也。<br/><br/>　　〔三〕　纪，理也。<br/><br/>　　〔四〕　失常，则政不立。<br/><br/>　　〔五〕　僚以官相亲，君以国相亲。<br/><br/>　　〔六〕　文王子。<br/><br/>　　〔七〕　武王子。<br/><br/>　　〔八〕　亡，奔也。<br/><br/>　　〔九〕　三人，狐偃、赵衰、贾佗。<br/><br/>　　〔一０〕宜，义也。阙，缺也。<br/><br/>　　〔一一〕三常，政之干，礼之宗，国之常。<br/><br/>　　６　公子过宋〔一〕，与司马公孙固相善〔二〕，公孙固言于襄公曰：「晋公子亡，长幼矣〔三〕，而好善不厌，父事狐偃，师事赵衰，而长事贾佗〔四〕。狐偃其舅也，而惠以有谋。赵衰其先君之戎御，赵夙之弟也，而文以忠贞〔五〕。贾佗公族也，而多识以恭敬〔六〕。此三人者，实左右之。公子居则下之，动则谘焉，成幼而不倦，〔七〕殆有礼矣。树于有礼，必有艾〔八〕。商颂曰：『汤降不迟，圣敬日跻〔九〕。』降，有礼之谓也〔一０〕。君其图之。」襄公从之，赠以马二十乘。<br/><br/>　　〔一〕　自曹适宋。<br/><br/>　　〔二〕　固，宋庄公之孙、大司马固也。相善，相悦好。<br/><br/>　　〔三〕　襄公，宋桓公子兹父也。长幼，从长至幼也。<br/><br/>　　〔四〕　长，兄事之。<br/><br/>　　〔五〕　赵衰，晋卿公明之少子成子衰也。先君，献公。戎御，御戎车也。传曰：「赵夙御戎。」<br/><br/>　　〔六〕　贾佗，狐偃之子射姑、太师贾季也。公族，姬姓也。食邑于贾，字季佗。　案发正卷一０：「襄公之世，赵盾将中军，贾季佐之，而阳处父为太傅，贾佗为太师，二贾同列。计其时，佗为老臣，而季为新出，安得合而为一也？」<br/><br/>　　〔七〕　成幼，自幼至成人。<br/><br/>　　〔八〕　树，种也。艾，报也。<br/><br/>　　〔九〕　长发之三章。降，下也。跻，升也。言汤之尊贤下士甚疾，故圣敬之道日升闻于天也。<br/><br/>　　〔一０〕降己于有礼也。<br/><br/>　　７　公子过郑，郑文公亦不礼焉〔一〕。叔詹谏曰：「臣闻之〔二〕：亲有天〔三〕，用前训〔四〕，礼兄弟，资穷困〔五〕，天所福也。今晋公子有三祚焉，天将启之〔六〕。同姓不婚，恶不殖也〔七〕。狐氏出自唐叔〔八〕。狐姬，伯行之子也，实生重耳〔九〕。成而隽才，离违而得所〔一０〕，久约而无衅，一也〔一一〕。同出九人，唯重耳在〔一二〕，离外之患，而晋国不靖，二也〔一三〕。晋侯日载其怨，外内弃之〔一四〕；重耳日载其德，狐、赵谋之，三也。在周颂曰：『天作高山，大王荒之〔一五〕。』荒，大之也。大天所作，可谓亲有天矣。晋、郑兄弟也，吾先君武公与晋文侯戮力一心，股肱周室，夹辅平王〔一六〕，平王劳而德之，而赐之盟质，曰：『世相起也〔一七〕。』若亲有天，获三祚者，可谓大天〔一八〕。若用前训，文侯之功，武公之业〔一九〕，可谓前训〔一九〕若礼兄弟，晋、郑之亲，王之遗命，可谓兄弟〔二０〕。若资穷困，亡在长幼，还轸诸侯，可谓穷困〔二一〕。弃此四者，以徼天祸，无乃不可乎〔二二〕？君其图之。」弗听。<br/><br/>　　〔一〕　文公，郑厉公之子捷。<br/><br/>　　〔二〕　叔詹，郑大夫。<br/><br/>　　〔三〕　有天所启。<br/><br/>　　〔四〕　前训，先君之教。<br/><br/>　　〔五〕　资，禀也。<br/><br/>　　〔六〕　启，开也。<br/><br/>　　〔七〕　殖，蕃。<br/><br/>　　〔八〕　狐氏，重耳外家，与晋俱唐叔之后，别在犬戎者。<br/><br/>　　〔九〕　伯行，狐氏字。<br/><br/>　　〔一０〕言成人而有隽才。违，去也。离祸去国，举动得所。<br/><br/>　　〔一一〕衅，瑕也。<br/><br/>　　〔一二〕同出，同生。<br/><br/>　　〔一三〕靖，治也。<br/><br/>　　〔一四〕载，成也。<br/><br/>　　〔一五〕天作之首章。作，生也。高山，歧山。荒，大也。言天生此高山，使兴云雨，大王则秩祀而尊大之。<br/><br/>　　〔一六〕武公，郑桓公子滑突。文侯，晋穆侯之子仇。戮，并也。一，同也。<br/><br/>　　〔一七〕质，信也。起，扶持也。<br/><br/>　　〔一八〕三祚，谓成而隽才，晋国不靖，狐、赵谋之。<br/><br/>　　〔一九〕业，事也。前训，二国同心之训。<br/><br/>　　〔二０〕晋、郑同姓，王之遗命使相起，故曰可谓兄弟。<br/><br/>　　〔二一〕轸，车后横木。还轸，犹迴车周历诸国，遭离阨困。<br/><br/>　　〔二二〕徼，要也。四者，有天、前训、兄弟、穷困。<br/><br/>　　叔詹曰：「若不礼焉，则请杀之。谚曰：『黍稷无成，不能为荣〔一〕。黍不为黍，不能蕃庑〔二〕。稷不为稷，不能蕃殖〔三〕。所生不疑，唯德之基〔四〕。』」公弗听。<br/><br/>　　〔一〕　稷，资也。无成，谓死。荣，秀也。<br/><br/>　　〔二〕　为，成也。蕃，滋也。庑，丰也。<br/><br/>　　〔三〕　殖，长也。<br/><br/>　　〔四〕　所生，谓种黍得黍，种稷得稷，唯所在树之，祸福亦由是也。若不礼重耳，则当除之；不尔，则宜厚之。如此不疑，是为德基。<br/><br/>　　８　遂如楚，楚成王以周礼享之，九献，庭实旅百〔一〕。公子欲辞〔二〕，子犯曰：「天命也，君其飨之〔三〕。亡人而国荐之〔四〕，非敌而君设之〔五〕，非天，谁启之心！」既飨，楚子问于公子曰：「子若克复晋国，何以报我？」公子再拜稽首对曰：「子女玉帛，则君有之〔六〕。羽旄齿革，则君地生焉〔七〕。其波及晋国者，君之馀也，又何以报〔八〕？」王曰：「虽然，不穀愿闻之〔九〕。」对曰：「若以君之灵〔一０〕，得复晋国，晋、楚治兵，会于中原，其避君三舍〔一一〕。若不获命〔一二〕，其左执鞭弭，右属櫜鞬，以与君周旋〔一三〕。」<br/><br/>　　〔一〕　成王，楚武王之孙、文王之子熊頵也。九献，上公之享礼也。庭实，庭中之陈也。百，举成数也。周礼：「上公出入五积，饔饩九牢，米百有二十筥，醯醢百有二十瓮，禾十车，刍薪倍禾。」案：「禾十车」，攷异卷三引攷正：「依周礼郑注当作『禾三十车』。」<br/><br/>　　〔二〕　不敢当礼。<br/><br/>　　〔三〕　天命，天使之飨食也。<br/><br/>　　〔四〕　荐，进也。以国君之礼荐进。<br/><br/>　　〔五〕　非礼敌，而设之如人君也。<br/><br/>　　〔六〕　有之，楚自多。子女，美女。<br/><br/>　　〔七〕　羽，鸟羽，翡翠、孔雀之属。旄，旄牛尾。齿，象牙。革，犀兕皮。皆生于楚。<br/><br/>　　〔八〕　波，流也。<br/><br/>　　〔九〕　曲礼云：「四夷之大国，于境内自称不穀。」<br/><br/>　　〔一０〕灵，神也。<br/><br/>　　〔一一〕治兵，谓征伐。古者师行三十里而舍，三舍为九十里。司马法曰：「进退不过三舍，礼也。」<br/><br/>　　〔一二〕不得楚还师之命。<br/><br/>　　〔一三〕鞭，所以击马。传曰：「虽鞭之长，不及马腹。」尔雅曰：「弓无缘者谓之弭。」櫜，矢房。鞬，弓弢也。言以礼避君，君不还，乃敢左执弓，右属手于房以取矢。与君周旋，相驰逐也。<br/><br/>　　令尹子玉曰：「请杀晋公子〔一〕。弗杀，而反晋国，必惧楚师。」王曰：「不可。楚师之惧，我不修也〔二〕。我之不德，杀之何为！天之祚楚，谁能惧之？楚不可祚，冀州之土，其无令君乎〔三〕？且晋公子敏而有文〔四〕，约而不谄〔五〕，三材侍之，天祚之矣〔六〕。天之所兴，谁能废之〔七〕？」子玉曰：「然则请止狐偃。〔八〕」王曰：「不可。曹诗曰：『彼己之子，不遂其构。』邮之也〔九〕。夫邮而效之，邮又甚焉。效邮，非礼也。」于是怀公自秦逃归〔一０〕。秦伯召公子于楚〔一一〕，楚子厚币以送公子于秦。<br/><br/>　　〔一〕　子玉，楚若敖之曾孙、令尹成得臣也。<br/><br/>　　〔二〕　我德不修。<br/><br/>　　〔三〕　晋在冀州。<br/><br/>　　〔四〕　敏，达也。文，有文辞。<br/><br/>　　〔五〕　在约困之中，而辞不谄屈也。<br/><br/>　　〔六〕　三材，卿材三人。<br/><br/>　　〔七〕　案：「废」，公序本作「御」。<br/><br/>　　〔八〕　以为质。<br/><br/>　　〔九〕　曹风候人之三章。构，厚也。遂，终也。邮，过也。<br/><br/>　　〔一０〕怀公，子幸。质于秦，鲁僖二十二年逃归。<br/><br/>　　〔一一〕秦伯，穆公。<br/><br/>　　９　秦伯归女五人，怀嬴与焉〔一〕。公子使奉匜沃盥，既而挥之〔二〕。嬴怒曰：「秦、晋匹也，何以卑我〔三〕？」公子惧，降服囚命〔四〕。秦伯见公子曰：「寡人之适，此为才〔五〕。子幸之辱，备嫔嫱焉〔六〕，欲以成婚，而惧离其恶名。非此，则无故〔七〕。不敢以礼致之，懽之故也〔八〕。公子有辱，寡人之罪也〔九〕。唯命是听〔一０〕。」<br/><br/>　　〔一〕　归，嫁也。怀嬴，故子幸妻，子幸逃归，立为怀公，故曰怀嬴。与焉，与为媵也。<br/><br/>　　〔二〕　婚礼：「嫡入于室，媵御奉匜、盥。」挥，洒也。<br/><br/>　　〔三〕　匹，敌也。卑，贱也。<br/><br/>　　〔四〕　惧嬴之诉。降服，彻上服。囚命，自囚以听命。<br/><br/>　　〔五〕　适，适妃子。<br/><br/>　　〔六〕　辱，质于秦时。嫔嫱，妇官。<br/><br/>　　〔七〕　言欲以成婚，惧以为子幸妻，恐离其恶名，非有此，则无他故。<br/><br/>　　〔八〕　不敢以婚姻正礼致之，而令与于五人，懽爱此女之故。<br/><br/>　　〔九〕　辱，谓降服。言寡人不备礼，故令公子卑之，此自寡人之罪。<br/><br/>　　〔一０〕进退此女，听公子命。<br/><br/>　　公子欲辞〔一〕，司空季子曰：「同姓为兄弟〔二〕。黄帝之子二十五人，其同姓者二人而已，唯青阳与夷鼓皆为己姓〔三〕。青阳，方雷氏之甥也。夷鼓，彤鱼氏之甥也〔四〕。其同生而异姓者，四母之子别为十二姓。凡黄帝之子，二十五宗〔五〕，其得姓者十四人为十二姓〔六〕。姬、酉、祁、己、滕、箴、任、荀、僖、姞、儇、依是也。唯青阳与苍林氏同于黄帝，故皆为姬姓〔七〕。同德之难也如是〔八〕。昔少典娶于有蟜氏，生黄帝、炎帝〔九〕。黄帝以姬水成，炎帝以姜水成〔一０〕。成而异德，故黄帝为姬，炎帝为姜，二帝用师以相济也，异德之故也〔一一〕。异姓则异德，异德则异类。异类虽近，男女相及，以生民也〔一二〕。同姓则同德，同德则同心，同心则同志。同志虽远，男女不相及，畏黩敬也〔一三〕。黩则生怨，怨乱毓灾，灾毓灭姓〔一四〕。是故娶妻避其同姓，畏乱灾也。故异德合姓，同德合义〔一五〕。义以导利〔一六〕，利以阜姓〔一七〕。姓利相更，成而不迁〔一八〕，乃能摄固，保其土房〔一九〕。今子于子幸，道路之人也〔二０〕，取其所弃，以济大事，不亦可乎？」<br/><br/>　　〔一〕　辞，不取也。<br/><br/>　　〔二〕　季子，晋大夫婿臣臼季，后为司空。贾侍中云：「兄弟，婚姻之称也。」昭谓：同父而生，德姓同者，乃为兄弟。言惠公、重耳其德不同，则子幸道路之人，可以妻其妻。<br/><br/>　　〔三〕　此二人相与同德，故俱为己姓。青阳，金天氏帝少皞。<br/><br/>　　〔四〕　方雷，西陵氏之姓。彤鱼，国名。帝繫曰：「黄帝娶于西陵氏之子，曰嫘祖，实生青阳。」姊妹之子曰甥。声，雷嫘同也。<br/><br/>　　〔五〕　唐尚书曰：「继别为小宗。」非也。继别为大宗，别子之庶孙乃为小宗耳。<br/><br/>　　〔六〕　得姓，以德居官而初赐之姓。谓十四人而内二人为姬，二人为己，故十二姓。<br/><br/>　　〔七〕　二十五宗唯青阳与苍林德及黄帝，同姓为姬也。<br/><br/>　　〔八〕　言德自黄帝同之，难也如是。<br/><br/>　　〔九〕　贾侍中云：「少典，黄帝、炎帝之先。有蟜，诸侯也。炎帝，神农也。」虞、唐云：「少典，黄帝、炎帝之父。」昭谓：神农，三皇也，在黄帝前。黄帝灭炎帝，灭其子孙耳，明非神农可知也。言生者，谓二帝本所生出也。内传：「高阳、高辛各有才子八人。」谓其｛商衣｝子耳。贾君得之。<br/><br/>　　〔一０〕姬、姜，水名。成，谓所生长以成功也。<br/><br/>　　〔一一〕「济」当为「挤」。挤，灭也。传曰：「黄帝战于坂泉。」<br/><br/>　　〔一二〕重耳，怀嬴之舅，故又言此以劝之。近，谓有属名。相及，嫁娶也。<br/><br/>　　〔一三〕畏亵黩其类。<br/><br/>　　〔一四〕毓，生也。　案：正文「灾毓灭姓」之「姓」，攷异卷三据左传疏引国语，以「姓」为「性」之误。<br/><br/>　　〔一五〕合姓，合二姓为婚姻。合义，以德义相亲。<br/><br/>　　〔一六〕有义，则利随之。<br/><br/>　　〔一七〕阜，厚也。<br/><br/>　　〔一八〕更，续也。迁，离散也。<br/><br/>　　〔一九〕摄，持也。保，守也。房，居也。<br/><br/>　　〔二０〕言德姓异。<br/><br/>　　公子谓子犯曰：「何如？」对曰：「将夺其国，何有于妻，唯秦所命从也〔一〕。」谓子馀曰：「何如〔二〕？」对曰：「礼志有之曰：『将有请于人，必先有入焉〔三〕。欲人之爱己也，必先爱人。欲人之从己也，必先从人。无德于人，而求用于人，罪也〔四〕。』今将婚构以从秦〔五〕，受好以爱之〔六〕，听从以德之〔七〕，惧其未可也，又何疑焉？」乃归女而纳币，且逆之〔八〕。<br/><br/>　　〔一〕　言将夺其国，何辞于妻。初，奚齐、卓子死，秦伯欲纳重耳，子犯难之，以为不可。今更言此者，子幸无道，害重耳，使狐突召子犯及其兄毛，突不召而杀之，故重耳、子犯皆怨之。<br/><br/>　　〔二〕　子馀，赵衰字。<br/><br/>　　〔三〕　必先有以自入。<br/><br/>　　〔四〕　言不先施德于人，而求人为己用者是罪。<br/><br/>　　〔五〕　重婚曰构。从，从其命。<br/><br/>　　〔六〕　受其所好而亲爱之。<br/><br/>　　〔七〕　使之德己。<br/><br/>　　〔八〕　归女纳币，更成婚礼。逆，亲迎也。<br/><br/>　　１０他日，秦伯将享公子，公子使子犯从。子犯曰：「吾不如衰之文也〔一〕，请使衰从。」乃使子馀从。秦伯享公子如享国君之礼，子馀相如宾〔二〕。卒事，秦伯谓其大夫曰：「为礼而不终，耻也。〔三〕中不胜貌，耻也〔四〕。华而不实，耻也〔五〕。不度而施，耻也〔六〕。施而不济，耻也〔七〕。耻门不闭，不可以封〔八〕。非此，用师则无所矣〔九〕。二三子敬乎〔一０〕！」<br/><br/>　　〔一〕　文，文辞也。<br/><br/>　　〔二〕　诏相重耳如宾礼也。<br/><br/>　　〔三〕　言此，为明日将复宴。<br/><br/>　　〔四〕　胜当为称。中不称貌，情貌相违。<br/><br/>　　〔五〕　有华色而无实事。<br/><br/>　　〔六〕　不度己力而施德。<br/><br/>　　〔七〕　济，成也。<br/><br/>　　〔八〕　封，国也。　案：公序本作「五耻之门不闭塞者，不可以封国为诸侯也」。<br/><br/>　　〔九〕　非能闭此五耻之门，则用师无所。<br/><br/>　　〔一０〕敬此五者。<br/><br/>　　明日宴，秦伯赋采菽〔一〕，子馀使公子降拜〔二〕。秦伯降辞。子馀曰：「君以天子之命服命重耳，重耳敢有安志，敢不降拜？」成拜卒登，子馀使公子赋黍苗〔三〕。子馀曰：「重耳之仰君也，若黍苗之仰阴雨也。若君实庇廕膏泽之，使能成嘉穀，荐在宗庙，君之力也〔四〕。君若昭先君之荣，东行济河，整师以复疆周室，重耳之望也〔五〕。重耳若获集德而归载〔六〕，使主晋民，成封国，其何实不从〔七〕。君若咨志以用重耳〔八〕，四方诸侯，其谁不惕惕以从命！」秦伯叹曰：「是子将有焉，岂专在寡人乎！」秦伯赋鸠飞，〔九〕公子赋河水〔一０〕。秦伯赋六月〔一一〕，子馀使公子降拜。秦伯降辞。子馀曰：「君称所以佐天子匡王国者以命重耳，重耳敢有惰心，敢不从德〔一二〕？」<br/><br/>　　〔一〕　采菽，小雅篇名，王赐诸侯命服之乐也。其诗曰：「君子来朝，何赐予之，虽无予之，路车乘马。」<br/><br/>　　〔二〕　降，下堂也。<br/><br/>　　〔三〕　黍苗，亦小雅，道邵伯述职劳来诸侯也。其诗曰：「芃芃黍苖，阴雨膏之。」<br/><br/>　　〔四〕　在宗庙为祭主。<br/><br/>　　〔五〕　先君，谓秦襄公讨西戎有功，赐爵为伯，有荣耀也。<br/><br/>　　〔六〕　集，成也。载，祀也。<br/><br/>　　〔七〕　言实从也。<br/><br/>　　〔八〕　用使征伐。<br/><br/>　　〔九〕　鸠飞，小雅小宛之首章，曰：「宛彼鸣鸠，翰飞戾天。我心忧伤，念昔先人。明发不寐，有怀二人。」言己念晋先君咱穆姬不寐，以思安集晋之君臣也。诗序云：「文公遭骊姬之难，未反而秦姬卒，所以念伤亡人，思成公子。」<br/><br/>　　〔一０〕河，当作沔，字相似误也。其诗曰：「沔彼流水，朝宗于海。」言己反国当朝事秦。<br/><br/>　　〔一一〕六月，道尹吉甫佐宣王征伐，复文、武之业。其诗云：「王于出征，以匡王国。」二章曰「以佐天子」，三章曰「共武之服，以定王国」。此言重耳为君，必霸诸侯，以匡佐天子。<br/><br/>　　〔一二〕称，举也。<br/><br/>　　１１公子亲筮之，曰：「尚有晋国〔一〕。」得贞屯、悔豫，皆八也〔二〕。筮史占之，皆曰：「不吉〔三〕。闭而不通，爻无为也。〔四〕」司空季子曰：「吉。是在周易，皆利建侯〔五〕。不有晋国，以辅王室，安能建侯？我命筮曰『尚有晋国』，筮告我曰『利建侯』，得国之务也，吉孰大焉〔六〕！震，车也〔七〕。坎，水也。坤，土也。屯，厚也。豫，乐也。车班外内，顺以训之〔八〕，泉原以资之〔九〕，土厚而乐其实。不有晋国，何以当之〔一０〕？震，雷也，车也。坎，劳也，水也，众也〔一一〕。主雷与车〔一二〕，而尚水与众〔一三〕。车有震，武也〔一四〕。众而顺，文也〔一五〕。文武具，厚之至也。故曰屯〔一六〕。其繇曰：『元亨利贞，勿用有攸往，利建侯〔一七〕。』主震雷，长也，故曰元〔一八〕。众而顺，嘉也，故曰亨〔一九〕。内有震雷，故曰利贞〔二０〕。车上水下，必伯〔二一〕。小事不济，壅也。故曰勿用有攸往〔二二〕，一夫之行也〔二三〕。众顺而有武威，故曰『利建侯〔二四〕』。坤，母也。震，长男也。母老子疆，故曰豫〔二五〕。其繇曰：『利建侯行师。』居乐、出威之谓也〔二六〕。是二者，得国之卦也〔二七〕。」<br/><br/>　　〔一〕　蓍曰筮。尚，上也，命筮之辞也。礼曰：「某子尚享之。」<br/><br/>　　〔二〕　内曰贞，外曰悔。震下坎上，屯。坤下震上，豫。得此两卦，震在屯为贞，在豫为悔。八，谓震两阴爻，在贞在悔皆不动，故曰皆八，谓爻无为也。<br/><br/>　　〔三〕　筮史，筮人，掌以三易辨九筮之名。一夏，连山；二殷，归藏；三周，易。以连山、归藏占此两卦，皆言不吉。<br/><br/>　　〔四〕　闭，壅也。震为动，动遇坎，坎为险阻，闭塞不通，无所为也。<br/><br/>　　〔五〕　建，立也。以周易占之，二卦皆吉也。屯初九曰：「利建侯。」豫大象曰：「利建侯行师。」<br/><br/>　　〔六〕　务，犹趋也。<br/><br/>　　〔七〕　易，坤为大车，震为雷。今云车者，车亦动，声象雷，其为小车也。<br/><br/>　　〔八〕　车，震也。班，遍也。遍外内，谓屯之内有震，豫之外亦有震。坤，顺也。豫内为坤，屯二与四亦为坤。<br/><br/>　　〔九〕　资，财也。屯三至五，豫二至四，皆有根象。豫三至五有坎象。根山坎水。水在山上为泉原，流而不竭。<br/><br/>　　〔一０〕屯、豫皆有坤象，重坤故厚豫为乐。当，应也。<br/><br/>　　〔一一〕易以坤为众，坎为水。水亦众之类。<br/><br/>　　〔一二〕内为主也。<br/><br/>　　〔一三〕坎象皆在上，故上水与众。<br/><br/>　　〔一四〕震，威也。车声隆，象有威武。<br/><br/>　　〔一五〕坤为众，为顺，为文，象有文德，为众所归也。<br/><br/>　　〔一六〕屯，厚也。<br/><br/>　　〔一七〕繇，卦辞也。亨，通也。贞，正也。攸，所也。往，之也。小人勿用有所之，君子则利建侯行师。<br/><br/>　　〔一八〕内为主，震为长，男为雷，雷为诸侯，故曰元。元者，善之长。<br/><br/>　　〔一九〕嘉，善也。众顺服善，故曰亨。亨者，嘉之会。<br/><br/>　　〔二０〕屯内有震。贾侍中云：「震以动之，利也。侯以正国，贞也。利，义之和也。贞，事之干也。」<br/><br/>　　〔二一〕车，震也。水，坎也。车动而上，威也。水动而下，顺也。有威而众从，故必伯。<br/><br/>　　〔二二〕济，成也。小事，小人之事。壅，震动而遇坎，坎为险阻。故曰勿用有所往。<br/><br/>　　〔二三〕一夫，一人也。易曰「震一索而得男」，故曰一夫。又曰：「震作足」，故为行也。<br/><br/>　　〔二四〕复述上事。<br/><br/>　　〔二五〕豫，乐也。<br/><br/>　　〔二六〕居乐，母在内也。出威，震在外也。居乐，故利建侯。出威，故利行师。<br/><br/>　　〔二七〕二，谓屯、豫。<br/><br/>　　１２十月，惠公卒。十二月，秦伯纳公子〔一〕。及河，子犯授公子载璧〔二〕，曰：「臣从君还轸，巡于天下，怨其多矣〔三〕！臣犹知之，而况君乎？不忍其死，请由此亡〔四〕。」公子曰：「所不与舅氏同心者，有如河水。」沉璧以质〔五〕。<br/><br/>　　〔一〕　内传：「鲁僖二十三年九月，晋惠公卒。」而此云十月。贾侍中以为闰馀十八，闰在十二月后，鲁史闰为正月，晋以九月为十月而置闰也。秦伯以十二月始纳公子，公子以二十四年正月入晋桑泉。　　　案：「鲁史闰为正月」，公序本作「鲁失闰，以闰月为正月」。<br/><br/>　　〔二〕　载，祀也。授，还也。<br/><br/>　　〔三〕　巡，行也。<br/><br/>　　〔四〕　亡，奔也。<br/><br/>　　〔五〕　如，往也。质，信也。言若不与舅氏同心，不济此河，往而死也。因沉璧以自誓为信。<br/><br/>　　董因迎公于河〔一〕，公问焉，曰：「吾其济乎？」对曰：「岁在大梁，将集天行。元年始受，实沉之星也〔二〕。实沉之墟，晋人是居。所以兴也〔三〕。今君当之，无不济矣〔四〕。君之行也，岁在大火。大火，阏伯之星也，是谓大辰〔五〕。辰以成善，后稷是相，唐叔以封〔六〕。瞽史记曰：嗣续其祖，如穀之滋，必有晋国〔七〕。臣筮之，得泰之八〔八〕。曰：是谓天地配亨，小往大来〔九〕。今及之矣，何不济之有？且以辰出而以参入，皆晋祥也〔一０〕，而天之大纪也〔一一〕。济且秉成，必霸诸侯〔一二〕。子孙赖之，君无惧矣。」<br/><br/>　　〔一〕　因，晋大夫，周太史辛有之后。传曰「辛有之二子，董之晋」，故晋有董史。<br/><br/>　　〔二〕　岁在大梁，谓鲁僖二十三年，岁星在大梁之次也。集，成也。行，道也。言公将成天道也。公以辰出，晋祖唐叔所以封也；而以参入，晋星也。元年，谓文公即位之年。鲁僖二十四年，岁星去大梁，在实沉之次。受，受于大梁也。自胃七度至毕十一度为大梁，自毕十二度至东井十五度曰实沉。<br/><br/>　　〔三〕　墟，次也。是居，居其年次所主祀也。传曰：「高辛氏有季子曰实沉，迁于大夏，主祀参，唐人是因。成王灭唐而封叔虞。南有晋水，子燮改为晋侯，故参为晋星。」<br/><br/>　　〔四〕　当岁星在实沉之墟，故无不成。<br/><br/>　　〔五〕　君之行，谓鲁僖五年重耳出奔，时岁在大火。大火，大辰也。传曰：「高辛氏有子曰阏伯，迁于商丘，祀大火。」<br/><br/>　　〔六〕　成善，谓辰为农祥，周先后稷之所经纬，以成善道。相，视也。谓视农祥以成农事。封者，唐叔封，时岁在大火。<br/><br/>　　〔七〕　瞽史记云：唐叔之世，将如商数。今有嗣续其祖，明趣同也。言子孙将继续其先祖，如穀之蕃滋，故必有晋国。<br/><br/>　　〔八〕　乾下坤上，泰。遇泰无动爻无为侯。泰三至五震为侯。阴爻不动，其数皆八，故得泰之八，与贞屯、悔豫皆八义同。<br/><br/>　　〔九〕　阳下阴升，故曰配亨。小，喻子幸。大，喻文公。阴在外为小往，阳在内为大来。<br/><br/>　　〔一０〕辰，大火。参，伐也。参在实沉之次。<br/><br/>　　〔一一〕所以大纪天时。传曰：「大火为大辰，伐亦为大辰。」辰，时也。<br/><br/>　　〔一二〕秉，执也。<br/><br/>　　公子济河，召令狐、臼衰、桑泉，皆降〔一〕。晋人惧，怀公奔高梁〔二〕。吕甥、冀芮帅师，甲午，军于庐柳〔三〕。秦伯使公子絷如师〔四〕，师退，次于郇〔五〕。辛丑，狐偃及秦、晋大夫盟于郇。壬寅，公〔六〕入于晋师。甲辰，秦伯还〔七〕。丙午，入于曲沃。丁未，入绦，即位于武宫。戊申，刺怀公于高梁〔八〕。<br/><br/>　　〔一〕　三皆晋邑。召，召其长。<br/><br/>　　〔二〕　高梁，晋地。<br/><br/>　　〔三〕　甲午，鲁僖公二十四年二月六日。庐柳，晋地。军，犹屯也。<br/><br/>　　〔四〕　告晓吕、冀。<br/><br/>　　〔五〕　郇，晋地。退，听命。<br/><br/>　　〔六〕　案：重耳此时不当称公，「公」下疑脱「子」字。左传僖公二十四年正作「公子入于晋师」。<br/><br/>　　〔七〕　秦伯送公子于河，公入而还。<br/><br/>　　〔八〕　刺，杀也。<br/><br/>　　１３初，献公使寺人勃鞮伐公于蒲城〔一〕，文公踰垣，勃鞮斩其袪〔二〕。及入，勃鞮求见，公辞焉，曰：「骊姬之谗，尔射余于屏内〔三〕，困余于蒲城，斩余衣袪。又为惠公从余于渭滨〔四〕，命曰三日，若宿而至〔五〕。若干二命，以求杀余〔六〕。余于伯楚屡困，何旧怨也〔七〕？退而思之，异日见我。」对曰：「吾以君为已知之矣，故入〔八〕；犹未知之也，又将出矣〔九〕。事君不贰是谓臣，好恶不易是谓君〔一０〕。君君臣臣，是谓明训〔一一〕。明训能终，民之主也。二君之世，蒲人、狄人，余何有焉〔一二〕？除君之恶，唯力所及，何贰之有？今君即位，其无蒲、狄乎〔一三〕？伊尹放太甲而卒以为明王〔一四〕，管仲贼桓公而卒以为侯伯〔一五〕。乾时之役，申孙之矢集于桓钩〔一六〕，钩近于袪，而无怨言〔一七〕，佐相以终，克成令名。今君之德宇，何不宽裕也〔一八〕？恶其所好，其能久矣〔一九〕？君实不能明训，而弃民主〔二０〕。余，罪戾之人也，又何患焉〔二一〕？且不见我，君其无悔乎！」<br/><br/>　　〔一〕　勃鞮，寺人披。伐蒲城在鲁僖五年。<br/><br/>　　〔二〕　袪，袂也。<br/><br/>　　〔三〕　树谓之屏。礼：「诸侯内屏。」<br/><br/>　　〔四〕　滨，涯也。重耳在狄，从狄君猎于渭滨。渤鞮为惠公来就杀之。<br/><br/>　　〔五〕　命使三日，一宿而至。若，女也。<br/><br/>　　〔六〕　干，犯也。二命，献、惠之命。<br/><br/>　　〔七〕　伯楚，勃鞮字。屡，数也。数见困，有何旧怨。<br/><br/>　　〔八〕　知为君为臣之道也。入，返国也。<br/><br/>　　〔九〕　犹未知之，将复失国出走。<br/><br/>　　〔一０〕易，反也。<br/><br/>　　〔一一〕训，教也。<br/><br/>　　〔一二〕当献、惠之世，君为蒲人、狄人耳。二君之所恶，于我有何义而不杀君乎？<br/><br/>　　〔一三〕独无有所畏恶如蒲、狄者乎？<br/><br/>　　〔一四〕太甲，汤孙，太丁子，不明，而伊尹放之桐宫。三年，太甲改过，伊尹复之，卒为明王。<br/><br/>　　〔一五〕贼，谓为子纠射桓公。<br/><br/>　　〔一六〕乾时战，在鲁庄九年。申孙，矢名。钩，带钩。<br/><br/>　　〔一七〕近，害近也。钩在腹，袪在手。<br/><br/>　　〔一八〕宇，覆也。<br/><br/>　　〔一九〕言己忠臣，君所当好，而反恶之，能久为君乎。<br/><br/>　　〔二０〕弃为民主之道。<br/><br/>　　〔二一〕勃鞮，阉士，故曰罪戾之人。<br/><br/>　　于是吕甥、冀芮畏偪，悔纳文公，谋作乱〔一〕，将以己丑焚公宫〔二〕，公出救火而遂杀之。伯楚知之，故求见公。公〔三〕遽出见之〔四〕，曰：「岂不如女言，然是吾恶心也〔五〕，吾请去之。」伯楚以吕、郄之谋告公。公惧，乘馹自下，脱会秦伯于王城〔六〕，告之乱故。及己丑，公宫火，二子求公不获，遂如河上，秦伯诱而杀之。<br/><br/>　　〔一〕　此二子本惠公党，畏见偪害，故谋作乱。<br/><br/>　　〔二〕　己丑，鲁僖二十四年三月朔，时以为三月晦。<br/><br/>　　〔三〕　案：「公」下原有「惧」字。攷异卷三：「『惧』字涉下『<br/><br/>　　公惧』而衍。」今据删。<br/><br/>　　〔四〕　遽，疾也。<br/><br/>　　〔五〕　恶心，心恶，谓不恕也。<br/><br/>　　〔六〕　馹，传也。自，从也。下，下道也。脱会，遁行潜逃之言也。王城，秦河上邑。<br/><br/>　　１４文公之出也，竖头须，守藏者也，不从〔一〕。公入，乃求见，公辞焉以沐。谓谒者曰：「沐则心覆〔二〕，心覆则图反，宜吾不得见也。从者为羁绁之僕〔三〕，居者为社稷之守，何必罪居者！国君而雠匹夫，惧者从矣。」谒者以告，公遽见之。<br/><br/>　　〔一〕　竖，文公内竖里凫须，公出不从，窃藏以逃，尽用以求纳公。<br/><br/>　　〔二〕　谒，告也。覆，反也。沐低头，故言心反也。<br/><br/>　　〔三〕　马曰羁，犬曰绁。言此二者臣僕之役。<br/><br/>　　１５元年春，公及夫人嬴氏至自王城〔一〕。秦伯纳卫三千人，实纪纲之僕〔二〕。公属百官，赋职任功〔三〕。弃责薄敛，施舍分寡〔四〕。救乏振滞，匡困资无〔五〕。轻关易道，通商宽农〔六〕。懋穑劝分，省用足财〔七〕。利器明德，以厚民性〔八〕。举善援能，官方定物〔九〕，正名育类〔一０〕。昭旧族〔一一〕，爱亲戚，明贤良〔一二〕，尊贵宠〔一三〕，赏功劳，事耇老，礼宾旅〔一四〕，友故旧〔一五〕。婿、籍、狐、箕、栾、郄、柏、先、羊舌、董、韩，寔掌近官〔一六〕。诸姬之良，掌其中官〔一七〕。异姓之能，掌其远官〔一八〕。公食贡，大夫食邑，士食田〔一九〕，庶人食力〔二０〕，工商食官〔二一〕，早隶食职〔二二〕，官宰食加〔二三〕。政平民阜，财用不匮〔二四〕。<br/><br/>　　〔一〕　文公元年，鲁僖二十四年。贾侍中云：「是月闰，以三月为四月，故曰春而不言其月，明四月为春分之月也。嬴氏，秦穆公女文嬴也。」或云：「夫人，辰嬴。」传曰：「辰嬴贱，班在九人，非夫人也。」贾得之也。<br/><br/>　　〔二〕　所以设国纪纲，为之备卫。僕，使也。<br/><br/>　　〔三〕　属，会也。赋，授也。授职事，任有功。<br/><br/>　　〔四〕　弃责，除宿责也。施，施德。舍，舍禁。分寡，分少财也。<br/><br/>　　〔五〕　救乏，救乏绝。振滞，振淹滞之士。匡，正也，正穷困之人也。资无，予无财者。<br/><br/>　　〔六〕　轻关，轻其税。易道，除盗贼。通商，利商旅。宽农，宽其政，不夺其时。<br/><br/>　　〔七〕　懋，勉也，勉稼穑也。劝分，劝有分无。省，减，减国用。足财，备凶年。<br/><br/>　　〔八〕　利器，利器用。明德，明德教。厚民性，厚其情性。<br/><br/>　　〔九〕　方，常也。物，事也。立其常官，以定百事。<br/><br/>　　〔一０〕正名，正上下服位之名。育，长也。类，善也。<br/><br/>　　〔一一〕昭，明也。旧族，旧臣有功者之族。<br/><br/>　　〔一二〕明，显也。<br/><br/>　　〔一三〕国之贵臣尊礼之。<br/><br/>　　〔一四〕旅，客也。<br/><br/>　　〔一五〕故旧，为公子时。<br/><br/>　　〔一六〕十一族，晋之旧姓，近官朝廷者。<br/><br/>　　〔一七〕诸姬，同姓。中官，内官。<br/><br/>　　〔一八〕远官，县鄙。<br/><br/>　　〔一九〕受公田也。<br/><br/>　　〔二０〕各由其力。<br/><br/>　　〔二一〕工，百工。商，官贾也。周礼：府藏皆有贾人，以知物价。食官，官禀之。<br/><br/>　　〔二二〕士臣早，早臣舆，舆臣隶。食职，各以其职大小食禄。<br/><br/>　　〔二三〕官宰，家臣也。加，大夫之加田。论语曰：原宪为家邑宰。<br/><br/>　　〔二四〕阜，安也。<br/><br/>　　冬，襄王避昭叔之难，居于郑地记〔一〕。使来告难，亦使告于秦〔二〕。子犯曰：「民亲而未知义也〔三〕，君盍纳王以教之义。〔四〕若不纳，秦将纳之，则失周矣〔五〕，何以求诸侯〔六〕？不能修身而又不能宗人，人将焉依〔七〕？继文之业，定武之功〔八〕，启土安疆，于此乎在矣，君其务之〔九〕。」公说，乃行赂于草中之戎与丽土之狄，以启东道〔一０〕。<br/><br/>　　〔一〕　文公元年冬也。襄王，惠王之子。昭叔，襄王之弟太叔带也，是为甘昭公，故曰昭叔。惠王生襄王，以为太子；又娶于陈，曰惠后，生昭叔，惠后将立之，未及而卒。昭叔奔齐，襄王复之，又通于襄王之后狄愧。王废愧氏，狄人伐周，故襄王避之。记，地名。<br/><br/>　　〔二〕　王使简师父告晋，亦使左鄢父告秦。<br/><br/>　　〔三〕　亲，亲君。未知义，故未和。<br/><br/>　　〔四〕　使知尊上之义。<br/><br/>　　〔五〕　失所以事周。<br/><br/>　　〔六〕　无以为诸侯盟主。<br/><br/>　　〔七〕　宗，尊也。<br/><br/>　　〔八〕　文，晋文侯仇。平王东迁，文侯辅之，受珪瓒秬鬯。武，重耳祖武公称也，始并晋国也。<br/><br/>　　〔九〕　在此纳王。<br/><br/>　　〔一０〕二邑戎、狄，閒在晋东。<br/><br/>　　１６二年春，公以二军下，次于阳樊〔一〕。右师取昭叔于温，杀之于隰城〔二〕。左师迎王于郑。王入于成周，遂定之于郏〔三〕。王飨醴，命公胙侑〔四〕。公请隧，弗许〔五〕。曰：「王章也〔六〕，不可以二王〔七〕，无若政何〔八〕。」赐公南阳阳樊、温、原、州、陉、絺、组、攒茅之田〔九〕。阳人不服〔一０〕，公围之，将残其民，仓葛呼曰〔一一〕：「君补王阙，以顺礼也〔一二〕。阳人未狎君德〔一三〕，而未敢承命。君将残之，无乃非礼乎！阳人有夏、商之嗣典，有周室之师旅〔一四〕，樊仲之官守焉〔一五〕，其非官守，则皆王之父兄甥舅也。君定王室而残其姻族，民将焉放〔一六〕？敢私布于吏〔一七〕，唯君图之！」公曰：「是君子之言也。」迺出阳人〔一八〕。<br/><br/>　　〔一〕　二军，左、右军。东行曰下。阳樊，周邑。<br/><br/>　　〔二〕　温、隰城，皆周地。昭叔通狄后，与俱处温，故取杀之。<br/><br/>　　〔三〕　成周，周东都。郏，王城。<br/><br/>　　〔四〕　飨，设飨礼。传曰：「战克而王飨。」飨醴，饮醴酒也。命，加命服也。胙，赐祭肉。侑，侑币。谓既食，以束帛侑公。<br/><br/>　　〔五〕　三君云：「隧，王之葬礼。」昭谓：隧，六隧之地，事见周语。<br/><br/>　　〔六〕　章，表也，以表明天子与诸侯异。<br/><br/>　　〔七〕　国无二王。<br/><br/>　　〔八〕　无以为政于下。<br/><br/>　　〔九〕　八邑，周之南阳地。<br/><br/>　　〔一０〕不肯属晋。<br/><br/>　　〔一一〕仓葛，阳樊人。<br/><br/>　　〔一二〕补王失位之阙，以顺为臣之礼。<br/><br/>　　〔一三〕狎，习也。<br/><br/>　　〔一四〕典，法也。旅，众也。言有夏、商之后嗣及其遗法，与周室之师众。<br/><br/>　　〔一五〕樊仲，宣王臣仲山甫，食采于樊。<br/><br/>　　〔一六〕放，依也。<br/><br/>　　〔一七〕布，陈也。吏，军吏。<br/><br/>　　〔一八〕出，降也。<br/><br/>　　１７文公伐原〔一〕，令以三日之粮。三日而原不降，公令疏军而去之〔二〕。谍出曰：「原不过一二日矣〔三〕！」军吏以告，公曰：「得原而失信，何以使人？夫信，民之所庇也，不可失〔四〕。」乃去之，及孟门，而原请降〔五〕。<br/><br/>　　〔一〕　原不服，故伐之。<br/><br/>　　〔二〕　疏，彻也。<br/><br/>　　〔三〕　谍，閒候。<br/><br/>　　〔四〕　庇，荫也。<br/><br/>　　〔五〕　孟门，原地。传曰：「退一舍而原降。」<br/><br/>　　１８文公立四年，楚成王伐宋〔一〕，公率齐、秦伐曹、卫以救宋〔二〕。宋人使门尹班告急于晋〔三〕，公告大夫曰：「宋人告急，舍之则宋绝〔四〕。告楚则不许我〔五〕。我欲击楚，齐、秦不欲，其若之何？」先轸曰：「不若使齐、秦主楚怨〔六〕。」公曰：「可乎？」先轸曰：「使宋舍我而赂齐、秦〔七〕，藉之告楚〔八〕。我分曹、卫之地以赐宋人。楚爱曹、卫，必不许齐、秦〔九〕。齐、秦不得其请，必属怨焉〔一０〕，然后用之，蔑不欲矣〔一一〕。」公说，是故以曹田、卫田赐宋人〔一二〕。<br/><br/>　　〔一〕　四年，鲁僖二十七年冬。宋背楚事晋，故楚伐之。<br/><br/>　　〔二〕　鲁僖二十八年春，晋侯侵曹伐卫。传曰：「楚始得曹而新婚于卫也。」<br/><br/>　　〔三〕　门尹班，宋大夫。<br/><br/>　　〔四〕　舍不救宋，则宋降楚，与我绝矣。<br/><br/>　　〔五〕　告，谓请宋于楚，楚不许我。<br/><br/>　　〔六〕　先轸，晋中军原轸也。主楚怨，为怨主，谓激齐、秦使怨楚。<br/><br/>　　〔七〕　使宋置晋，独赂齐、秦。<br/><br/>　　〔八〕　借与齐、秦之势，使请宋于楚。<br/><br/>　　〔九〕　齐、秦本与晋俱伐曹、卫，今晋分其地，楚必不许齐、秦之请。<br/><br/>　　〔一０〕属，结也。<br/><br/>　　〔一一〕用，用齐、秦也。蔑，无也。<br/><br/>　　〔一二〕二十八年春，卫侯欲与楚，国人不欲，故出其君以说于晋，卫侯出居襄牛，公执曹伯，分曹、卫之田以畀宋人。<br/><br/>　　令尹子玉使宛春来告〔一〕曰：「请复卫侯而封曹，臣亦释宋之围〔二〕。」舅犯愠曰：「子玉无礼哉！君取一，臣取二，必击之。〔三〕」先轸曰：「子与之〔四〕。我不许曹、卫之请，是不许释宋也。宋众无乃疆乎〔五〕！是楚一言而有三施，子一言而有三怨〔六〕。怨已多矣，难以击人。不若私许复曹、卫以携之〔七〕，执宛春以怒楚〔八〕，既战而后图之〔九〕。」公说，是故拘宛春于卫。<br/><br/>　　〔一〕　宛春，楚大夫。<br/><br/>　　〔二〕　释，解也。<br/><br/>　　〔三〕　愠，怒也。臣，子玉也。君，文公也。二，谓复曹、卫。一，谓释宋围。<br/><br/>　　〔四〕　与，许也。<br/><br/>　　〔五〕　不许释宋，宋降于楚，其众益疆。<br/><br/>　　〔六〕　三，曹、卫、宋。<br/><br/>　　〔七〕　携，离也。<br/><br/>　　〔八〕　怒楚，令必战。<br/><br/>　　〔九〕　图，图复曹、卫。<br/><br/>　　子玉释宋围，从晋师。楚既陈，晋师退舍，军吏请曰：「以君避臣，辱也〔一〕。且楚师老矣，必败。何故退〔二〕？」子犯曰：「<br/><br/>　　二三子忘在楚乎？偃也闻之：战斗，直为壮，曲为老〔四〕。未报楚惠而抗宋，我曲楚直〔五〕，其众莫不生气，不可谓老。若我以君避臣，而不去，彼亦曲矣。」退三舍避楚。楚众欲止，子玉不肯，至于城濮，果战，楚众大败〔六〕。君子曰：「善以德劝〔七〕。」<br/><br/>　　〔一〕　时楚王避文公之德，还居申，使子玉去宋，子玉不肯，固请战，故云避臣。<br/><br/>　　〔二〕　老，罢也。围宋久，其师罢病。<br/><br/>　　〔三〕　言在楚时，许退三舍。<br/><br/>　　〔四〕　若韩之战，秦师少而斗士众，晋曲秦直，故能败晋。<br/><br/>　　〔五〕　抗，救也。<br/><br/>　　〔六〕　城濮，卫地。<br/><br/>　　〔七〕　善，先轸、子犯。<br/><br/>　　１９文公诛观状以伐郑，反其陴〔一〕。郑人以名宝行成〔二〕，公弗许，曰：「予我詹而师还〔三〕。詹请往，郑伯弗许〔四〕，詹固请曰：「一臣可以赦百姓而定社稷，君何爱于臣也？」郑人以詹予晋，晋人将烹之〔五〕。詹曰：「臣愿获尽辞而死，固所愿也。」公听其辞。詹曰：「天降郑祸，使淫观状，弃礼违亲〔六〕。臣曰：『<br/><br/>　　不可。夫晋公子贤明，其左右皆卿才，若复其国，而得志于诸侯，祸无赦矣。』今祸及矣。尊明胜患，智也〔七〕。杀身赎国，忠也。」乃就烹，据鼎耳而疾号曰：「自今以往，知忠以事君者，与詹同。」乃命弗杀，厚为之礼而归之〔八〕。郑人以詹伯〔九〕为将军。<br/><br/>　　〔一〕　贾侍中云：「郑复效曹观公骿胁之状，故伐之。」唐尚书云：「诛曹观状之罪，还而伐郑。」昭省内、外传，郑无观状之事，而叔詹云：「天祸郑国，使淫观状」，谓淫放于曹，不礼公子，与观状之罪同耳。反，拨也。陴，城上女垣。<br/><br/>　　〔二〕　名宝，重宝。<br/><br/>　　〔三〕　詹，郑卿叔詹伯。文公过郑，詹请礼之，郑伯不听，因请杀之。　案：「郑卿」，攷异卷三：「『卿』，御览作『大夫』。」又「叔詹伯」，左传僖公二十三年作「叔詹」，史记卷三十九晋世家作「叔瞻」。札记：「此『伯』字衍。」<br/><br/>　　〔四〕　郑伯，郑文公。<br/><br/>　　〔五〕　烹，煮也。<br/><br/>　　〔六〕　淫，放也，放曹国不礼于君。<br/><br/>　　〔七〕　明，谓公子。胜，犹遏也。<br/><br/>　　〔八〕　礼，礼饩也。<br/><br/>　　〔九〕　案：「詹伯」，札记：「此『伯』字亦衍。」<br/><br/>　　２０晋饥，公问于箕郑〔一〕曰：「救饥何以？」对曰：「信。」公曰：「安信？」对曰：「信于君心〔二〕，信于名〔三〕，信于令，信于事〔四〕。」公曰：「然则若何？」对曰：「信于君心，则美恶不踰〔五〕。信于名，则上下不干〔六〕。信于令，则时无废功。〔七〕信于事，则民从事有业〔八〕。于是乎民知君心，贫而不惧，藏出如入，何匮之有〔九〕？」公使为箕〔一０〕。及清原之蒐，使佐新上军〔一一〕。<br/><br/>　　〔一〕　箕郑，晋大夫。<br/><br/>　　〔二〕　不以爱憎诬人以善恶，是为信于心。<br/><br/>　　〔三〕　名，百官尊卑之号。<br/><br/>　　〔四〕　谓使民事，各得其时。<br/><br/>　　〔五〕　不相踰越。<br/><br/>　　〔六〕　干，犯也。<br/><br/>　　〔七〕　不夺其时，则有成功。<br/><br/>　　〔八〕　业，犹次也。<br/><br/>　　〔九〕　出其帑藏，以相振救，如入于家，故不乏也。<br/><br/>　　〔一０〕为箕大夫。<br/><br/>　　〔一一〕清原之蒐，在鲁僖三十一年。<br/><br/>　　２１文公问元帅于赵衰〔一〕，对曰：「郄縠可，行年五十矣〔二〕，守学弥惇〔三〕。夫先王之法志，德义之府也〔四〕。夫德义，生民之本也。能惇笃者，不忘百姓也。请使郄縠。」公从之。公使赵衰为卿，辞曰：「栾枝贞慎〔五〕，先轸有谋，婿臣多闻，皆可以为辅佐，臣弗若也。」乃使栾枝将下军，先轸佐之〔六〕。取五鹿，先轸之谋也〔七〕。郄縠卒，使先轸代之〔八〕。婿臣佐下军〔九〕。公使原季为卿〔一０〕，辞曰：「夫三德者，偃之出也〔一一〕。以德纪民，其章大矣，不可废也〔一二〕。」使狐偃为卿，辞曰：「毛之智，贤于臣，其齿又长〔一三〕。毛也不在位，不敢闻命。」乃使狐毛将上军，狐偃佐之〔一四〕。狐毛卒，使赵衰代之〔一五〕，辞曰：「城濮之役，先且居之佐军也善〔一六〕，军伐有赏〔一七〕，善君有赏，能其官有赏〔一八〕。且居有三赏，不可废也〔一九〕。且臣之伦，箕郑、婿婴、先都在〔二０〕。」乃使先且居将上军〔二一〕。公曰：「赵衰三让〔二二〕。其所让，皆社稷之卫也。废让，是废德也。」以赵衰之故，蒐于清原，作五军〔二三〕。使赵衰将新上军，箕郑佐之；婿婴将新下军，先都佐之。子犯卒，蒲城伯请佐，〔二四〕公曰：「夫赵衰三让不失义〔二五〕。让，推贤也。义，广德也。德广贤至，又何患矣。请令衰也从子〔二六〕。」乃使赵衰佐新上军〔二七〕。<br/><br/>　　〔一〕　元帅，上卿。<br/><br/>　　〔二〕　郄縠，晋大夫。行，历也。<br/><br/>　　〔三〕　弥，益。惇，厚。<br/><br/>　　〔四〕　志，记也。<br/><br/>　　〔五〕　枝，晋大夫栾共子之子贞子也。<br/><br/>　　〔六〕　此述初耳，在城濮战前。<br/><br/>　　〔七〕　五鹿，卫地。<br/><br/>　　〔八〕　从下军之佐，超将中军。传曰：「尚德也。」<br/><br/>　　〔九〕　代先轸。<br/><br/>　　〔一０〕原季，赵衰也。文公二年，为原大夫。卿，次卿。<br/><br/>　　〔一一〕偃，狐偃。贾、唐云：「三德，栾枝、先轸、婿臣，皆狐偃所举。」虞云：「三德，谓劝文公纳襄王以示民义，伐原以示民信，大蒐以示民礼。故以三德纪民。」昭谓：栾枝等皆赵衰所进，非狐偃。三德纪民之语在下，虞得之。　案：「民义」原作「臣义」，「信」上脱「民」字，据太平御览卷二七二引并参考左传僖公二十七年有关部份改补。<br/><br/>　　〔一二〕章，著也。<br/><br/>　　〔一三〕毛，偃之兄。<br/><br/>　　〔一四〕尚，齿也。上军，或言新上军，非。时未有新军。传曰「使狐偃将上军，让于狐毛而佐之」是也。<br/><br/>　　〔一五〕虞、唐云：「代将新军。」昭谓：代将上军。<br/><br/>　　〔一六〕先且居，先轸之子蒲城伯也；复受霍，为霍伯。<br/><br/>　　〔一七〕伐，功也。<br/><br/>　　〔一八〕案公序本下有注文：「以道事其君，赖其功，当有赏。能领治其官职，使不谬误，君得以尊，民得以宁，当有赏也。」<br/><br/>　　〔一九〕案公序本下有注文：「言且居有是三德，得此三赏，不可废而不用。」<br/><br/>　　〔二０〕伦，匹也。三子，晋大夫。<br/><br/>　　〔二一〕代狐毛。<br/><br/>　　〔二二〕三使为卿，三让之，进栾枝等八人。<br/><br/>　　〔二三〕清原，晋地。晋本三军，有中军上军下军。今有五，益新上下也。<br/><br/>　　〔二四〕或云：「蒲城伯，狐毛也。」贾侍中云：「蒲城伯，先且居也。」昭谓：上章，狐毛已卒，使先且居代之。贾得之矣。<br/><br/>　　〔二五〕义，宜也。<br/><br/>　　〔二六〕从，从先且居。<br/><br/>　　〔二七〕此有「新」字，误。赵衰从新上军之将进佐上军，升一等。新上军之将，位在上军之佐下。此章或在狐毛卒上，非也，当在下。<br/><br/>　　２２文公学读书于臼季，三日〔一〕，曰：「吾不能行也咫〔二〕，闻则多矣。」对曰：「然而多闻以待能者，不犹愈也〔三〕？」<br/><br/>　　〔一〕　臼季，婿臣。<br/><br/>　　〔二〕　咫，咫尺閒。<br/><br/>　　〔三〕　使能者行之，犹愈于不学。<br/><br/>　　２３文公问于郭偃曰：「始也，吾以治国为易〔一〕，今也难。」对曰：「君以为易，其难也将至矣〔二〕。君以为难，其易也将至焉〔三〕。」<br/><br/>　　〔一〕　郭偃，卜偃。易，易治。<br/><br/>　　〔二〕　以为易而轻忽之，故其难将至。<br/><br/>　　〔三〕　以为难而勤修之，故其易将至。<br/><br/>　　２４文公问于婿臣曰：「吾欲使阳处父傅讙也而教诲之，其能善之乎〔一〕？」对曰：「是在讙也。蘧滁不可使俯〔二〕，戚施不可使仰〔三〕，僬侥不可使举〔四〕，侏儒不可使援〔五〕，矇瞍不可使视〔六〕，嚚瘖不可使言〔七〕，聋聩不可使听〔八〕，童昏不可使谋〔九〕。质将善而贤良赞之，则济可俟〔一０〕。若有违质〔一一〕，教将不入〔一二〕，其何善之为〔一三〕！臣闻昔者大任娠文王不变〔一四〕，少嫂于豕牢〔一五〕，而得文王不加疾焉〔一六〕。文王在母不忧〔一七〕，在傅弗勤，处师弗烦，事王不怒〔一八〕，孝友二虢〔一九〕，而惠慈二蔡〔二０〕，刑于大似〔二一〕，比于诸弟〔二二〕。诗云：『刑于寡妻，至于兄弟，以御于家邦〔二三〕。』于是乎用四方之贤良〔二四〕。及其即位也，询于『八虞〔二五〕』，而谘于『二虢〔二六〕』，度于闳夭而谋于南宫〔二七〕，诹于蔡、原而访于辛、尹〔二八〕，重之以周、邵、毕、荣〔二九〕，亿宁百神〔三０〕，而柔和万民〔三一〕。故诗云：『惠于宗公，神罔时恫〔三二〕。』若是，则文王非专教诲之力也〔三三〕。」公曰：「然则教无益乎？」对曰：「胡为文，益其质〔三四〕。故人生而学，非学不入〔三五〕。」公曰：「奈夫八疾何〔三六〕！」对曰：「官师之所材也〔三七〕，戚施直鎛〔三八〕，蘧滁蒙璆〔三九〕，侏儒扶卢〔四０〕，矇瞍修声〔四一〕，聋聩司火〔四二〕。童昏、嚚瘖、僬侥，官师之所不材也〔四三〕，以实裔土〔四四〕。夫教者，因体能质而利之者也〔四五〕。若川然有原，以仰〔四六〕浦而后大〔四七〕。」<br/><br/>　　〔一〕　阳处父，晋大夫阳子。讙，文公子襄公名。<br/><br/>　　〔二〕　蘧滁，直者，谓疾。<br/><br/>　　〔三〕　戚施，瘁者。<br/><br/>　　〔四〕　僬侥，长三尺，不能举动。<br/><br/>　　〔五〕　侏儒，短者，不能抗援。<br/><br/>　　〔六〕　有眸子而无见曰矇，无眸子曰瞍。<br/><br/>　　〔七〕　口不道忠信之言为嚚。瘖，不能言者。<br/><br/>　　〔八〕　耳不别五声之和曰聋，生而聋曰聩。<br/><br/>　　〔九〕　童，无智。昏，闇乱。<br/><br/>　　〔一０〕赞，导也。<br/><br/>　　〔一一〕违，邪也。<br/><br/>　　〔一二〕不入其心。<br/><br/>　　〔一三〕言不能使善。<br/><br/>　　〔一四〕娠，有身也。不变，不变动。<br/><br/>　　〔一五〕少，小也。豕牢，厕也。嫂，便也。<br/><br/>　　〔一六〕言易也。<br/><br/>　　〔一七〕体不变，故不忧。<br/><br/>　　〔一八〕王，谓王季。<br/><br/>　　〔一九〕善兄弟为友。二虢，文王弟虢仲、虢叔。<br/><br/>　　〔二０〕惠，爱也。三君云：「二蔡，文王子。管叔初亦为蔡。」<br/><br/>　　〔二一〕刑，法也。大似，文王妃。<br/><br/>　　〔二二〕比，亲也。诸弟，同宗之弟。<br/><br/>　　〔二三〕诗大雅思齐之二章。寡妻，寡有之妻，谓大似。御，治也。<br/><br/>　　〔二四〕以自辅也。<br/><br/>　　〔二五〕询，谋也。贾、唐曰：「八虞，周八士，皆在虞官，伯达、伯括、仲突、仲忽、叔夜、叔夏、季随、季騧。」<br/><br/>　　〔二六〕谘，谋也。<br/><br/>　　〔二七〕皆周贤臣。度，亦谋也。南宫，南宫适。<br/><br/>　　〔二八〕诹、访，皆谋也。蔡，蔡公；原，原公；辛，辛甲；尹，尹佚：皆周太史。<br/><br/>　　〔二九〕周，周文公。邵，邵康公。毕，毕公。荣，荣公。<br/><br/>　　〔三０〕亿，安也。<br/><br/>　　〔三一〕柔，安也。<br/><br/>　　〔三二〕亦思齐之二章。惠，顺也。宗公，大臣也。恫，痛也。言文王为政，谘于大臣，顺而行之，故鬼神无怨痛之者。<br/><br/>　　〔三三〕言因体也。<br/><br/>　　〔三四〕言有美质，加以文采乃善。<br/><br/>　　〔三五〕不入，不入于道。<br/><br/>　　〔三六〕八疾，蘧滁至童昏。<br/><br/>　　〔三七〕师，长也。材，古裁字。<br/><br/>　　〔三八〕直，主击鎛。鎛，锺也。<br/><br/>　　〔三九〕蒙，戴也。璆，玉磬。不能俯，故使戴磬。<br/><br/>　　〔四０〕扶，缘也。卢，矛戟之柲，缘之以为戏。<br/><br/>　　〔四一〕无目，于音声审，故使修之。<br/><br/>　　〔四二〕耳无闻，于视则审，故使司火。<br/><br/>　　〔四三〕所不能材用。<br/><br/>　　〔四四〕裔，荒裔。<br/><br/>　　〔四五〕能质，性能。<br/><br/>　　〔四六〕案：「仰」，攷异卷三：「当为『御』。」札记引段玉裁说：「『仰』当为『御』字之误。韦解亦当为『御』，迎也。」<br/><br/>　　〔四七〕仰，迎也。言川有原，因开利迎之以浦，然后大。<br/><br/>　　２５文公即位二年〔一〕，欲用其民〔二〕，子犯曰：「民未知义〔三〕，盍纳天子以示之义〔四〕？」乃纳襄王于周。公曰：「可矣乎？」对曰：「民未知信，盍伐原以示之信？」乃伐原〔五〕。曰：「可矣乎？」对曰：「民未知礼，盍大蒐，备师尚礼以示之〔六〕。」乃大蒐于被庐〔七〕，作三军〔八〕。使郄縠将中军，以为大政，〔九〕郄溱佐之〔一０〕。子犯曰：「可矣〔一一〕。」遂伐曹、卫〔一二〕，出穀戍，释宋围，败楚师于城濮，于是乎遂伯〔一三〕。<br/><br/>　　〔一〕　更言此者，述初也。<br/><br/>　　〔二〕　用，用征伐。<br/><br/>　　〔三〕　未知尊上之义。<br/><br/>　　〔四〕　时天子避子带之难，在郑地记。<br/><br/>　　〔五〕　信，谓上令以三日之粮，粮尽不降，命去之。<br/><br/>　　〔六〕　蒐，所以明尊卑，顺少长，习威仪。<br/><br/>　　〔七〕　被庐，晋地。<br/><br/>　　〔八〕　唐尚书云：「去新军之上、下。」昭谓：此章述文公之初，未有新军。<br/><br/>　　〔九〕　大政，大掌国政。<br/><br/>　　〔一０〕郄溱，晋大夫郄至之先。或云「溱即至」，非也。<br/><br/>　　〔一一〕可用也。<br/><br/>　　〔一二〕在鲁僖二十八年。<br/><br/>　　〔一三〕穀，齐地。鲁僖二十六年，楚伐齐，取穀，使申公叔侯戍之。二十七年，楚围宋，晋伐曹、卫以救之。二十八年，楚子使申叔去穀，子玉去宋避晋。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5284.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5286.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

