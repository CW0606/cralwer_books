<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第十三_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第十三全文,韦昭作品" />
<meta name="description" content="国语注原文阅读,国语卷第十三全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5287.html";
var nextpage="novel-read-353-5289.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第十三</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5287.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第十三</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:08:08<span class="divide">|</span></p>
<div class="page-body">
<div class="page-content">
<p>晋语七<br/><br/>　　１　既弑厉公，栾武子使智武子、彘恭子如周迎悼公〔一〕。庚午，大夫逆于清原〔二〕。公言于诸大夫曰：「孤始愿不及此〔三〕，孤之及此，天也〔四〕。抑人之有元君，将禀命焉〔五〕。若禀而弃之，是焚穀也〔六〕；其禀而不材，是穀不成也〔七〕。穀之不成，孤之咎也；成而焚之，二三子之虐也。孤欲长处其愿，出令将不敢不成〔八〕，二三子为令之不从，故求元君而访焉〔九〕。孤之不元，废也，其谁怨〔一０〕﹖元而以虐奉之，二三子之制也〔一一〕。若欲奉元以济大义，将在今日；若欲暴虐以离百姓，反易民常，亦在今日〔一二〕。图之进退，愿由今日〔一三〕。」大夫对曰：「君镇抚群臣而大庇廕之，无乃不堪君训而陷于大戮，以烦刑、史〔一四〕，辱君之允令〔一五〕，敢不承业。」乃盟而入〔一六〕。<br/><br/>　　〔一〕　武子，栾书也。智武子，荀罃也。彘恭子，士鲂也，食邑于彘。悼公，周子也，时年十四。<br/><br/>　　〔二〕　清原，晋境。<br/><br/>　　〔三〕　及，至也。<br/><br/>　　〔四〕　引天以自重。<br/><br/>　　〔五〕　元，善也。禀，受也。<br/><br/>　　〔六〕　穀，所仰以生。<br/><br/>　　〔七〕　不材，不可用。不成，谓秕也。<br/><br/>　　〔八〕　不敢为秕政。<br/><br/>　　〔九〕　访，谋也。为民不从大夫之令，故求善君而谋之。<br/><br/>　　〔一０〕废，以不善见废。<br/><br/>　　〔一一〕制，专制。<br/><br/>　　〔一二〕反易民常，谓下不事上。<br/><br/>　　〔一三〕悼公承篡弑之后，嫌臣不从，故以此约厉。<br/><br/>　　〔一四〕刑，刑官，司寇。史，太史。掌书法。　案述闻卷二一：「<br/><br/>　　『司寇』者，典刑之官，不得直谓之刑。太史非掌刑之官，不得与司寇并举。韦说非也。刑史谓刑官之史，掌刑书以赞治者。」<br/><br/>　　〔一五〕允，信也。<br/><br/>　　〔一六〕承，奉也。业，事也。<br/><br/>　　辛巳，朝于武宫〔一〕。定百事，立百官〔二〕，育门子，选贤良〔三〕，兴旧族，出滞赏〔四〕，毕故刑，赦囚繫〔五〕，宥閒罪，荐积德〔六〕，逮鳏寡〔七〕，振废淹〔八〕，养老幼〔九〕，恤孤疾〔一０〕，年过七十，公亲见之〔一一〕，称曰王父，敢不承。〔一二〕<br/><br/>　　〔一〕　武宫，武公庙。<br/><br/>　　〔二〕　议定百事，而立其官使主之。谓改其旧时之非者。<br/><br/>　　〔三〕　门子，大夫之适子，周礼曰：「其正室皆谓之门子。」育，长也。长育其才，选用贤良。<br/><br/>　　〔四〕　旧族，旧臣之子孙也。滞赏，谓有功于先君未赏者，谓吕相之属。<br/><br/>　　〔五〕　故刑，若今被刑居作者。毕之，不复作矣。囚繫者赦之，传曰「宥罪戾」是也。<br/><br/>　　〔六〕　閒罪，刑罚之疑者。宥，赦也。荐，进也，积德之士进用之。<br/><br/>　　〔七〕　逮，及也。谓惠及也。<br/><br/>　　〔八〕　振，起也。淹，久也。谓本贤人，以小罪久见废，起用之也。<br/><br/>　　〔九〕　养有常饩。<br/><br/>　　〔一０〕无父曰孤。疾，废疾也。<br/><br/>　　〔一一〕谓贤知事者。<br/><br/>　　〔一二〕称曰王父，尊而亲之，所以尽其心也。故不敢不承命。<br/><br/>　　２　二月乙酉，公即位〔一〕。使吕宣子将〔二〕下军〔三〕，曰：「邲之役，吕錡佐智庄子于上军〔四〕，获楚公子穀臣与连尹襄老，以免子羽〔五〕。鄢之役，亲射楚王而败楚师〔六〕，以定晋国而无后〔七〕，其子孙不可不崇也〔八〕。」使彘恭子将新军〔九〕，曰：「武子之季、文子之母弟也〔一０〕。武子宣法以定晋国，至于今是用〔一一〕。文子勤身以定诸侯，至于今是赖〔一二〕。夫二子之德，其可忘乎！」故以彘季屏其宗〔一三〕。使令狐文子佐之〔一四〕，曰：「昔克潞之役，秦来图败晋功，魏颗以其身却退秦师于辅氏，亲止杜回，其勳铭于景锺〔一五〕。至于今不育，其子不可不兴也〔一六〕。」<br/><br/>　　〔一〕　先馆于外，至此乃就宫朝也。传曰「馆于伯子同氏」是也。<br/><br/>　　〔二〕　案：「将」，公序本作「佐」。述闻卷二一：「当云『使吕宣子将新军』。」<br/><br/>　　〔三〕　宣子，吕錡之子吕相。<br/><br/>　　〔四〕　上，当为下字之误也。吕錡，厨武子也。智庄子，荀首也，时为下军大夫。事在鲁宣十二年。唐尚书云「荀首时将上军」，误也。<br/><br/>　　〔五〕　连尹，楚官名。子羽，智庄子之子智罃之字。邲之战，楚人囚智罃，庄子以其族反之，厨武子御庄子射襄老，获之，遂载其尸，射公子穀臣，囚之，以二者归。鲁成三年，晋人归楚穀臣与襄老之尸，以求智罃，楚人许之，故曰「以免子羽」。<br/><br/>　　〔六〕　鲁成十六年，晋楚战于鄢陵，吕錡射楚恭王中目，楚师败，楚养由基射吕錡，中项而死。<br/><br/>　　〔七〕　无后，子孙无在显位者。<br/><br/>　　〔八〕　崇，高也。<br/><br/>　　〔九〕　案述闻卷二一：「当云『使彘恭子佐下军』」并以为自此句至「故以彘季屏其宗」一段当在「公即位」句之下、「使吕宣子将新军」句之上。<br/><br/>　　〔一０〕季，少子。武子，士会也。文子，士燮也。母弟，同母弟。<br/><br/>　　〔一一〕宣，明也。法，执秩之法。<br/><br/>　　〔一二〕定诸侯，谓为军帅能使诸侯事晋。赖，蒙也。<br/><br/>　　〔一三〕屏，藩也。<br/><br/>　　〔一四〕文子，魏犨之孙、颗之子魏颉也。令狐，邑名。<br/><br/>　　〔一五〕克，胜也。鲁宣十五年六月癸卯，晋荀林父将灭赤狄潞氏。七月，秦桓公伐晋，次于辅氏，欲败晋兵。壬午，晋景公治兵以略狄土。及雒，魏颗败秦师于辅氏，获杜回。辅氏，晋地。杜回，秦力士。勳，功也。景锺，景公锺。<br/><br/>　　〔一六〕育，遂也。<br/><br/>　　君知士贞子之帅志博闻而宣惠于教也，使为太傅〔一〕。知右行辛之能以数宣物定功也，使为元司空〔二〕。知栾纠之能御以和于政也，使为戎御〔三〕。知荀宾之有力而不暴也，使为戎右〔四〕。<br/><br/>　　〔一〕　贞子，晋卿士穆子之子士渥浊也。帅，循也。宣，遍也。惠，顺也。<br/><br/>　　〔二〕　右行辛，晋大夫贾辛也。数，计也。宣，明也。物，事也。能以计数明事定功，故为司空。司空掌邦事，谓建都邑、起宫室、经封血之属。<br/><br/>　　〔三〕　栾纠，晋大夫弁纠。政，军政。戎御，御公戎车。<br/><br/>　　〔四〕　荀宾，晋大夫。戎右，公戎车之右。知有力而不暴，故可亲近。<br/><br/>　　栾伯请公族大夫〔一〕，公曰：「荀家惇惠〔二〕，荀会文敏，〔三〕黶也果敢〔四〕，无忌镇静〔五〕，使兹四人者为之〔六〕。夫膏粱之性难正也〔七〕，故使惇惠者教之〔八〕，使文敏者导之，〔九〕使果敢者谂之〔一０〕，使镇静者修之〔一一〕。惇惠者教之，则遍而不倦〔一二〕；文敏者导之，则婉而入〔一三〕；果敢者谂之，则过不隐；镇静者修之，则一〔一四〕。使兹四人者为公族大夫。<br/><br/>　　〔一〕　栾伯，栾武子。公族大夫，掌公族与卿之子弟。<br/><br/>　　〔二〕　荀家，晋大夫。<br/><br/>　　〔三〕　荀会，荀家之族。<br/><br/>　　〔四〕　黶，栾书之子桓子。<br/><br/>　　〔五〕　无忌，韩厥之子公族穆子。镇，重也。静，安也。<br/><br/>　　〔六〕　兹，此也。<br/><br/>　　〔七〕　膏，肉之肥者；粱，食之精者。言食肥美者，率多骄放，其性难正。<br/><br/>　　〔八〕　教之道艺。<br/><br/>　　〔九〕　导其志也。<br/><br/>　　〔一０〕谂，告也，告得失。<br/><br/>　　〔一一〕修治其气性。<br/><br/>　　〔一二〕倦，懈也。<br/><br/>　　〔一三〕婉，顺也。<br/><br/>　　〔一四〕一，均一也。<br/><br/>　　公知祁奚之果而不淫也，使为元尉〔一〕。知羊舌职之聪敏肃给也，使佐之〔二〕。知魏绦之勇而不乱也，使为元司马〔三〕。知张老之智而不诈也，使为元候〔四〕。知铎遏寇之恭敬而信疆也，使为舆尉〔五〕。知籍偃之惇帅旧职而恭给也，使为舆司马〔六〕。知程郑端而不淫，且好谏而不隐也，使为赞僕〔七〕。<br/><br/>　　〔一〕　祁奚，晋大夫，高梁伯之子。元尉，中军尉。<br/><br/>　　〔二〕　羊舌职，晋羊舌大夫之子。敏，达也。肃，敬也。给，足也。<br/><br/>　　〔三〕　魏绦，犨之子庄子也。元司马，中军司马。<br/><br/>　　〔四〕　张老，晋大夫张孟。元候，中军候奄。<br/><br/>　　〔五〕　遏寇，晋大夫。舆尉，上军尉。<br/><br/>　　〔六〕　籍偃，晋大夫，籍季之子籍游也。舆司马，上军司马也。<br/><br/>　　〔七〕　程郑，晋大夫，荀驩之曾孙、程季之子。端，正也。淫，邪也。赞僕，乘马御也，六驺属焉。案：「荀驩」，发正卷一三：「『<br/><br/>　　驩』，当作『骓』字之误也。」<br/><br/>　　３　始合诸侯于虚朾以救宋〔一〕，使张老延君誉于四方，且观道逆者〔二〕。吕宣子卒〔三〕，公以赵文子为文也〔四〕，而能恤大事，使佐新军〔五〕。三年，公始合诸侯〔六〕。四年，诸侯会于鸡丘〔七〕，于是乎布命、结援、修好、申盟而还〔八〕。令狐文子卒〔九〕，公以魏绦为不犯〔一０〕，使佐新军〔一一〕。使张老为司马〔一二〕，使范献子为候奄〔一三〕。公誉达于戎〔一四〕。五年，诸戎来请服，使魏庄子盟之，于是乎始复霸〔一五〕。<br/><br/>　　〔一〕　虚朾，宋地。宋鱼石叛宋而之楚，楚伐宋，取彭城以封之，故悼公合诸侯以救宋。在鲁成十八年。<br/><br/>　　〔二〕　延，陈也，陈君之称誉于四方，且观察诸侯之有道德与逆乱者。<br/><br/>　　〔三〕　宣子，吕相。<br/><br/>　　〔四〕　文子，赵武。文，有文德。<br/><br/>　　〔五〕　说云：「新军，中军也。」昭谓：时但言新军，新军无中。　案：正文「使佐新军」，述闻卷二一：「『佐』字涉下文『使佐新军』而讹，『佐』当为『将』。」<br/><br/>　　〔六〕　悼公三年，鲁襄二年。悼公元年，始合诸侯于虚朾。此言始合者，谓四年将会于鸡丘，于此始命。<br/><br/>　　〔七〕　鸡丘，鸡泽也。在鲁襄三年。<br/><br/>　　〔八〕　命谓朝聘之数，同好恶、救灾患之属。申，寻也。<br/><br/>　　〔九〕　文子，魏颉。<br/><br/>　　〔一０〕不可犯以罪。<br/><br/>　　〔一一〕传曰：「魏绦多功，以赵武为贤而为之佐。」然则让武使为将，而绦佐之。<br/><br/>　　〔一二〕代魏绦。<br/><br/>　　〔一三〕代张老。候奄，元候也。献子，范文子之族昆弟士富也。<br/><br/>　　〔一四〕戎，诸戎无终子之属。<br/><br/>　　〔一五〕庄子，魏绦。继文公后，故曰复霸。<br/><br/>　　四年，会诸侯于鸡丘〔一〕，魏绦为中军司马，公子扬干乱行于曲梁〔二〕，魏绦斩其僕〔三〕。公谓羊舌赤〔四〕曰：「寡人属诸侯〔五〕，魏绦戮寡人之弟，为我勿失〔六〕。」赤对曰：「臣闻绦之志，有事不避难，有罪不避刑，其将来辞〔七〕。」言终，魏绦至，授僕人书而伏剑〔八〕。士鲂、张老交止之〔九〕。僕人授公，公读书曰：「臣诛于扬干，不忘其死〔一０〕。日君乏使，使臣纽中军之司马〔一一〕。臣闻师众以顺为武〔一二〕，军事有死无犯为敬，〔一三〕君合诸侯，臣敢不敬〔一四〕，君不说，请死之〔一五〕。」公跣而出〔一六〕，曰：「寡人之言，兄弟之礼也。子之诛，军旅之事也，请无重寡人之过。」反役，与之礼食〔一七〕，令之佐新军〔一八〕。<br/><br/>　　〔一〕　述上会时。<br/><br/>　　〔二〕　扬干，悼公之弟。行，行列。曲梁，晋地。<br/><br/>　　〔三〕　僕，御也。<br/><br/>　　〔四〕　赤，羊舌职之子铜鞮伯华。<br/><br/>　　〔五〕　属，会也。<br/><br/>　　〔六〕　戮，辱也。为我执之勿失。<br/><br/>　　〔七〕　辞，陈其辞状。<br/><br/>　　〔八〕　僕人，掌传命。绦闻公怒，欲自杀。<br/><br/>　　〔九〕　交，夹也。<br/><br/>　　〔一０〕诛，责也。<br/><br/>　　〔一一〕日，前日。纽，正也。<br/><br/>　　〔一二〕顺，顺令也。<br/><br/>　　〔一三〕有死其事，无犯其令，是为敬命。<br/><br/>　　〔一四〕敢不敬奉其职。<br/><br/>　　〔一五〕请就死。<br/><br/>　　〔一六〕跣，徒跣也。<br/><br/>　　〔一七〕反役，自役反也。礼食，公食大夫之礼。<br/><br/>　　〔一八〕上章曰「以魏绦为不犯，使佐新军」是也。<br/><br/>　　４　祁奚辞于军尉〔一〕，公问焉，曰：「孰可〔二〕﹖」对曰：「臣之子午可。人有言曰：『择臣莫若君，择子莫若父。』午之少也，婉以从令〔三〕，游有乡，处有所，好学而不戏〔四〕。其壮也，疆志而用命〔五〕，守业而不淫〔六〕。其冠也，和安而好敬〔七〕，柔惠小物〔八〕，而镇定大事〔九〕，有直质而无流心〔一０〕，非义不变〔一一〕，非上不举〔一二〕。若临大事，其可以贤于臣。〔一三〕臣请荐所能择而君比义焉〔一四〕。」公使祁午为军尉，殁平公，军无秕政〔一五〕。<br/><br/>　　〔一〕　辞，请老也。<br/><br/>　　〔二〕　谁可自代。<br/><br/>　　〔三〕　少，稚也。婉，顺也。<br/><br/>　　〔四〕　不戏弄也。<br/><br/>　　〔五〕　此壮，谓未二十时。志，识也。命，父命。<br/><br/>　　〔六〕　业，所学事业。<br/><br/>　　〔七〕　冠，二十也。<br/><br/>　　〔八〕　柔，仁也。惠，爱也。<br/><br/>　　〔九〕　镇，安也。言智思能安定也。<br/><br/>　　〔一０〕流，放也。<br/><br/>　　〔一一〕言从义也。<br/><br/>　　〔一二〕举，动也。放上而动。<br/><br/>　　〔一三〕大事，军事。<br/><br/>　　〔一四〕荐，进也。所能择，父能择子，比，比方也。义，宜也。<br/><br/>　　〔一五〕殁，终也。平公，悼公之子彪。秕，以穀谕也。<br/><br/>　　５　五年，无终子嘉父使孟乐因魏庄子纳虎豹之皮以和诸戎〔一〕。公曰：「戎、狄无亲而好得，不若伐之〔二〕。」魏绦曰：「劳师于戎，而失诸华〔三〕，虽有功，犹得兽而失人也，安用之﹖且夫戎、狄荐处〔四〕，贵货而易土〔五〕。予之货而获其土，其利一也；边鄙耕农不儆，其利二也；戎、狄事晋，四邻莫不震动，其利三也。〔六〕君其图之！」公说，故使魏绦抚诸戎，于是乎遂伯。<br/><br/>　　〔一〕　悼公五年，鲁襄四年。无终，山戎之国，今为县，在北平。子，爵也。嘉父，名也。孟乐，嘉父之臣。庄子，魏绦。和诸戎，诸戎欲服从于晋。<br/><br/>　　〔二〕　无亲，无恩亲。好得，贪货财。<br/><br/>　　〔三〕　诸华，华夏。用师于戎，不得存恤诸侯，诸侯必叛，故失。<br/><br/>　　〔四〕　荐，聚也。<br/><br/>　　〔五〕　贵，重也。易，轻也。<br/><br/>　　〔六〕　震，惧也。<br/><br/>　　６　韩献子老〔一〕，使公族穆子受事于朝〔二〕。辞曰：「厉公之乱，无忌备公族，不能死〔三〕。臣闻之曰：『无功庸者，不敢居高位〔四〕。』今无忌，智不能匡君，使至于难，仁不能救，勇不能死，敢辱君朝以忝韩宗，请退也。」固辞不立。悼公闻之，曰：「难虽不能死君而能让，不可不赏也。」使掌公族大夫〔五〕。<br/><br/>　　〔一〕　献子，韩厥。说云：「为公族大夫，老而辞位。」昭谓：韩厥，晋卿。鲁成十六年传曰：「韩厥将下军。」十八年，晋悼公即位，传曰：「韩献子为政。」<br/><br/>　　〔二〕　穆子，厥之长子无忌也。唐尚书云：「献子致仕，而用其子为公族大夫。」昭谓：初，悼公元年使无忌为公族大夫，后七年，献子告老，欲使为卿，有废疾，让其弟起，公听之，更使掌公族大夫，在鲁襄七年。<br/><br/>　　〔三〕　乱，谓见弑。公族，同姓。<br/><br/>　　〔四〕　国功曰功，民功曰庸。<br/><br/>　　〔五〕　掌，主也。初为公族大夫，今使主之，以是为赏。<br/><br/>　　７　悼公使张老为卿〔一〕，辞曰：「臣不如魏绦。夫绦之智能治大官〔二〕，其仁可以利公室不忘〔三〕，其勇不疚于刑〔四〕，其学不废其先人之职。若在卿位，外内必平。且鸡丘之会，其官不犯〔<br/><br/>　　五〕而辞顺，不可不赏也。」公五命之，固辞，乃使为司马。使魏绦佐新军〔六〕。<br/><br/>　　〔一〕　卿，佐新军。<br/><br/>　　〔二〕　大官，卿也。<br/><br/>　　〔三〕　不忘利公室。<br/><br/>　　〔四〕　疚，病也。能断决。<br/><br/>　　〔五〕　不犯，戮扬干。<br/><br/>　　〔六〕　事已见上，欲见张老之让，故复言之。<br/><br/>　　８　十二年，公伐郑，军于萧鱼〔一〕。郑伯嘉来纳女、工、妾三十人，女乐二八〔二〕，歌锺二肆〔三〕，及宝鎛〔四〕，辂车十五乘〔五〕。公锡魏绦女乐一八、歌锺一肆，曰：「子教寡人和诸戎、狄而正诸华，于今八年，七合诸侯，寡人无不得志，请与子共乐之。〔六〕」魏绦辞曰：「夫和戎、狄，君之幸也〔七〕。八年之中，七合诸侯，君之灵也〔八〕。二三子之劳也〔九〕，臣焉得之〔一０〕﹖」公曰：「微子，寡人无以待戎，无以济河〔一一〕，二三子何劳焉！子其受之。」君子曰：「能志善也〔一二〕。」<br/><br/>　　〔一〕　悼公十二年，鲁襄十一年。郑从楚，故伐之。军萧鱼，郑服也。<br/><br/>　　〔二〕　嘉，郑僖公子简公也。女，美女也。工，乐师也。传曰「赂晋侯以师悝、师触、师蠲」是也。妾，给使者。女、工、妾，凡三十人。女乐，今伎女也。八人为悄，备八音也。或云：「女工，有巧伎者也。」与传相违，失之矣。贾侍中云：「妾，女乐也。」下别有女乐二八，则贾君所云似非也。<br/><br/>　　〔三〕　歌锺，歌时通奏。肆，列也。凡悬锺磬，全为肆，半为堵。<br/><br/>　　〔四〕　鎛，小锺也。宝，郑所宝。<br/><br/>　　〔五〕　辂，广车。车，軘车也。十五，各十五也。传曰：「广车、軘车，淳十五，凡兵车百乘。」淳，偶也。<br/><br/>　　〔六〕　八年，和戎、狄后八年也。七合诸侯，一谓鲁襄五年会于戚，二谓七年会于鄬，三谓八年会于邢丘，四谓九年同盟于戏，五谓十年会于柤，六谓十一年会于亳城北，七谓今会于萧鱼。<br/><br/>　　〔七〕　幸，幸而合。<br/><br/>　　〔八〕　灵，神也。<br/><br/>　　〔九〕　谓诸军帅。<br/><br/>　　〔一０〕焉得专也。<br/><br/>　　〔一一〕微，无也。济河，南服郑。<br/><br/>　　〔一二〕志，识也。<br/><br/>　　９　悼公与司马侯升台而望曰：「乐夫〔一〕！」对曰：「临下之乐则乐矣，德义之乐则未也〔二〕。」公曰：「何谓德义﹖」对曰：「诸侯之为，日在君侧〔三〕，以其善行，以其恶戒，可谓德义矣。」公曰：「孰能﹖」对曰：「羊舌肸习于春秋〔四〕。乃召叔向使傅太子彪〔五〕。<br/><br/>　　〔一〕　司马侯，晋大夫汝叔齐。乐见士民之殷富。<br/><br/>　　〔二〕　善善为德。恶恶为义。<br/><br/>　　〔三〕　为，行也。<br/><br/>　　〔四〕　肸，叔向之名。春秋，纪人事之善恶而目以天时，谓之春秋，周史之法也。时孔子未作春秋。<br/><br/>　　〔五〕　彪，平公也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5287.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5289.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

