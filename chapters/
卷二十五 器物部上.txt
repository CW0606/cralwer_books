<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十五 器物部上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十五 器物部上全文,徐坚作品" />
<meta name="description" content="初学记原文阅读,卷二十五 器物部上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9597.html";
var nextpage="novel-read-998-9599.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十五 器物部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9597.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十五 器物部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:59:06<span class="divide">|</span></p>
<div class="page-body">
<div class="page-content">
<p>○漏刻第一<br/><br/>　　§叙事<br/><br/>　　梁《漏刻经》云：漏刻之作，盖肇于轩辕之日，宣乎夏商之代。《周官》曰：挈壶氏以水火守之，分以日夜。及冬，则以火爨鼎水而沸之，而沃之。(郑玄注曰：冬水冻，故以火炊水沸以沃之，谓沃漏也。)梁《漏刻经》云：至冬至，昼漏四十五刻。冬至之后日长，九日加一刻。以至夏至，昼漏六十五刻。夏至之后日短，九日减一刻。或秦之遗法，汉代施用。邯郸《五经折疑》曰：汉制，又以先冬至三日昼。冬至后三日，昼漏四十五刻，夜五十五刻。先夏至三日昼，夏至后三日，昼漏六十五刻，夜三十五刻。元嘉《起居注》曰：以日出入定昼夜。冬至昼四十刻；夏至夜亦宜四十刻，夏至昼六十刻，冬至夜亦宜六十刻。春秋分，昼夜各五十刻。今减夜限，日出前，日入后，昏明际，各二刻半以益昼。夏至昼六十五刻，冬至昼四十五刻，二分昼五十五刻而已。张衡《漏水转浑天仪制》曰：以铜为器，再叠差置，实以清水，下各开孔，以玉虬吐漏水入两壶。右为夜，左为昼。殷夔《漏刻法》曰：为器三重，圆皆径尺。差立于水舆踟蹰之上，为金龙口吐水；转注入踟蹰经纬之中，盖上铸金为司辰，具衣冠，以两手执箭。李兰《漏刻法》曰：以铜为渴乌，以引器中水，于银龙口中吐之。<br/><br/>　　§事对<br/><br/>　　【权器 衡渠】李兰《漏刻法》曰：以器贮水，以铜为渴乌，状如钩曲，以引器中水。于银龙口中吐入权器，漏水一升，秤重一斤，时经一刻。殷夔《漏刻法》曰：漏水皆于器下为金龙口吐出，转注入踟蹰经纬之中，流于衡渠之下。<br/><br/>　　【流珠 把箭】李兰《漏刻法》曰：以玉壶玉管流珠马上奔驰行漏。流珠者，水银之别名。张衡《漏水转浑天仪制》曰：以左手把箭，右手指刻，以别天时早晚。<br/><br/>　　【司辰 典刻】殷夔《漏刻法》曰：自午至子，亦五十刻。壶口上有盖，其中天浮载箭出于盖，盖上铸金为司辰。桓谭《新论》曰：余为郎，典刻漏，燥湿寒温转异度，故有昏明昼夜，参以晷景。<br/><br/>　　【铜史 金徒】《晋起居注》曰：孝武太元十二年，有司奏储宫初建，未有漏刻。参详永安宫铜漏刻，置漏刻史。张衡《漏水转浑天仪制》曰：铸金铜仙人居左壶，为金胥徒居右壶。<br/><br/>　　【星史 金胥】《天文要集》曰：女史一星在柱下西北，女史转漏动静。金胥见金徒注。<br/><br/>　　【三鼓 一钟】卫宏《汉旧仪》曰：立夏、立秋昼六十二刻，夏至昼六十五刻。夜漏不尽五刻，击五鼓；夜漏不尽三刻，击三鼓。郦善长《水经注》曰：洛阳金墉城东门，曰含春门；北有退门，城上西面列观五十步，睥睨居屋置一钟，以和漏鼓也。<br/><br/>　　【九日 五夜】司马彪《续汉书》曰：霍融上言：“漏刻率九日增减一等，不与天相应。不如夏历合晷景，刻漏四十八箭。”晷景为刻，少所违失。卫宏《汉旧仪》曰：五夜：甲夜，乙夜，丙夜，丁夜，戊夜。<br/><br/>　　§赋<br/><br/>　　【晋陆士衡《漏刻赋》】寸管俯而阴阳效其诚，尺表仰而日月与之期，玄乌悬而八风以情应，玉衡立而天地不能欺。既穷神以尽化，又设漏以考时；尔乃挈金壶以南罗，藏幽水而北戢。拟洪杀于编钟，显卑高而为级；激悬泉以远射，跨飞途而遥集。伏阴虫以承波，吞恒流其如挹。是故来象神造，去犹鬼幻，口纳胸吐，水无滞咽。形微独蠒之绪，逝若乘天之电；偕四时以合最，指昏明乎无殿。夫其立体也简，而效绩也诚；其假物也粗，而致用也精。积水不过一钟，导流不过一筵；而用天者因其敏，分地者赖其平，微听者假其察，贞观者借其明。信探赜之妙术，虽无神其若灵。<br/><br/>　　【梁鲍照《观漏刻赋》】佩流叹于驰年，缨华思于芬月；结兰苕于望楚，弄参差以歌越。抚凝肌于廷带，监雕容于髡发。景有坠而易昏，忧无方而难歇；历玉阶而升隩，访金壶之盈阙。观腾波之吞泻，视警箭之登没；箭既没而后登，波长泻而弗归。注沉穴而海漏，射悬途而电飞；墐户牖而知天，掩云雾而测晖。创百龄于纤隐，积千里于空微。<br/><br/>　　§铭<br/><br/>　　【李尤《漏刻铭》】昔在先圣，配天垂则；仰厘七曜，俯顺坤德。乃建日官，俾立漏刻；昏明既序，景曜不忒。唐命义和，敬授人时；悬象著明，帝以崇熙。季末不虔，德衰于兹；挈壶失节，刺流在诗。<br/><br/>　　【南齐陆倕新《漏刻铭》】夫自天观象，昏旦之刻未分，治历明时，盈缩之度无准。挈壶命氏，远哉义用；揆景测辰，徼宫戒井。守以水火，分兹日夜。且今之官漏，出自会稽，漏水违方，导流乖则，六日无辨，五夜不分。于是俯察旁罗，登台升库，测于地四，参以天一，建武遗蠹，咸和余舛。金筒方员之制，飞流吐纳之规，双律改经，一皆惩革，以考辰正晷，测表候阴。不谬圭撮，无乖黍累，又可以校运算之暌合，分天地之邪正，察四气之盈虚，课六律之疏密。永世贻则，传之无穷，赫矣焕乎，无得而称也。乃诏小臣，为其铭。曰：一寒一暑，有明有晦；神道无迹，天工空代。乃置挈壶，是惟熙载；气均衡石，晷正权概。世道交丧，礼术消亡；遽迁水火，争倒衣裳。击刀舛次，聚木乖方；爰究爰度，时惟我皇。方壶外次，员流内袭；洪杀殊等，高卑异级。灵虬承注，阴虫吐噏；倏忽往来，鬼神出入。微若抽茧，逝若激电。耳不辍音，眼无流盻；铜史司刻，金徒抱箭。合昏暮卷，萤荚晨生；尚辨天意，犹测地情。况我神造，通幽洞灵；配等皇极，为世作程。<br/><br/>　　○帷幕第二<br/><br/>　　§叙事<br/><br/>　　《释名》曰：帷，围也，以自障围也。幕，幕络也，在表之称也。《说文》曰：在旁曰帷，在上曰幕。《广雅》曰：帷幕，帐也。《归藏》曰：昔女娲筮张云幕而枚占神明。《汉书》曰：秦起咸阳而至雍，离宫三百，帷帐不移而具。《史记》曰：汉孝文帝所幸慎夫人，帷账不得文绣，以示敦朴。王沉《魏书》曰：魏太祖雅性节俭，帷帐坏则补纳。孙盛《晋阳秋》曰：晋武帝令曰：殿前及武帷，织成帷不须施也。又曰：穆帝皇太后设纱帷于太极殿。《仪礼》曰：国君与卿图事，管人布幕于寝门外。<br/><br/>　　§事对<br/><br/>　　【紫绡帷 青油幕】王子年《拾遗记》曰：吴王孙权赵夫人，善画，巧妙无双。权居昭阳宫倦暑，乃展紫绡之帷。夫人曰：“此不足贵。妾欲穷思虑，能使下绡帷而清风自入，视外无有蔽碍，列侍飘然自凉，若御风而行。”沈约《宋书》曰：刘坞《与颜峻书》曰：朱修之，三代叛兵也。一朝居青油幕下，作谢宣明面孔向人。<br/><br/>　　【罗帏 纱幕】魏文帝《与繁钦书》曰：白日西逝，清风赴闱；罗帷徒袪，玄烛方微。王子年《拾遗记》曰：汉武帝李夫人死后，常思梦，命工人作李夫人形。或置于轻纱幕里，婉若生时，帝大悦。<br/><br/>　　【锦帷 绨幕】《典略》曰：孔子反卫，见夫人在锦帷中。孔子北面稽首，夫人自帷中再拜。王子年《拾遗记》曰：汉武帝以珊瑚为床，紫锦为帷。又，武帝好微行，于池傍游宫，以漆为柱，铺黑绨之幕，器服乘舆，皆尚黑色。<br/><br/>　　【运筹 撰历】《史记》曰：汉六年正月，封功臣。张良未尝有战功，高祖曰：“运筹帷帐中，决胜千里外，子房功也。”刘歆《与扬子云书》曰：萧何造律，张苍撰历，皆成于帷幕，贡于王门。<br/><br/>　　【合疏缕 张绮罗】刘向《说苑》曰：晏子复于景公曰，且合升之斗微，以满仓廪；合疏缕之纬，以成帷幕。葛洪《神仙传》曰：淮南八公诣淮南王安门，皆须眉皓素。王欲少者，八公皆成十五六童子。门吏以白安，闻之不及履，即出迎之，以登思仙之台，张绮罗之幕，设象牙之席。<br/><br/>　　【然明诵 延年寝】《东观汉记》曰：张奂，字然明，使匈奴。休屠及朔方乌桓并同反叛，遂烧度辽将军门，列屯赤地，烟火相望。兵众大恐，各欲亡去。奂安坐帷中，与弟子诵书，自若，军士稍安。《汉书》曰：江都王刘延年为将，善绥御士众，寝止布幕而已。<br/><br/>　　§诗<br/><br/>　　【南齐王融《咏幔诗》】幸得与珠缀，幂历君之楹；月映不辞卷，风来辄自轻。每聚金炉气，时驻玉琴声；但愿置樽酒，兰缸当夜明。<br/><br/>　　○屏风第三<br/><br/>　　§叙事<br/><br/>　　《释名》曰：屏风，障风也；扆在后，所依倚也。《礼记》曰：天子当扆而立。(郑玄注云：筜，屏风。)又曰：天子负扆，南乡而立。(郑玄注云：负筜，为斧文屏风于户牖之间。)《周官》曰：掌次设皇邸。(郑玄注云：邸，后板也。其屏风邸，染羽像凤皇以为饰。)谢承《后汉书》曰：郑弘为太尉时，举第五伦为司空，班次在下。每正朔朝见，弘曲躬自卑。上问知其故，遂听置云母屏风，分隔其间，由此为故事。《魏志》曰：太祖平柳城，颁所获器物。有素屏风，持以赐毛玠曰：“君有古人之风，故赐君古人之服。”《齐书》曰：襄阳盗发古冢，得玉屏风。吴均《齐春秋》曰：宜都王铿，年十岁。与吉景曜商略先言往行，左右误排枬瘤屏风倒压背，色貌不异，言谈不辍。王子年《拾遗记》曰：董偃设紫琉璃屏风。《西京杂记》曰：广川王去疾发魏哀王冢，有石屏风。又，昭阳殿木画屏风，如蜘蛛丝缕。<br/><br/>　　§事对<br/><br/>　　【绿沉 白字】宋元嘉《起居注》曰：十六年，御史中丞刘桢奏，风闻前广川刺史韦朗，于广州所作银涂漆屏风二十三床，又绿沉屏风一床，请以见事追韦朗前所居官。王琰《宋春秋》曰：明帝性多忌讳，禁制回避者数十百品。亦恶白字。屏风书古来名文，有白字，辄加改易；玄黄朱紫，随宜代焉。<br/><br/>　　【云母 火齐】《西京杂记》曰：赵飞燕为皇后，其女弟上遗云母屏风，回风席，七华扇。《拾遗记》曰：董偃尝卧延清之室，上设火齐屏风，列灵黂之烛。<br/><br/>　　【纳妃二合 烈女四堵】《晋东宫旧事》曰：皇太子纳妃，梳头屏风二合四牒，织成地屏风十四牒，铜镮纽。刘向《七略别录》曰：臣向与黄门侍郎歆所校《列女传》，种类相从为七篇，以著祸福荣辱之效，是非得失之分，画之于屏风四堵。<br/><br/>　　【孙亮镂瑞 季龙画仙】崔豹《古今注》曰：孙亮作琉璃屏风，镂作瑞应图一百二十种。陆翙《邺中记》曰：石季龙作金钿屈膝屏风，衣以白缣，画义士、仙人、禽兽。<br/><br/>　　【画如蛛丝 玉为龟甲】蛛丝见叙事。郭子横《洞冥记》曰：上起神明台，上有金床象席，杂玉为龟甲屏风。<br/><br/>　　§赋<br/><br/>　　【汉刘安《屏风赋》】惟斯屏风，出自幽谷；根深枝茂，号为乔木。孤性陋弱，畏金强族；移根易土，委伏沟渎。飘摇危殆，靡安措足；思在蓬蒿，林有朴〈木敕〉。然常无缘，悲愁酸毒；天启我心，遭遇微禄。中郎缮理，收拾捐朴；大匠攻之，刻雕削斫。表虽剥裂，心实贞悫；等化器类，庇荫尊屋。列在左右，近君头足；赖蒙成济，其恩弘笃。何惠施遇，分好沾渥；不逢仁人，永为枯木。<br/><br/>　　【汉芊胜《屏风赋》】屏风鞈匝。蔽我君王；重葩累绣，沓璧连璋。连以文锦，映以流黄；画以古烈，颙颙昂昂。蕃后宜之，寿考无疆。<br/><br/>　　§诗<br/><br/>　　【隋萧悫《屏风诗》】秦皇临碣石，汉帝幸明庭；非关重游豫，直是爱长龄。读记知州所，观图见岳形；晓识仙人气，夜辨少微星。服银有秘术，蒸丹传旧经；风摇百影树，花落万春亭。飞流近更白，丛竹远弥青；逍遥保青畅，因持悦性情。<br/><br/>　　【周庾信《咏屏风诗》】高阁千寻跨，重檐百尺齐；云度三分近，花飞一倍低。吹箫近白鹤，照镜舞山鸡；何劳愁日暮，未有夜乌啼。<br/><br/>　　【又诗】三危出凤翼，九阪度龙鳞；路高山里树，云低马上人。应岩泉溜响，深谷鸟声春；驻马来相问，应知有姓秦。<br/><br/>　　§铭<br/><br/>　　【李尤铭】舍则潜僻，用则设张；立必端直，处必廉方。雍阏风邪，雾露是抗；奉上蔽下，不失其常。<br/><br/>　　§启<br/><br/>　　【梁简文帝《谢赉碧虑棋子屏风启》】臣纲启，宣诏王仸慧奉宣敕旨。垂赉碧虑棋子屏风二十牒，极班马之巧，兼曹史之虑，均天台之翠璧，杂水华之嘉名。使云母之窗，惭其丽色；琉璃之扇，愧其含影。仰降圣慈，曲垂沾逮；喜逐恩来，聪同凤舞。言因谢尽，更类三缄。不任铭荷之诚，谨奉启谢以闻。谨启。<br/><br/>　　○帘第四<br/><br/>　　§叙事<br/><br/>　　《释名》曰：帘，廉也，自鄣蔽为廉耻也。《广雅》云：〈巾〉〈巾炎〉，〈巾兼〉也。扬雄《方言》曰：宋魏陈楚江淮之间，箔谓之筁，或谓之麹；自关而西谓之箔，南楚谓之蓬箔。《说文》曰：曲受物之形也。《西京杂记》曰：汉诸陵寝，皆以竹为帘，为水文及龙凤像。《晋东宫旧事》曰：帘箔皆以青布缘纯。谢绰《宋拾遗》曰：戴明宝历朝宠幸，家累千金。大儿骄淫，为五色珠帘，明宝不能禁。《孙卿子》曰：局室芦帘稿蓐，可以养形。<br/><br/>　　§事对<br/><br/>　　【神屋白珠 灵阁翠羽】《汉武故事》曰：上起神屋，以白珠为帘箔，玳瑁押之，象牙为篾。《洞冥记》曰：汉武帝二十年，起招灵阁，翠羽鳞毫为帘。<br/><br/>　　【昭阳珠帘 明光玉箔】《西京杂记》曰：昭阳殿织珠为帘，风至则鸣，如金玉珠玑。《三秦记》曰：明光宫在渐台西，以金玉珠玑为箔。<br/><br/>　　§诗<br/><br/>　　【唐太宗文武皇帝《赋帘诗》】参差垂玉牖，舒卷映兰宫；珠光摇素月，竹影乱清风。彩散银钩上，文斜桂户中；唯当杂罗绮，相与媚房栊。<br/><br/>　　【南齐虞炎《咏帘诗》】青轩明月时，紫殿秋风日；曈昽孔光晖，晻暧映容质。清露依檐垂，蛸丝当户密；褰开谁共临，掩晦独如失。<br/><br/>　　【隋卢思道《赋得珠帘诗》】鉴帷明欲敛，照槛色将晨；可怜疏复密，隐映当窗人。浮清带远吹，含光动细尘；落花时屡拂，会待玉阶春。<br/><br/>　　○床第五<br/><br/>　　§叙事<br/><br/>　　《释名》曰：床，装也，所以自装载也。扬雄《方言》曰：齐鲁之间谓之箦，(床板也。)陈楚之间或谓之笫。其杠，北燕、朝鲜之间谓之树。自关而西，秦晋之间谓之杠，南楚之赵、东齐海岱之间谓之梓。其上板，卫之北郊，赵魏之间谓之牒。《广雅》曰：栖谓之床，浴床谓之招。《说文》曰：床，身之安也；箦，床輚也；笫，床箦也；杠，床前木也。服虔《通俗文》曰：床，三尺五曰榻板，独坐曰秤，八尺曰床。《天文集》曰：紫宫门外有天床六星。《战国策》曰：孟尝君出行五国，至楚，献象牙床。《西京杂记》曰：武帝为七宝床，设于桂宫。《晋东宫旧事》曰：皇太子纳妃，有素柏局脚床，八版床，漆床。《邺中记》曰：石季龙御床，辟方三丈，有转关床，射鸟兽。《神仙传》曰：卫叔卿入华山，上有紫云郁郁，白玉为床。《商子曰》：人主处匡床之上，而天下大理。《燕书》曰：公孙凤隐于昌黎九城，寝土床。《宋书》：高祖尝患体热，有献石床，乃碎之，恶劳人也。<br/><br/>　　§事对<br/><br/>　　【珊瑚 玳瑁】《汉武帝内传》曰：武帝受西王母真形六甲灵飞十二事。帝盛以黄金几，封以白玉函，以珊瑚为床、紫锦为帷，安著柏梁台上。《西京杂记》曰：韩嫣以玳瑁为床。<br/><br/>　　【象牙 麡角】象牙见叙事。《异物志》曰：麡狼形似鹿，而角触前向，入林则挂角，故恒在平浅草中。逐入林则得之。皮可作履袜；角正四据，南人因以作踞床。<br/><br/>　　【六星 七宝】六星见叙事。魏收《后魏书》曰：韩武，字道威，除龙骧将军，郢州刺史。尝献七宝床，象牙席。<br/><br/>　　【坐穿 卧陷】皇甫谧《高士传》曰：管宁，字幼安。自越海及归，常自坐一木榻。积五十余年，榻上当膝处皆穿。刘向《列仙传》曰：修羊公在华阴山，石室中有悬石榻，其上尽穿陷也。<br/><br/>　　【神女金 仙人石】《马明生别传》曰：明生随神女入室中，卧金床玉机。郦善长《水经注》曰：夷水，右经石室南。村人骆都，小时到此室边采蜜，见一仙人坐石床上。<br/><br/>　　§诗<br/><br/>　　【后梁宣帝《床诗》】衡山白玉镂，汉殿珊瑚支；踞膝申久坐，屡好为频移。<br/><br/>　　【梁庾肩吾《咏胡床应教诗》】传名乃外域，入用信中京；足欹形已正，文斜体自平。临堂对远客，命旅誓初征；何如淄馆下，淹留奉盛明。<br/><br/>　　§铭<br/><br/>　　【李尤《卧床铭》】体之所安，寝处和欢，夕惕敬慎，崇德远奸。<br/><br/>　　○席第六<br/><br/>　　§叙事<br/><br/>　　《释名》曰：席，释也，可卷右释也。《说文》曰：筵，竹席也。《三礼图》曰：士蒲筵，长七尺，广三尺三寸，无纯。《周礼》曰：王府掌王之衽席，(衽席，簟席。)司几筵，掌五几五席之名物。凡大朝觐，设莞席纷纯，加缫席画纯，加次席黼纯。诸侯祭祀，席蒲筵绩纯。(纷，白绣也；纯，缘也；次，兽皮为席也；缫席，削蒲蒻编以五采，若今合欢矣，画谓云气也；次席，桃枝席，有次列成文。)《韩子》曰：夏禹为茵蒋席。《尚书》曰：成王将崩，牖间南向，敷重篾席黼纯。(孔安国注：篾，桃枝竹也。)西序东向，敷重底席缀纯。(底，蒻华也。)东序西向，敷重丰席画纯。(丰，莞也。)西夹南向，敷重笋席玄纷纯。(笋，蒻竹也。)《汉书》：文帝莞蒲为席。《大魏诸州记》曰：钜鹿，广阿泽多苇，出细御席，多云母。《晋东宫旧事》曰：太子有独坐龙须席，赤皮席，花席，经席。《史记》曰：古者封禅，席蒩稭。《汉旧仪》曰：祭天，紫坛绀席，六采绮席；祭岳，白菅席。<br/><br/>　　§事对<br/><br/>　　【五香 六采】《邺中记》曰：石季龙作席，以金裹五香，杂以五采线，编蒲皮，缘之以锦六采，席所以祭天。见叙事。<br/><br/>　　【茅葭 蓍艾】周斐《汝南先贤传》曰：郑敬以茅葭为席，常随杞柳之阴。皇甫谧《高士传》曰：老莱子亲没，隐蒙山之阳。杞木为床，蓍艾为席。<br/><br/>　　【碧蒲 白莞】《拾遗记》曰：周穆王时，西王母来，敷碧蒲之席，黄莞之荐。宋元嘉《起居注》曰：御史中丞刘桢奏，风闻广州刺史韦朗，于府州部所作新白莞席三百二十二领，请以见事，追韦朗前所居官。<br/><br/>　　【回风 半月】见屏风事对。《拾遗记》曰：蓐乘草高五尺，叶色绀，茎如金，形如半月之势，亦曰半月草。无花无实，其质温柔，可以为布为席。<br/><br/>　　【冯铭 张赋】冯衍《席前右铭》曰：修尔容貌，饰尔衣服，文之以辞，实之以德。《后右》曰：冠带之贰，从容有常；威仪之华，惟德之英。张隐《文士传》曰：张纯与张俨、朱异俱少，往见骠骑将军朱据。据闻三人才名，欲试之，告曰：“吾欲赋一物。”纯乃赋席曰：“席为冬设，簟为夏施；揖让而坐，君子攸宜。”<br/><br/>　　【黼绣纯 鳞凤饰】黼绣纯见叙事。《拾遗记》曰：燕昭王设鳞文席，散荃芜香。鳞文者，错杂宝饰席为云雾麟凤者也。<br/><br/>　　【戴益五十 殷重八九】谢承《后汉书》曰：戴凭，字次仲，汝南郡举明经，征博士，拜郎中。正朝朝贺，帝令群臣说经史，更相诘难。义有不通，转夺其席，以益通者。凭重五十席。《殷氏家传》曰：殷亮为博士讲学大夫，诸儒论胜者赐席，亮坐八九重席。帝曰：“学不当如是耶。”<br/><br/>　　§诗<br/><br/>　　【南齐谢朓诗】本生潮汐地，落景照参差；汀洲蔽杜若，幽渚夺江蓠。遇君时采撷，玉坐奉金卮；但愿罗衣拂，无使素尘弥。<br/><br/>　　【梁柳惲诗】照日汀洲际，摇风渌潭侧；虽无独蠒丝，幸有青袍色。罗袖少轻尘，象床多丽饰；愿君兰夜饮，佳人时宴息。<br/><br/>　　§铭<br/><br/>　　【后汉李尤铭】施席接宾，士无愚贤；值时所有，何必芊肫。<br/><br/>　　【晋傅玄铭】铭席之左端曰：闲居勿极其欢。右端曰：寝处毋忘其患。左后曰：居其安无忘其危。右后曰：惑生于邪色，祸成于多言。<br/><br/>　　○扇第七<br/><br/>　　§叙事<br/><br/>　　扬雄《方言》曰：扇，自关而东谓之箑，自关而西谓之扇。《世本》曰：武王作翣。崔豹《古今注》曰：舜广开视听，求贤人以自辅，作五明扇，汉公卿大夫皆用之，魏晋非乘舆不得用。又曰：殷高宗有雊雉之祥，服章多用翟羽，故有雉尾扇。周制以为王后夫人车服，辇车有翣，即缉雉羽为扇，以鄣翳风尘也。汉乘舆服之，后以赐梁孝王。魏晋以来以为常，唯诸王皆得用之。《西京杂记》曰：天子夏设羽扇，冬则设绘扇。《晋东宫旧事》曰：皇太子初拜，供漆要扇、青竹扇、黄竹扇。纳妃，同心扇三十，单竹扇二十。谢灵运《晋书》：孝武节奢饰，禁绢扇。<br/><br/>　　§事对<br/><br/>　　【雉尾 鹊翅】雉尾见叙事。《拾遗记》曰：周昭王时，涂修国献青凤丹鹊，各一雌一雄。孟夏取鹊翅为扇，一名条融，一名反影。<br/><br/>　　【象牙 翟羽】象牙长丈余，脱则深藏。作木牙易之，可作扇。翟羽见叙事。<br/><br/>　　【白羽 黄竹】裴启《语林》曰：诸葛武侯持白羽扇，指麾三军。黄竹见叙事。<br/><br/>　　【六角 二面】沈约《晋书》曰：王羲之在会稽山，见一老姥持十许六角竹扇。羲之因书扇，各作五字，语姥云：“道是王右军书字，索百钱。”《邺中记》曰：石季龙作云母五明金薄莫难扇，此一扇之名也。薄打纯金如蝉翼，二面有漆画列仙奇鸟异兽。其五明方中辟方三寸或五寸，随扇大小，云母帖其中，细缕缝其际，虽掩尽而彩色明澈，看之如谓可取，故名莫难也。季龙出时，以扇挟乘舆。<br/><br/>　　【五明 七华】五明见叙事。《西京杂记》曰：赵飞燕为皇后，其女弟上遗七华之扇。<br/><br/>　　【白绮 绿沉】《班孟坚集》有白绮扇之赋。《邺中记》曰：季龙出时，乘舆用桃枝扇。或绿沉色，或木兰色，或紫绀色，或郁金色。<br/><br/>　　【仲祖画 逸少书】曹毗《扇赞序》曰：会稽王仲祖画扇，为郭文举见，命为赞。王羲之字逸少，见六角注。<br/><br/>　　§赋<br/><br/>　　【晋陆士衡《羽扇赋》】彼凌霄之辽鸟，播鲜辉之轻茜；隐九皋以凤鸣，游芳田而龙见。丑灵龟而远期，超长年而久眄；累怀璧于美羽，挫千岁乎一箭。委四体以受制，奏双翅而为扇，则其布翮也。差洪细，秩长短，稠不逼，稀不简。于是镂巨兽之齿，裁奇木之干；移圆根于新体，因天秩乎旧贯。鸟不能别其是非，人莫敢分其真赝，翮翩翩以微振，风飉々以垂娩。妙自然以为言，故不积而能散。其在手也安，其应物也诚；其招风也利，其尽气也平。混贵贱而一节，风无往而不清。<br/><br/>　　【梁江淹《扇上彩画赋》】织素丽于白日，传画明于彩虹；洛阳之技极，江南之巧穷。故饰以赤野之玉，文以紫山之金；空青生蛾眉之阳，雌黄出嶓冢之阴。丹石发王屋之岫，碧髓挺青峻之岑；粉则南阳铅泽，墨则上党松心。乃杂以为此扇，与君翳素女与玉琴。玉琴兮珠徽，素女兮锦衣，促织兮始鸣，秋蛾兮初飞。重曰：碧台寂兮无人，蔓丹草与朱尘；度俄然如一代，经半景若九春。命幸得为彩扇，出入玉带与绮绅。<br/><br/>　　§诗<br/><br/>　　【南齐邱巨源《咏七宝画图扇诗》】妙缟贵东夏，巧技出吴闉；裁状白玉璧，缝似明月轮。表里镂七宝，中衔骇鸡珍；画作景山树，图为河洛神。来延挥握玩，入与镮钏亲；生风长袖际，晞华红粉津。倩盻迎骄意，隐映含歌人；时移务忘故，节改竞存心。眷情随象簟，舒心谢锦茵；厌歇何足道，敬哉先后晨。<br/><br/>　　【梁何逊《咏扇诗》】如珪信非玷，学月且为轮；机杼蘼芜妾，裁缝箧笥人。摇风入素手，招曲掩丹唇；罗袖幸时拂，微芳聊可因。<br/><br/>　　【陈周弘正《咏班竹掩团扇诗》】齐纨将楚竹，从来本相远；将申湘女悲，宜并班姬怨。<br/><br/>　　§赞<br/><br/>　　【宋谢惠连《白羽扇赞》】惟兹白羽，体此皎洁；凉齐清风，素同冰雪。其仪可贵，是用玩悦；挥之襟袖，以御炎热。<br/><br/>　　【王献之《桃叶团扇歌》】七宝画团扇，粲烂明月光；与郎却暄暑，相忆莫相忘。<br/><br/>　　§颂<br/><br/>　　【刘臻妻《五时画扇颂》】炎后飞轨，引曜丹逵；蕤宾应律，融精协曦。五象列位，品物以垂；兑降素兽，震升青螭。日月澄晖，仙童来仪；仰憩翠岩，俯映兰池。灵柯幽蔼，卉木参差；如山之寿，如松之猗。永锡难老，与时推移。<br/><br/>　　§启<br/><br/>　　【梁简文帝《谢赉扇启》】臣纲启，传诏饶僧明奉宣敕旨。垂赉细绫大文画柳蝉山扇一柄，文筠析缕，香发海檀，肃肃清风。即令象簟非贵，依依散彩，便觉夏室含霜。饮露青蜩，应三伏之修景；群飞黄雀，送六月之南风。蔽日垂阴，薰泽惭采，浮凉涤暑，苹末愧吹。圣人造物之巧，俯萃庸薄；王府好玩之恩，于兹下被。顶戴曲私，伏增欣跃。谨奉启事谢闻。谨启。<br/><br/>　　○香炉第八<br/><br/>　　§叙事<br/><br/>　　卢谌《祭法》曰：香炉，四时祠，坐侧皆置。徐爰《家仪》曰：婚迎，车前用铜香炉二。《汉官典职》曰：汉尚书郎，给端正侍女史二人。洁衣服，执香炉，烧熏，从入台中。《晋东宫旧事》曰：太子初拜，有铜博山香炉一枚。《邺中记》曰：石季龙冬月为复帐，四角安纯金银凿镂香炉。(傅先生《南岳记》曰：衡山芝岗石室，有瓦香炉。)王琰《冥祥记》曰：费崇先少信佛法，常以鹊尾香炉置膝前。习鉴齿《襄阳记》曰：刘季和性爱香。直宫，尝上厕，过香炉上。<br/><br/>　　§事对<br/><br/>　　【银涂 金镂】《晋东宫旧事》曰：泰元二十二年，皇太子纳妃王氏，有银涂博山连盘三升，香炉二。金镂见叙事。<br/><br/>　　【四周 九层】《西京杂记》曰：长安巧手丁谖者，作卧褥香炉，一名被中香炉。本出房风，为机环转之者，运四周。又曰：丁谖作九层博山香炉，镂以奇禽怪兽，皆自然能动。<br/><br/>　　§赋<br/><br/>　　【梁昭明太子《铜博山香炉赋》】方夏鼎之瑰异，类山经之叙诡；制一器而备众质，谅兹物之为侈。于时青女司寒，红光翳景，吐圆舒于东岳，匿丹曦于西岭。翠帷已低，兰膏未屏，爨松柏之火，焚兰麝之芳；荧荧内曜，芬芬外扬，似庆云之呈色，如景星之舒光。齐姬合欢而流盻，燕女巧笑而蛾扬；刘公闻之见锡，粤女惹之留香。信名嘉而器美，永服玩于华堂。<br/><br/>　　【陈傅縡《博山香炉赋》】器象南山，香传西国；丁谖巧铸，兼资匠刻。麝火埋朱，兰烟毁黑；结构危峰，横罗杂树。寒夜含暖，清宵吐雾；制作巧妙，独称珍淑。气氛氲，长似春；随风本胜千酿酒，散馥还如一硕人。<br/><br/>　　§诗<br/><br/>　　【古诗《咏香炉诗》】四座且莫喧，愿听歌一言；请说铜炉器，崔嵬象南山。上枝似松柏，下根据铜盘；雕文各异类，离娄自相连。谁能为此器，公输与鲁班；朱火然其中，青烟飏其间。顺风入君怀，四座莫不欢；香风难久居，空令蕙草残。<br/><br/>　　【南齐刘绘《咏博山香炉诗》】参差郁佳丽，合沓纷可怜；蔽亏千种树，出没万重山。上镂秦王子，驾鹤乘紫烟；下刻蟠龙势，矫首半衔莲。旁为伊水丽，芝盖出岩间；复有汉游女，拾羽弄余妍。荣色何杂糅，缛绣更相鲜；麕麚或腾倚，林薄杳芊眠。掩华终不发，含熏未肯然；风生玉阶树，露湛曲池连。寒虫飞夜室，秋云没晓天。<br/><br/>　　【梁沈约《和刘雍州绘博山香炉诗》】范金诚可则，摛思必良工；凝芳俟朱燎，先铸首山铜。瑰姿信岩崿，倚态实珍珑；峰嶝互相拒，岩岫杳无穷。赤松游其上，敛足御轻鸿；蛟螭盘其下，骧首盻曾穹。岭侧多奇树，或孤或复丛；岩间有佚女，垂袂似含风。翚飞若未已，虎视郁余雄；登山起重障，左右引丝桐。百和清夜吐，兰烟四面充；如彼崇朝气，触石绕华嵩。<br/><br/>　　○镜第九<br/><br/>　　§叙事<br/><br/>　　《广雅》曰：鉴谓之镜。《释名》曰：镜，景也，有光景也。《韩子》曰：古之人目短于自见，故以镜观面；智短于自知，故以道正己。镜无见疵之罪，道无明过之恶。目失镜则无以正须眉，身失道无以知迷惑。《吕氏春秋》曰：万乘之主，人之阿亦甚矣；而无所镜，其残亡无日矣。孰当可镜，其唯士人乎？镜明己也功细，士明己也功大。《淮南子》曰：人举其疵则怨人，鉴见其丑则善鉴。《申子》曰：岂不知镜设精无为，而美恶自备矣。《庄子》曰：至人之用心也若镜，不将不迎，应而不藏，故胜物而无忧伤。《淮南子》又曰：然宫人得戟，则以刈葵；盲者得镜，则以盖卮。盲者不可贻以镜，乱主不可举其疵。《尚书·帝命期》曰：桀失玉镜，用其噬兽。(玉镜喻清明之道，噬兽喻暴也。)《尚书考灵耀》曰：秦失金镜，鱼目入珠。(金镜喻明道也。始皇，吕不韦子，言乱真也。)《文子》曰：夫镜不设形，故能有形。《晋东宫旧事》曰：皇太子纳妃，有著衣大镜尺八寸，银华小镜一尺二寸，并衣纽自副，漆奁盛盖银华金薄镜三，银龙头受福连花钮锁自副。<br/><br/>　　§事对<br/><br/>　　【金错 银华】魏武帝上杂器物疏三十种，有尺二金错铁镜一枚九寸。银华小镜见叙事。<br/><br/>　　【九寸 三尺】《刘振别传》曰：以九寸明镜照面视之，曰：“今日识己形，当令不忘，如此其神不散，疾患不入。”《邺中记》曰：石季龙三台及内宫中镜，有径二三尺者，有尺五寸者。<br/><br/>　　【百炼 四规】夏侯湛《抵疑》曰：百炼之鉴，剔须眉可数，而辟土不见太山。《抱朴子》曰：用明镜九寸自照，有所思存，七日则见神仙，知千里外事也。明镜或用一，或用二，谓之四规镜。<br/><br/>　　【视鹿 照犬】《抱朴子》曰：昔张盖踊及偶豪成二人，精思于蜀云台山石室中。忽有四人，黄绢单衣葛巾，往到其前，曰：“劳乎道士，辛苦幽隐。”于是二人顾视镜中，乃鹿也。《续搜神记》曰：林虑山下有一亭，人每过此宿者，或病死。时有郅伯夷者，宿于此，明烛而坐。中夜忽有十余人来，自共薄博。伯夷密以镜照之，乃是群犬。<br/><br/>　　【应语 写形】王子年《拾遗记》曰：穆王时，沮渠国贡火齐镜，人语则镜中响应。陆机《与弟云书》曰：仁寿殿前，有大方铜镜，高五尺余，广三尺二寸。暗著庭中，向之便写人形体。<br/><br/>　　【金薄 玉荣】金薄镜见叙事。《东方朔传》曰：玉之荣，石之精，表如日光，里如众星。两人相睹相知情，此名为镜也。<br/><br/>　　【珠光 石色】《孝经援神契》曰：神灵滋液，百宝用则玑镜出。宋均注曰：大珠有光可为镜。《拾遗记》曰：周穆王时，有如石之镜。此石色白如月，照面如雪，谓之月镜。<br/><br/>　　【玄锡粉 黄金绳】《淮南子》曰：明镜之始型朦然，及粉之以玄锡，摩之以白旃，则须眉鬓毛，可得而察。萧方等《三十国春秋》曰：慕容垂攻邺，苻丕遣其从弟就请救，乃遗谢玄青铜镜、黄金婉转绳等，以之为信。<br/><br/>　　【仁寿殿 咸阳宫】仁寿殿见写形注。《西京杂记》曰：高祖初入咸阳宫，有方镜，广四尺九寸，表里有明。人来照之则倒见；以手掩心来，即肠胃五藏，历然无碍。<br/><br/>　　【有引有致 无藏无执】《符子》曰：至人之道也如镜，有明有照，有引有致。《贾谊子》曰：镜仪而居，无藏无执，美恶必至，各得其当。<br/><br/>　　§赋<br/><br/>　　【晋傅咸《镜赋》】顺阴位于西裔，采秋金之刚精；醮祝融以致虔，命欧冶而是营。晞日月之光烈，仪厥象乎曜灵。不有心于好丑，而众形其必详；同实录于良史，随善恶而是彰。猗猗淑媛，峨峨后妃，眷春荣之零悴，惧玉颜之有衰；盻清扬而自镜，竞崇姱以相晖。若乃云髻乱于首，赪黛渝于色，设有乏于斯器兮，孰厥貌之能饰；与喑瞽而同昧兮，近有面而不识。君子知貌之不可以不饰，则内省而自箴；既见前而虑后，则祗畏于幽深；察明明之待莹，则以此而洗心；睹日观之有瑕，则稽训于儒绅。夫然尚何厥容之有慢，而厥思之有淫。<br/><br/>　　【梁刘缓《照镜赋》】夜筹已竭，晓钟将绝；窗外明来，帷前影灭。荆王欲起，侍妾应还；前斋上幔，内阁除关。开屏易叠，卷帘摊设；搔头敛髻，钗子萦鬟。阶边就水，盘中光映，讶宿粉之犹调，笑残妆之不正。欲开奁而更饰，乃当窗而取镜。台本王宫氏姓温，背后铭文宜子孙；四面回风若流水，勾栏〈匚盍〉匝似城门。分明似无碍，影前弥可爱；近来颜色不须红，即时好眉犹约黛。<br/><br/>　　§诗<br/><br/>　　【隋孔范《和陈主咏镜诗》】虎贲愁兴日，龙镜览颜时；怀恩未得报，空叹发如丝。<br/><br/>　　【隋李巨仁《赋得镜诗》】魏宫知本姓，秦楼识旧名；凤从台上出，龙就匣中生。无波菱自动，不夜月恒明；非唯照佳丽，复得厌山精。<br/><br/>　　【周庾信《咏镜诗》】玉匣聊开镜，轻灰暂拭尘；光如一片水，影照两边人。月生无有桂，花开不逐春；试挂淮南竹，堪能见四邻。<br/><br/>　　【梁简文帝《咏镜诗》】锱铢恒在侧，谁言揽镜稀；如冰不见水，似扇长含晖。全开玳瑁匣，并卷织成衣；脱入相如手，疑言赵璧归。<br/><br/>　　§铭<br/><br/>　　【后汉李尤《镜铭》】铸铜为鉴，整饰容颜；修尔法服，正尔衣冠。<br/><br/>　　○镜台第十<br/><br/>　　§叙事<br/><br/>　　魏武《杂物疏》曰：镜台出魏宫中，有纯银参带镜台一，纯银七子贵人公主镜台四。《晋东宫旧事》曰：皇太子纳妃，服用有玳瑁细漏镜台一。刘义庆《世说》曰：刘聪为玉镜台，温峤辟刘越石长史，北征得之。后娶姑女，下焉。宋元嘉《起居注》曰：韦朗为广州刺史，作铜镜台一具。御史中丞刘桢奏请以见事免朗所居官。<br/><br/>　　§事对<br/><br/>　　【玳瑁 珊瑚】玳瑁见叙事。古诗曰：珊瑚佳镜烂生光。<br/><br/>　　§诗<br/><br/>　　【南齐谢朓《咏镜台诗》】玲珑类丹楹，迢亭似玄阙；对凤临清水，垂龙挂明月。照粉拂红妆，插花理云发；玉颜徒自见，常畏君情歇。<br/><br/>　　【陈叔达《入阙咏空镜台诗》】即今装饰废，凋零衢路间；姮娥与明月，相共落关山。<br/><br/>　　○舟第十一<br/><br/>　　§叙事<br/><br/>　　《淮南子》曰：古人见窾木浮而知为舟。《周易》曰：刳木为舟，剡木为楫；舟楫之利，以济不通，盖取诸涣。《吕氏春秋》曰：虞姁作舟。《物理论》曰：化狐作舟。《墨子》曰：巧倕作舟。《山海经》曰：番禺始作舟。束晰《发蒙记》曰：伯益作舟。《世本》曰：共鼓货狄作舟，黄帝二臣也。扬雄《方言》曰：自关而东谓舟为船，自关而西或谓之舟。《说文》曰：舟言周流也，船言循也，循水而行也。其上屋曰庐，重室曰飞庐。又在其上曰雀室，言于中候望，若鸟雀之惊视也。总名船，曰艘。《广雅》曰：吴曰。李虔《通俗》曰：晋曰舶，埤苍日，海中船曰艆〈舟刍〉。《说文》曰：江中舟曰。《释名》曰：上下重版曰舰，(四方施版以御矢，如牢槛。)外狭而长曰艨冲。(以冲突敝舡。)二百斛曰舠，三百斛曰艇。《西京杂记》曰：太液池有鸣鹤舟、容与舟、清广舟、采菱舟、越女舟。《晋令》曰：水战有飞云船、苍隼船、先登船、飞鸟船。《晋宫阁记》曰：天泉池有紫宫舟、升进舟、曜阳舟、飞龙舟、射猎舟，灵芝池有鸣鹤舟、指南舟，舍利池有云母舟、无极舟，都亭池有华泉舟、常安舟。<br/><br/>　　§事对<br/><br/>　　【梁丽 吴〈舟周〉】《庄子》曰：梁丽可以冲城。司马彪注云：丽，小船也。张揖《埤苍》曰：〈舟周〉，吴船也。<br/><br/>　　【沙棠舟 芙蓉舰】《山海经》曰：昆仑有沙棠木，食其实不溺，为木不沉。铭曰：安得沙棠木，剡以为舟船。萧方等《三十国春秋》曰：卢循寇京邑，芙蓉舰千馀艘。<br/><br/>　　【浔阳 博昌船】王智深《宋记》曰：司空刘彦范举兵时，逆于湓里潜作舰。出浔阳，合于装理，数晨之间，舟木大备。《汉书》曰：卜式愿与博昌习船者死南越。<br/><br/>　　【翔凤 飞龙】陶季直《京邦记》曰：《西巡记》曰：宋孝武度六合，龙舟翔凤以下，三千四十五艘。舟航之盛，三代二京无比。飞龙舟事见叙事。<br/><br/>　　【鹢首 鸭头】《淮南子》曰：龙舟鹢首。高诱注曰：鹢，大鸟也，画其象著船首。《吴志》曰：太傅诸葛恪制为鸭头船。<br/><br/>　　【余皇 太白】《左传》曰：吴伐楚，获余皇以归。杜预注曰：余皇，舟也。《蜀王本记》曰：秦为太白船万艘，欲以攻楚。注曰：太白，船名。<br/><br/>　　【驰马 逐龙】崔豹《古今注》曰：孙权名小船为驰马。《洞冥记》曰：露池西有昆云池，方四百步，中有逐龙船。<br/><br/>　　【鸿毛 青翰】《洞冥记》曰：影娥池中有鸿毛舟。《说苑》曰：庄辛谓襄城君曰：“鄂君方泛舟于澌波之中，乘青翰之舟。”<br/><br/>　　【苍隼 青雀】苍隼见叙事。王隐《晋书》曰：陶侃击蜀贼王真，真拘得侃青雀舟。<br/><br/>　　【五楼 三翼】《吴志》曰：曹公出濡须，孙权使董袭督五楼船住濡须口。《越绝书》曰：越为大翼、小翼、中翼为船军战。<br/><br/>　　【云母 海〈舟同〉】云母见叙事。周迁《舆服杂事》曰：其人欲轻行，则乘海〈舟同〉，合木船也。<br/><br/>　　【锦维 绋系】《吴书》曰：甘宁住止，常以缯锦维舟。去辄割弃，以示奢侈。《毛诗》曰：泛泛杨舟，绋缡维之。《尔雅》曰：绋，繂也；缡，绥也。注：绋，大索也；绥，系也。<br/><br/>　　【鹦鹉 鸲鹆】《蜀王本记》曰：蜀王有鹦鹉舟。周迁《舆服杂事》曰：远国朝贡，越海则有大船，一名鸲鹆，合木为槽。<br/><br/>　　§赋<br/><br/>　　【西晋枣据《船赋》】伊河海之深广兮，嗟绵邈而无垠；彼限隔而靡睹兮，此由兹而莫闻；虽后土之同载兮，实殊代而乖分。嘉圣王之神化兮，理通微而达幽；悼生民之隔塞兮，愍王教之不周。立成器以被用兮，因垂象以造舟；济凌波之绝轨兮，越巨川之玄流。水无深而不渡兮，路无广而不由；运重固之滞质，虽载沉而载浮。飘燕鼎于吴会，转金石于洪涛；溯无涯之浩浩，不抑进而辍留。登杨侯之激浦兮，方凤翔而龙游；虽滔天而横厉，长抱乐而无忧。乘流则逝，遇抵而停，受命若响，唯时而征。不辞劳而恶动，不偷安而自宁；不贪财以徇功，不爱力而欲轻。丰俭随乎质量，所胜任乎本形；虽不乘而常浮，虽涉险而必正。周游曲折，动与时并，博载善施，心无所营。囊括品物，受辱含荣。唯载涉之所欲，混贵贱于一门；包涵通于道德，普纳比乎乾坤。感斯用之却广，信人道之所存。<br/><br/>　　§诗<br/><br/>　　【陈张正见《赋得雪映夜舟诗》】黄云迷鸟路，白雪下凫舟；分沙映冰浦，照鹤聚寒流。樯风吹影落，缆锦杂花浮；船梁若是桂，翻如月照秋。<br/><br/>　　【梁王筠《赋咏轻利舟诗》】君侯饰轻利，摇荡迈飞云；凌波漾鹢彩，泛水涣蛟文。电流已光绝，鸟逝复超群；倏忽方千里，恋兹岐路分。<br/><br/>　　【梁元帝《船名诗》】天际浮云飞，三翼自相追；池边白鹄舞，林深青雀归。松涧流星影，桂窗斜月晖；思此无情极，高楼泪染衣。<br/><br/>　　§铭<br/><br/>　　【后汉李尤《舟楫铭》】舟楫之利，譬犹舆马；辇重历远，以济天下。相风视波，穷究川野；安审惧慎，终无不可。<br/><br/>　　§赞<br/><br/>　　【王叔元《舟赞》】致远任重，各因所由；陆则骋车，水惟用舟。弱楫轻棹，利涉济求；缅彼渔父，鼓枻清讴。<br/><br/>　　【谢灵运《侍泛舟赞》】泛尽鹢兮游兰池，渚相委兮石参差；日隐云兮月照林，风辽泠兮水涟漪。<br/><br/>　　○车第十二<br/><br/>　　§叙事<br/><br/>　　谯周《古史考》曰：黄帝作车，少昊时略加牛，禹时奚仲驾马。《周礼》曰：玉辂，锡樊缨，十有再就。建太常十有二，斿以祀。(玉在马曰辂。锡，锡马当面卢，刻金为之，所谓镂锡也。樊，谓今马大带也。此樊缨皆五色，采罽饰之。十有二，就太常九旗画日月者。)金辂，钩樊缨；九就，建大旂以宾，同姓以封。象辂，朱樊缨；七就，建大赤以朝，异姓以封。革辂，龙勒条缨，五就，建大白以即戎，以封四卫。木辂，前樊鹄缨，建大麾以田，以封藩国。沈约《宋书》曰：汉制，乘舆，金根安车立车，轮皆朱斑，黑毂两辖，飞舲。以金薄缪龙舆倚较，灵文画幡，文兽伏轼，龙首衔轭，鸾雀立衡，灵文画辕，翠羽盖黄里，所谓黄屋也；金华施〈木尞〉，末建旆旗，十二斿也；画日月升龙，驾六黑马，又加牦牛尾，大如斗，置左騑马轭上，所谓左纛也；其五色立车，五色安车，亦皆如之。太皇太后皇后法驾，乘重翟羽盖金根车，加青交辂、青帷裳，云灵画辕，黄金涂五采。皇太子、皇子皆安车，朱斑轮，倚兽伏鹿轼，旅旗九斿，画降龙。皇孙乘绿车。<br/><br/>　　§事对<br/><br/>　　【游环 副辖】《毛诗》曰：游环胁驱，阴靷沃续。刘熙《释名》云：游环在服马背上，参马之外，辔贯之，游移前却无常处。蔡邕《独断》曰：乘舆之车，皆副辖者，施辖于外，乃复设辖者也。<br/><br/>　　【周舆 殷辂】《周礼》云：有虞氏尚陶，夏后氏尚匠，殷尚梓，周尚舆。殷辂见《论语》。<br/><br/>　　【朱兰 紫盖】司马彪《续汉书·舆服志》曰：小使车者，兰舆皆朱赤毂，白盖赤帷。从驺骑四十人，皆追捕考案有所敕取者之所乘也。魏收《后魏书》曰：安车，紫盖朱里，与公侯同。子男皂盖青里。<br/><br/>　　【步舆 卧辇】张敞《晋东宫旧事》曰：太子有步舆一。《邺中记》曰：石季龙皇后出嵩，乘辂辇。或朱漆卧辇，以云母代纱，内外四望，皆通彻也。<br/><br/>　　【青牛 白鹿】《关令内传》曰：尹尝登楼四望，见东极有紫气西迈。喜曰：“应有圣人经过京邑。”果见老君乘青牛车来。葛洪《神仙传》曰：沈义学道于蜀中，与妻共载，道逢白鹿车一乘。<br/><br/>　　【一器 六材】《周礼》曰：一器而工聚者车为多。司马彪《续汉书·舆服志》曰：奚仲为车正，具物以时，六材皆良。<br/><br/>　　【珠轮 铜较】华核《騧马赋》曰：“鞍罽缉裘，珠轮玉光。”许慎《说文》曰：较，车骑上曲铜钩。<br/><br/>　　【皮轩 革辂】《汉官解诂》曰：太仆厩府，皮轩鸾旗。胡广曰：“马有厩，车有府。”皮轩，以虎皮为轩。《周礼》郑玄注曰：革辂，輓之以革而漆之。<br/><br/>　　【法阴阳 象日月】李尤《小车铭》曰：圆盖象天，方舆则地；轮法阴阳，动不相离。《周礼》曰：轮辐三十，象日月也。<br/><br/>　　【黄金车 碧玉辇】《吴志》曰：初平中，童谣曰：“黄金车，班兰耳，阖阊门，出天子。”王子年《拾遗记》曰：周穆王驭黄金碧玉之辇，从朝及暮，而穷宇宙之内遍焉。<br/><br/>　　【三寸辖 四尺辀】《淮南子》曰：夫车之所能转千里者，以其要在三寸辖。《周礼》：辀度，国马之辀，深四尺有七寸。田马之辀深四尺。<br/><br/>　　【三云辇 七香车】《真人王君内传》曰：神人乘三云之辇。魏武帝《与杨彪书》曰：今赠足下画轮四望通幰七香车二乘。<br/><br/>　　【轮重牙 辕两尾】董巴《舆服志》曰：乘舆金根车，五乘，轮皆朱班，重牙贰毂。张揖《埤苍》曰：轻车辕两尾。<br/><br/>　　【玳瑁厢 茱萸辋】周迁《舆服杂事》曰：五辂，两箱之后，皆用玳瑁鹍翅。注曰：鹍，大鸟名，其羽关纤利，故车箱象之。石崇奴券曰：作车，当取大良白槐之辐，茱萸之辋。<br/><br/>　　§赋<br/><br/>　　【后梁甄玄《成车赋》】铸金磨玉之丽，凝土剡木之奇；体众术而特妙，未若作车而载驰。尔其车也，名称合于星辰，圆方象乎天地。夏言以庸之服，周曰聚焉之器；制度不以陋移，规矩不以饰异。古今贵其同轨，华夷获其兼利。尔其利也，天子以郊祀田伐，诸侯以朝聘会盟，庶人以商农工贾，夷狄以致蓄迁生。尔其作也，均轻重而攻材，正阴阳而斫木，既中正而合剖，亦面势而审曲；候离娄之督绳，须公输而削墨，布骸服之有定，施爪牙之不忒。既涉用于牛马，亦受名于羊鹿。尔其容也，侔盖树之独立，似高云之出巘，独映水也。如舞鸾之对镜，众行陆也，若翔鸿之赴远，听长响之辚辚，望遥仪之婉婉，信有美兮宜比兴，徒欲貌兮不能辨。及其驾也，坚珊瑚之驻，引绝群之骇，既丝靷之萦头，亦铜钩而莹角；始向轭而龙转，就入辕而兽跃；或鼽〈鼻乚〉而鸣鼻，或参差而动脚。咆哮歇转，郁快陨阁，见轮阴之翻乱，视带影之飞泊。及其乘也，或方夏虐暑，炎气歊烈，浮幰动以来风，轻纱飞而去热，纤埃著而即坠，烦气冲而受歇；或固阴沍寒，祁严凛厉，复帷下而前屏，重幨垂而后蔽，霜露侵而靡及，风飚激而不戾；或油云雨霈，中逵半恢，宏宇宙而雷奔，杼轴割而去衍，被洪流染而自落，散水湔而不沾云。<br/><br/>　　§诗<br/><br/>　　【梁孝元帝《车名诗》】长墟带江转，连甍映日分；佳人坐椒屋，接膝对兰薰。绕砌萦流水，边梁图画云；锦色悬殊众，衣香遥出群。日暮轻帷下，黄金妄赠君。<br/><br/>　　§铭<br/><br/>　　【后汉马衍《车铭》】乘车心护轮，治国必爱民；车无轮安处，国无民谁与。<br/><br/>　　【后汉崔骃《车右铭》】择御卜右，采德用良；询纳耆老，于我是匡。惟贤是师，惟道是式；箴阙旋贲，内顾自敕。匪望其度，匪愆其则；越戒敦俭，礼以华国。<br/><br/>　　【后汉李尤《小车铭》】圆盖象天，方舆则地轮。法阴，阳动不相离。合之嗛嘘，疏达开通；两辎鄣邪，尊卑是从。軏〈车儿〉之用，信义所同。<br/><br/>　　○灯第十三<br/><br/>　　§叙事<br/><br/>　　吕静《韵集》曰：灯，无足曰灯，有足曰锭。《西京杂记》曰：汉高祖入咸阳宫，秦有青玉五枝灯，高七尺五寸。下作蟠螭，口衔灯，然则鳞甲皆动，焕炳若列星盈盈焉。又曰：长安巧工丁谖作恒满灯，九龙五凤，杂以芙蓉连藕之奇。王朗《秦故事》曰：百华灯树，正月朔朝贺，殿下设于三阶之间。端门外设三尺、五尺灯，月照星明，虽夜犹昼。张敞《东宫旧事》曰：太子有铜驼头灯、铜倚灯。纳妃，有金涂四尺长灯，银涂二尺连盘短灯。《拾遗记》曰：海人乘霞舟，以雕囊盛数升龙膏，献燕昭王。王坐通云之堂，(亦曰通霞台。)然龙膏为灯火，色曜百里，烟色如丹。《洞冥记》曰：汉武帝然芳苡灯于阁上，光色紫。有白凤黑冠，黑龙馵足，来戏于阁。又曰：丹豹髓，白凤膏，磨青锡为屑，以淳苏油和之，照于神坛。夜暴雨，火光不灭。以麟须拂拂霜蛾赴灯者，芳苡草出奔卢国，霜蛾如蜂。《淮南子·万毕术》曰：取蚢脂为灯，置水中，即见诸物。<br/><br/>　　§事对<br/><br/>　　【豹髓 龙膏】并见叙事。<br/><br/>　　【驼头 凤脑】驼头见叙事。《拾遗记》曰：周穆王设常生之灯以自照，烈蟠龙膏之烛，遍于宫内。行有凤脑之灯，水荷以盖其上。<br/><br/>　　【芳苡 兰膏】芳苡见叙事。《楚辞》曰：娱酒不废沉日夜，兰膏明烛华铜错。<br/><br/>　　【铜倚 玉枝】并见叙事。<br/><br/>　　【葛笼 荷盖】沈约《宋书》曰：高祖清简寡欲，床头有土障，壁上有葛灯笼。荷盖见凤脑注。<br/><br/>　　【百枝 九光】傅玄《朝会赋》曰：华灯若乎火树，炽百枝之煌煌。《汉武帝内传》曰：西王母遣使谓帝曰：“七月七日，我当暂来。”帝至日扫除宫内，然九光之灯。<br/><br/>　　【蚢脂 凤膏】并见叙事。<br/><br/>　　【恒满 常生】并见前。<br/><br/>　　§赋<br/><br/>　　【周庾信《灯赋》】九龙将瞑，三爵行栖，琼钩半上，弱木全低；窗藏明于粉壁，柳助暗于兰闺。翡翠珠被，流苏羽帐；舒屈膝之屏风，掩芙蓉之行障，卷衣秦后之床，送枕荆台之上。乃有百枝同树，四照连盘，香添然蜜，气杂烧兰，烬长宵久，光青夜寒，秀华掩映，蚢膏照灼；动鳞甲于鲸鱼，焰光芒于鸣鹤；蛾飘则碎花乱下，风起则流星细落。况复上兰深夜，中山醑清，楚妃留客，韩娥合声；低歌著节，游弦绝鸣，辉辉朱烬，焰焰红荣。乍九光而连彩，或双花而并明。寄言苏季子，应知余照情。<br/><br/>　　【梁江淹《灯赋》】淮南王，信自华，命彩女，饵丹砂，学凤音。紫霞没，白日沉，挂明灯，散玄阴。顾谓小山儒士，斯可赋乎？于是泛瑟而言曰：若大王之灯者，铜华金擎，错质镂形；碧为云气，玉为仙灵；双流百枝，艳帐充庭。照锦地之文席，映绣柱之鸣筝；恣灵修之浩荡，心何疑而永平。兹侯服之夸诞，而处士所莫营。若庶人灯者，非银非珠，无藻无缛；心不贵丽，器穷于朴。是以露冷帷幔，风结罗纨；萤已引桂，蛾欲辞兰。秋夜如岁，秋情若丝；怨此怀抱，伤此秋期，必然打坐叹，欲说忘辞。至夫霜封园橘，冰裂池荪；云雪无际，河海方昏。冬膏既凝，冬箭未度；悁连冬心，寂历冬暮。亦复朱灯空明，但为君故。<br/><br/>　　§诗<br/><br/>　　【隋江总《三善殿夜望山灯诗》】百花疑吐夜，四照似含春；的的连星出，亭亭向月新。采珠非合浦，赠佩异江滨；若在扶桑路，堪言并日轮。<br/><br/>　　【梁范靖妻沈氏《咏灯诗》】绮筵日已暮，罗帷月未归；开花散鹤彩，含光出九微。风轩动丹焰，水宇澹清辉；不吝轻蛾绕，唯恐晓蝇飞。<br/><br/>　　【梁纪少瑜《咏残灯诗》】残灯犹未灭，将尽更扬辉；唯余一两焰，裁得解罗衣。<br/><br/>　　【南齐谢朓《咏灯诗》】发翠斜溪里，蓄宝宕山峰；抽茎类仙掌，衔光似烛龙。飞蛾再三绕，轻花四五重；孤对相思夕，空照无衣缝。<br/><br/>　　§铭<br/><br/>　　【后汉李尤《金羊灯铭》】贤哲勉务，唯日不足；金羊载曜，作明以续。<br/><br/>　　【傅玄《灯铭》】晃晃华灯，含滋炳灵；素膏流液，玄炷亭亭。丹水扬辉，飞景兰亭。<br/><br/>　　○烛第十四<br/><br/>　　§叙事<br/><br/>　　《周礼》曰：凡邦大事，司烜氏共贲烛，(麻烛也。一云大烛。)祭祀共明烛。(以燧取明火于日。)《仪礼》曰：燕则庶子执烛于阼阶上，司宫执烛于西阶上，甸人执大烛于庭，阍人为烛于门外。凡烛至，起。(异昼夜。)《礼记》曰：烛不见跋。(跋，本也。烛尽则去之为嫌，若烬多有厌倦。)陆士衡《毛诗草木疏》曰：木蓼捣为烛，明如胡麻烛。《后魏书》曰：世祖南伐，刘义恭献蜡烛。《世说》曰：石季伦以蜡烛炊。<br/><br/>　　§事对<br/><br/>　　【照壁 映书】《战国策》曰：甘茂去秦之齐，出关遇苏季子，曰：“江上夜女有家贫无烛者，夜女相与欲去之？”无烛者曰：“妾以无烛之故，常先至，独扫室布席，何爱东壁之照壁者？”《西京杂记》曰：匡衡勤学而无烛。邻舍有烛光，穿壁引其光，以书映而读之。<br/><br/>　　【绝缨 陈席】司马彪《战略》曰：楚庄王赐群臣酒。日暮烛灭，有引美人衣者。美人援绝其冠缨，告王。王曰：“人醉失礼，奈何欲显妇人之节而辱士乎？”乃命曰：“群臣皆绝去冠缨，然后上烛。”刘向《列女传》曰：齐女徐吾者，东海上贫妇人，尝与邻人李吾合烛夜绩。李吾曰：“徐吾烛数不属，请无夜绩。”徐吾曰：“妾以贫故，起常见先，卧常在后，洒扫陈席，以待来者。今益一人，烛不为益明；去一人，烛不为益暗，何爱东壁之余光？”<br/><br/>　　【益明 坐暗】王符《潜夫论》曰：隅烛之施，明于幽室也。前烛则尽照矣，后烛而益明，二者相因，以成大光。谢承《后汉书》曰：巴祗为扬州刺史，与客坐暗中，不然官烛。<br/><br/>　　【美女戴 飞虫赴】《地镜图》曰：见美女戴烛行，从其出处有玉矣。《抱朴子》曰：夫明烛宵举，则飞虫群赴。<br/><br/>　　【武王晨举 少翁夜张】王充《论衡》曰：武王伐商，兵至牧野，晨举脂烛，权掩不备。《汉武故事》曰：上所幸李夫人死，上甚思悼之。齐人少翁言能致其神，乃夜张明烛，上居他帐中，遥望见李夫人，不得就视。<br/><br/>　　§赋<br/><br/>　　【梁简文帝《对烛赋》】云母窗中合花毡，茱萸幔里铺锦筵；照夜明珠且莫取，金羊灯火不须然。下弦三更未有月，中夜繁星徒依天；于是挂同心之明烛，施雕金之丽盘。眠龙傍绕，倒凤双安；转辟邪而取正，推棂窗而畏宽。绿炬怀翠，朱烛含丹；豹脂宜火，牛〈月尞〉耐寒。铜芝抱带复缠柯，金藕相萦共吐荷；视横芒之昭曜，见蜜泪之蹉跎。渭觉流珠走，熟视绛花多；宵深色丽，焰动风过。夜久唯烦铗，天寒不畏蛾菖蒲传酒座欲阑，碧玉舞罢罗衣单。影度临长枕，烟生向果盘；回照金屏里，脉脉两相看。<br/><br/>　　【周庾信《对烛赋》】龙沙雁塞甲应寒，天山月没客衣单；灯前桁衣疑不亮，月下穿针觉最难。刺取灯花持桂烛，还却灯檠下烛盘；铸凤衔莲，图龙并眠。烬高疑数翦，心湿暂难然；铜荷承泪蜡，铁铗染浮烟。本知雪光能映纸，复讶灯花今得钱。莲帐寒檠窗拂曙，筠笼熏火香盈絮。傍垂细溜，上绕飞蛾；光清寒入，焰暗风过。楚人缨脱尽，燕君书误多。夜风吹，香气随，郁金苑，芙蓉池；秦皇辟恶不足道，汉武胡香何物奇。晚星没，芳芜歇，还持照夜游，讵减西园月。<br/><br/>　　§诗<br/><br/>　　【梁王筠《咏蜡烛诗》】执烛引佳期，流影度单帷；通胧别绣被，依稀见蛾眉。荚明不足贵，燋烬岂为疑；所恐恩情改，照君寻覆棋。<br/><br/>　　【梁刘孝绰《赋照棋烛诗》】南皮弦吹罢，终奕且留宾；日下房栊暗，华烛命佳人。侧光全照局，回花半隐身；莫辞纤手倦，羞令夜向晨。<br/><br/>　　【唐太宗文皇帝《咏烛诗》】焰听风不动，花开不待春；镇下千行泪，非是为思人。<br/><br/>　　【又诗曰】九龙蟠焰动，四照逐花生；即此流高殿，堪持待月明。<br/><br/>　　§启<br/><br/>　　【刘孝仪《谢女出门官赐纹绢烛启》】孝仪启左右，袁文成奉宜旨。宜知臣私营发遣，垂赐纹绢二十疋，烛二十挺。臣家本贫敝，事多蹇缺，桓室金缕，本非所宜。孟姬作具，犹若未周，殊泽曲临，珍华兼重，制为美服，双绮易俦。秉而不息，三夜有待。臣名品卑末，事隔荣赐，慈渥之坠，实见因心。小人贱微，岂能胜报不忘云云。<br/><br/>　　○烟第十五<br/><br/>　　§叙事<br/><br/>　　《淮南子》曰：冬至，甲子受制木用事，火烟青七十二日。戊子受制土用事，火烟黄七十二日。庚子受制金用事，火烟白七十二日。丙子受制火用事，火烟赤七十二日。壬子受制水用事，火烟黑七十二日。《列仙传》曰：昔神人过宁封人，为其掌火，能出五色烟。教其积薪自烧，随烟上下。(封人，黄帝时陶正。)《周礼》：蝈氏掌去龟黾，焚牡蘜，以灰洒之则死，以其烟被之则活，凡水虫无声。《晋书》曰：苻坚之将乱也，关中土然无火，而烟气大起，方数十里，月余不灭。后为慕容冲所灭。《后魏书》曰：慕容超之将亡也，南郊柴燎，焰起而烟不出。灵台令张光告人曰：“火盛烟灭，国其亡乎。”《拾遗记》曰：晋文公焚林以求介子推，有白鸦绕烟而噪，或集介子之侧，火不能焚。晋人嘉之，为立台，号曰思烟。又曰：员峤山西有星池，出烂石，常浮于水。色红质虚，似肺；烧之，香闻数百里；烟气升天，则成香云；云遍则成香雨。<br/><br/>　　§事对<br/><br/>　　【火含 水灭】颜延之《连珠》曰：火含烟而烟妨火，桂怀蠹而蠹残桂；然火胜则烟灭，蠹壮则桂折。《汉书》曰：汉元帝时，有童谣曰：“井水溢，灭灶烟；灌玉堂，流金门。”<br/><br/>　　【噪鸦 去黾】并见叙事。<br/><br/>　　【张天 连云】沈约《宋书》曰：桓玄使桓谦屯东陵口，卞范之屯覆舟山西，高祖躬先士卒以奔之。东北风急，因命纵火。烟涨天，谦等诸军，一时土崩。刘向《熏炉铭》曰：中有兰麝，朱火青烟；蔚术四塞，上连青云。<br/><br/>　　【五色 四合】《许迈列传》曰：迈少名映，有道术，高平阎庆就映受业。庆方去，映为烧香，五色烟出，映亦去，莫知所在。潘尼《火赋》曰：玄烟四合，云蒸雾萃。<br/><br/>　　§诗<br/><br/>　　【梁简文帝《烟诗》】浮空覆杂影，含树密花藤；乍如落霞发，颇类巫云登。映光飞百仞，从风散九层；欲持翡翠色，时出鲸鱼灯。<br/><br/>　　【陈张正见《浦狭村烟度诗》】茅兰夹两岸，野燎烛中川；村长含夜影，水狭度浮烟。收光暗鸟弋，分火照渔船；山人不炊桂，樵华幸共然。<br/><br/>　　○火第十六<br/><br/>　　§叙事<br/><br/>　　谯周《古史考》曰：古者茹毛饮血。燧人初作燧火，人始燔炙。《元命苞》曰：火之为言委随也，故其立字，人散子者为火。《说文》曰：，蒸火也；煨，盆中火也；熛，火飞也；颎�龠，火光也。《左传》曰：人火曰火，天火曰灾。《春秋繁露》曰：若人君惑于谗邪，内离骨肉，外疏忠臣，咎及于火则大旱，必有火灾。《春秋潜潭巴》曰：火从井出，有贤士从人起。(火明，贤者象。贤者屈滞，象从井出。)《周易》曰：火在天上，大有。君子以遏恶扬善，顺天休命。又《春秋繁露》曰：若火不炎上，秋多电，由王者视不明也。《国语》曰：火焚其彝器，子孙为疑，由王者篾弃五则。(则，常也。)《风俗通》曰：夫火者南方阳，光辉为明。圣人向之而治，取其象也。<br/><br/>　　§事对<br/><br/>　　【化雀 流乌】鱼豢《典略》曰：秦伯出猎，至于咸阳，有大鸟流下，化为白雀，衔绿丹书，集于公车。《史记》曰：武王既渡河，有火自上复下，至于王屋，流为鸟，其色赤。<br/><br/>　　【外照 内阴】湛方生论曰：俗之谈者，以为火外照无纳影之能，内鉴无朗暗之功。张隐《文士传》曰：离火阴居内，故鉴之可映。<br/><br/>　　【焚芝 爨柘】《抱朴子》曰：虑巫山之失火，恐芝艾之井焚。《淮南子》曰：夏爨柘燧火，冬爨松燧火。<br/><br/>　　【登库 构祠】《左传》曰：宋卫陈郑皆火，梓慎登大庭氏之库以望之。《汉书》：陈胜、吴广聚祠中，夜构火狐鸣，呼曰：“大楚兴，陈胜王，是也。”<br/><br/>　　【束缊 徙薪】《汉书》曰：蒯通曰：臣之里妇，与诸母相善。夜亡肉，姑以为妇盗，遣之。里母即束缊请火亡肉家，曰：“昨夜犬得肉，斗相杀，请火以埋之。”桓谭《新论传》曰：托言淳于髡至邻家，见其灶突直，而积薪在旁，谓曰：“此有火灾。”即更为曲突而远徙其薪。<br/><br/>　　【光戟 生矛】沈约《宋书》曰：晋惠帝永兴元年，成都王伐长沙，每夜戈戟锋有火光，如悬烛。《汉书》曰：车师后王姑句家，矛端生火。其妻败訾陬谓姑句曰：“矛端生火，此兵气也。”<br/><br/>　　【蔽窗 涂隙】魏收《后魏书》曰：祖莹好学，以昼继夜，父母恐其成疾，禁之。后燃火读书，以衣被蔽塞窗户，恐人所觉。《韩子》曰：丈人之慎火也，涂其隙；白圭之行堤也，塞其穴。故丈人无火难，白圭无水患。<br/><br/>　　【连鸡 结牛】何法盛《晋中兴书》曰：殷浩北伐，江攸为长史。攸取数百鸡，以长绳连脚，皆系火。一时駈放，飞过堑，集于羌营，火皆燃。《史记》曰：骑劫攻即墨，田单取牛千头，缚矛其角，结火其尾，穿城而出，壮士随牛后出。火明，所触辄死。<br/><br/>　　【珠扦 荷厌】《国语》曰：楚王孙圉聘于晋，谓赵简子曰：“珠足以扦火灾则宝之。”沈约《宋书》曰：殿屋之为圆泉方井兼荷华者，以厌火祥。<br/><br/>　　【焰焰 烈烈】《尚书》曰：无若火始焰焰，厥攸灼，叙弗其绝。《诗》曰：如火烈烈，则莫我敢遏。<br/><br/>　　【泥中 水上】魏收《后魏书》曰：张天锡时，有火燃于泥中。《周易》曰：火在水上，未济。<br/><br/>　　【临邛井 神邱穴】刘敬叔《异苑》曰：临邛有火井。《括地图》曰：神邱有火穴，光照千里。<br/><br/>　　【延北阁 越东家】范晔《后汉书》曰：章帝时，新平王家失火，延及北阁后殿。崔鸿《前赵录》曰：刘殷曾祖母柩在殡。西邻失火，风飚甚盛，殷夫妇叩殡，火灾遂越烧东家。<br/><br/>　　§赋<br/><br/>　　【西晋潘尼《火赋》】形生于未兆，声发于无象；寻之不得其根，听之不闻其响；来则莫见其迹，去则不知其往。似大道之未离，而元气之灏瀁。故能博赡群生，资育万类；盛而不暴，施而不费；其变无方，其用不匮。钻燧造火，陶冶群形；协和五味，革变&#11958;亶腥；酒醴烹饪，于斯获成。及至焚野燎原，埏火赫戏；林木折拉，砂粒煎糜；腾光绝览，云散霓披。遂乃冲风激扬，炎光奔逸，玄烟四合，云蒸雾萃。山陵为之崩陀，川泽为之涌沸。去若风驱，疾如电逝；萧条长空，野无孑遗；无隰不灰，无坰不毙。榛芜既除，九野谧清；荡枝瘁于凛秋，候来春而改生。其扬声发怒，则雷电之威也；明照远鉴，则日月之晖也；甄陶品物，则造化之制也；济育群生，则天地之惠也。是以上圣人拟火以制礼，郑侨据猛以立政；功用关乎古今，勋绩著乎百姓。<br/><br/>　　【戴逵《流火赋》】火凭薪以传焰，人资气以享年；苟薪气之有竭，何年焰之恒延。<br/><br/>　　§文<br/><br/>　　【晋成公绥《戒火文》】余家遭火，屋宇焚尽，器用廓然，乃造于四邻，以为戒火文。曰：经籍为灰，篇章为炭。<br/><br/>　　§论<br/><br/>　　【朱玄《微火不热论》】朱先生游于河洛之间，将舍逆旅，遇逆旅之火，有主人翁夷焉。先生褰裳下车，环而窥之，则喘喘然死矣。先生曰：“嘻！火之盛物，一至此哉？”弟子孔琨进曰：“异哉先生之谈也。夫火之然，在群形则焚燎消铄，在肌肤则灼烂湮灭，奚言物之盛矣。”<br/><br/>　　(以下严陆宋本异文)<br/><br/>　　§事对<br/><br/>　　【燎原 炎上】《书》曰：若火之燎于原，不可向迩。《书》又曰：五行，二曰火。火曰炎上。<br/><br/>　　【化雀 流乌】鱼豢《典略》曰：泰伯出猎，至于咸阳，有大鸟流下，化为白雀，衔绿丹书，集于公车。《史记》曰：武王既渡河，有火自上复下，至于王屋，流为乌。<br/><br/>　　【钻燧 生云】《管子》曰：黄帝钻燧出火，以熟荤臊。《淮南子》曰：练土生木，练木生火，练火生云，练云生水，练水生土。<br/><br/>　　【练木 消金】练木见上。《淮南子》曰：火则水灭之，金坚则火消之。<br/><br/>　　【夏焚 冬燥】《礼》曰：季夏出火，为焚也。《淮南子》曰：阳气、夏阴气为水。水胜，故夏至湿；火胜，故冬至燥。<br/><br/>　　【纪物 名官】《尚书·大传》曰：燧皇以火纪物。《左传》曰：郯子以火纪，故为火师而火名。<br/><br/>　　【宁封 阏伯】《列仙传》曰：宁封子，黄帝陶正，掌火，能作五色烟。《左传》曰：陶唐氏之火正阏伯，居商丘，以火纪时。<br/><br/>　　【槁竹 老槐】《淮南子》曰：槁竹有火，弗钻不然。又曰：老槐生火，久血为燐，人弗怪也。<br/><br/>　　【荧台 然石】《郡国志》曰：连浑府遥火山，有火井，深不可见底。炎气上升，若微电。以草爨之则烟火发，名曰荧台。王子年《拾遗记》曰：宛渠之民，泛黑水而至，对始皇曰：“臣之国夜琢然石，以代日光。此石出于然山，其土石皆自光明。钻斩皆火出，大如栗则辉耀一室。”<br/><br/>　　【徙薪 焚荻】《汉书》曰：初，霍氏奢侈。茂陵徐福言其太甚，三上书，辄报罢。后霍氏诛灭，告者皆封。人为徐生上书曰：客有过主人者，见其灶直突，旁有积薪，客曰：“子为曲突，远徙其薪，不者且有火患。”主人不应，俄其家失火，邻里共救之，幸而得息，于是杀牛置酒，谢其邻人，灼烂者在于上行，而不录言曲突者。或谓主人：“乡使听客之言，不费牛酒，终无火患。今论功而请宾，曲突徙薪忘恩泽，焦头烂额为上客邪？”主人悟而请之。宣帝召福为郎。《吴志》曰：姚光有火术。孙权积荻数十束，使光坐其上，猛火焚之。荻尽，端坐灰中，持一卷书。<br/><br/>　　【蔽窗 涂隙】《后魏书》曰：祖莹好学，以昼继夜，父母恐其成疾，禁之。后然火读书，以衣蔽窗户。《韩子》曰：丈人之慎火也涂隙。<br/><br/>　　【广树 符〈昏鸟〉】《南越志》曰：广州有大树，可以御火。《山海经》曰：符遇之山，其鸟名〈昏鸟〉，其状如翠而赤喙，可以卫火。<br/><br/>　　【祝融 回禄】《淮南子》曰：南方，火也，其帝祝融，其佐朱胡。《左传》曰：郑子产禳火于元圃回禄。<br/><br/>　　【昆冈 鼎镬】《书》曰：火炎昆冈，玉石俱焚。《周礼》曰：亨人掌供鼎镬，以给水火之齐。<br/><br/>　　【泥中 水上】魏收《后魏书》曰：张天锡时，有火燃于泥中。《周易》曰：火在水上未济。<br/><br/>　　【临邛井 神丘穴】刘敬叔《异苑》曰：临邛有火井，纵广五尺，深二三丈。《括地图》曰：神丘有火穴，光照千里。<br/><br/>　　§赋<br/><br/>　　【西晋潘尼《火赋》】览天人之至周，嘉火德之为贵，含太阳之灵辉，体淳刚之正气。先圣仰观，通神悟灵；穷神尽数，研几至精。形生于未兆，声发于无象；寻之不得其根，听之不闻其响，来则莫见其迹，去则不知其往。似大道之未离，而元气之灏瀁。故能博赡群生，资育万类，盛而不暴，施而不费，其变无方，其用不匮。钻燧造火，陶冶群形，协和五味，革变膻腥，酒体烹饪，于斯获成。尔乃狄牙典膳，百品既陈；和羹酋醳，旨酒浓醇；烹鼋煮鼍，灼龟臛鳞。若乃流金化石，铄铁融铜，造制戎器，以戒不恭；砥炼兵械，整饬军容。四海宁乂，边境无寇；鞱弓戢剑，解甲释胄；销镝为耒，铸戈为槈；战士反于耕农，戎马放于外厩。及至焚野燎原，埏火赫戏；林木摧拉，砂砾煎糜；腾光绝览，云散霓披，遂及冲风激扬，炎光奔逸，玄烟四合，云蒸雾萃；山陵为之崩陀，川泽为之涌沸。去若风驱，疾如电逝，纷纶纡转，倏忽横厉，萧条长空，野无孑遗，无隰不灰，无坰不毙。震响达乎八冥，流光烛乎四裔。榛芜既除，九野谧清；荡枝瘁于凛秋，候来春而改生。其扬声发怒，则雷霆之威也；明照远鉴，则日月之晖也；甄陶品物，则造化之制也；济育群生，则天地之惠也。是以上圣拟火以制礼，郑侨据猛以立政；功用关乎古今，勋绩著乎百姓。（下接戴逵《流火赋》）</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9597.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9599.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

