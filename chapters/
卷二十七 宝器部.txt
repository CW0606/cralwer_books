<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十七 宝器部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十七 宝器部全文,徐坚作品" />
<meta name="description" content="初学记原文阅读,卷二十七 宝器部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9599.html";
var nextpage="novel-read-998-9601.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十七 宝器部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9599.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十七 宝器部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:59:35<span class="divide">|</span></p>
<div class="page-body">
<div class="page-content">
<p>○金第一<br/><br/>　　§叙事<br/><br/>　　《尔雅》曰：黄金谓之璗，其美者谓之镠，饼金谓之钣，绝泽谓之钝。西南之美者，有华山之金石焉。(镠，即紫磨金也；钝，最有光泽也。)许慎《说文》曰：金有五色，黄金为长。久埋不生，百陶不轻，西方之行也。《周易》曰：乾为金。《尚书》曰：金曰从革。《周易参同契》曰：黄土，金之父；流珠，水之母。《后汉书》曰：益州金银之所出。《华阳国志》曰：广汉涪水有金银之矿。王隐《晋书》曰：鄱阳乐安出黄金，凿土十余丈，披沙之中。所得者大如豆，小如粟米。南郡象林南有四国，皆称汉人，贡金供税。《后魏书》曰：枝豆国出金银，河钩羌国出金珠。《齐书》曰：金车，王者至孝则出；金人，王者有盛德则游于后池。林邑有金山，汁流子浦。葛洪《神仙传》曰：容成公服三黄得仙，所谓雄黄、雌黄、黄金。《汉武内传》曰：西王母有九丹金液金浆。《林邑记》曰：上金为紫磨金，又曰扬迈金。《孟子》曰：兼金，好金也。《淮南子》曰：玦五百岁生黄澒，五百岁生黄金。黄金千岁为黄龙。(玦，石也，中央数五，故五百岁一化。澒，黄金水银也。)秦以一镒为一金而重一斤，汉以一斤为一金。<br/><br/>　　§事对<br/><br/>　　【紫光 赤气】《晋永和起居注》曰：卢江太守路永表言：于谷城北，见水岸边紫赤光，得金一枚，状如印齿。《地镜图》曰：黄金之气赤黄，千万斤以上，光大若镜盘，金气发大，上赤下青也。<br/><br/>　　【鸣山 耀室】王子年《拾遗记》曰：少昊时，金鸣于山，银涌于地；或如龟蛇之类，乍似人鬼之形。崔鸿《后燕录》曰：董统上言于慕容垂曰：臣闻陛下之奇有六焉，厥初之奇，金光耀室。<br/><br/>　　【赐郭 聘庄】宗躬《孝子传》曰：郭巨，河内温人也，妻生男。谋曰：“养子则不得营业，妨于供养，当杀而埋焉。”锸入地，有黄金一釜，上有铁券曰：“黄金一釜，赐孝子郭巨。”《韩诗外传》曰：楚襄王遣使，持金千斤聘庄子，欲以为相。庄子固辞不许。<br/><br/>　　【照魅 抵蛙】王子年《拾遗记》曰：方丈山有池，泥色金而味辛，以泥为器，可作丹矣。百炼可为金，金色青；照鬼魅，犹如照面不得藏形也。燕丹子曰：太子与荆轲之东宫，临池而观。轲拾瓦投蛙，太子奉金丸，轲用抵蛙。复进，轲曰：“非为太子爱金也，但臂痛耳。”<br/><br/>　　【缄书 封玺】《尚书》曰：武王疾，周公作金縢。孔安国注云：为请命之书，藏之于匮，缄之以金，不欲人开之也。《春秋运斗枢》曰：舜为天子，东巡。临观，黄龙五采，负图出置舜前。图以黄玉为柙，黄金为绳，封两端。章曰金，黄帝符玺也。<br/><br/>　　【探鸠 化鹊】刘义庆《幽明录》曰：长安有张氏者，昼独处室。有鸠自入，止于对床。张恶之，披怀祝曰：“鸠，尔来为我祸耶，止承尘；为我福耶，入我怀。”鸠翻飞入怀。以手探之，不知所在，而得一金带钩焉，遂宝焉。自是之后，子孙昌盛。又曰：常山张颢为梁相，天新雨后，有鸟如山鹊，飞翔稍，下堕地。人争取，即化为一圆石。颢椎破之，得一金印，文曰忠孝侯印。<br/><br/>　　【蓬莱观 昆仑台】《列子》曰：复革谓殷汤曰：“渤海之东，不知几亿万里，有大壑，中有山。一曰岱舆，二曰方壸，三曰员峤，四曰瀛洲，五曰蓬莱。其上高观皆金阙。《关令内传》曰：老子与尹喜，登昆仑上。金台玉楼，七宝宫殿，昼夜光明，乃天帝四王之所游处。有珠玉七宝之床。<br/><br/>　　§诗<br/><br/>　　【晋枣据诗】金玉有本质，焉能不坚刚；惟在远炉炭，幽居永潜藏。<br/><br/>　　§赞<br/><br/>　　【晋郭璞《金银赞》】惟金三品，扬越作贡；五材之珍，是谓国用。务经军农，爰及雕弄。<br/><br/>　　○银第二<br/><br/>　　§叙事<br/><br/>　　《尔雅》曰：白金谓之银，其美者谓之鐐。《说文》曰：银，白金也。《汉书》曰：朱提银重八两为一流，直一千五百八十。他银一流直一千，是为银货。(朱提，县名，属犍为。)《后魏书》曰：银出始兴阳山县，又出桂阳阳安县驴山。有银矿，二石得银七两。白登山亦有银矿，八石得银七两。(宣武帝诏并置银官，每令采铸。)《后魏书》曰：后魏孝明皇帝开恒州银山之禁，与人共之。《魏志》曰：濊国男女系银，广数寸以为饰。《广州记》曰：广州市司用银米，遂成县。任山有银穴，有银沙。《瑞应图》曰：王者宴不及醉。刑罚中，人不为非，则银瓮出。<br/><br/>　　§事对<br/><br/>　　【洗矿 铸砾】郦元注《水经》曰：潺水山水源有金银矿，洗取火合之，以成金银。王韶之《始兴记》曰：小首山，宋元嘉元年夏，霖雨山崩，自颠及麓，崩处有光耀，望若辰砂。居人往观，皆是银砾，铸得银也。<br/><br/>　　【构宫 为阙】《列子》曰：周穆王执化人之柄，腾而上天，暨化人之宫，构以金银，络以珠玉。《史记》曰：蓬莱、方丈、瀛州，此三神山也，皆以黄金白银为宫阙。<br/><br/>　　【镂盘 饰鼎】魏收《后魏书》曰：太武皇帝和平二年诏：中尚坊作黄金合盘，镂以白银，钿以玫瑰。阮谌《三礼图》曰：牛鼎受一斛，天子饰以黄金，错以白银。<br/><br/>　　【榜阙门 雕层阁】东方朔《十洲记》曰：东方外有东明山，有宫焉。左右阙而立，其高百尺。建以五色门，有银榜，以青碧镂，题曰“天地长男之宫”。释智孟《游外国传》曰：龟兹国高楼层阁，金银雕饰。<br/><br/>　　§铭<br/><br/>　　【后魏太武帝《黄金盘镂以白银铭》】九州致贡，殊域来宾；乃作兹器，错用奇珍。锻以紫金，镂以烛银。<br/><br/>　　○珠第三<br/><br/>　　§叙事<br/><br/>　　《易坤灵图》曰：至德之盛，五星如连珠。《礼斗威仪》曰：其政平，德至渊泉，则江海出明珠。樊文渊《七经义》曰：珠母者，大珠在中，小珠环之。《尔雅》曰：西方之美者，有霍山之多珠玉焉。《后汉书》曰：珠，蜯中阴精也；玓瓅，明珠色也；玑，珠不圆也。夫余出珠，大如酸枣。常琚《华阳国志》曰：广阳县山出青珠。永昌郡博南县有光珠穴，出光珠。珠有黄珠、白珠、青珠、碧珠。《后魏书》曰：河钩羌国出金珠。伏无忌《古今注》曰：章帝元和元年，明珠出馆陶，大如李，有光耀。三年，明珠出豫章海底，大如鸡子，围四寸八分。和帝永元五年，郁林降人得大珠，围五寸七分。《山海经》曰：三珠树生赤水上，其为树如柏，叶皆为珠。徐衷《南方草物状》曰：凡采珠常三月，用五牲祈祷。若祠祭有失，则风搅海水。或有大鱼在蚌左右。白蚌珠长三寸半，在涨海中。其一寸五分，有光色，一旁小形似覆釜，为第一；珰珠凡三品，其一寸三分，虽有光色，形不圆正，为第二；滑珠凡三品。郭义恭《广志》曰：有珠称夜光，有至圆珠，置地终日不停。有石珠，铸石为之，一名朝珠。<br/><br/>　　§事对<br/><br/>　　【夜光 明月】鱼豢《魏略》曰：大秦国出明珠、夜光珠、真白珠。沈怀远《南越志》曰：海中有大珠、明月珠、水精珠。<br/><br/>　　【照金阙 归瑶台】东方朔《神异经》曰：西北荒中，有二金阙，相去百丈。有明月珠，径二尺，光照千里。《太公六韬》曰：武王入殷，释纣之所拘，刑罪皆免之，归瑶台之珠。<br/><br/>　　【吐泽 藏川】《春秋保乾图》曰：吐珠于泽，谁能不含？宋均注曰：珠出于野泽之中，谁能不含取以为宝也？《庄子》曰：其道之谓备，不以物挫志之谓完。君子明于此，则韬乎其事，沛乎其为万物逝也。若然者，藏金于山，藏珠于川。<br/><br/>　　【编星 照月】《尚书考灵曜》曰：甲子冬至，日月五纬俱起牵牛，日月若编珠。郭子横《洞冥记》曰：帝起甘泉望风台，台上得白珠，如花一枝。帝以饰九华之盖，望之若照明。<br/><br/>　　【凤衔 龙吐】王子年《拾遗记》曰：黄帝之子名青阳，是曰少昊，一名挚。有白云之瑞，号为白帝。有凤衔明珠致于庭，少昊乃拾珠怀之，使照服于天下。《尚书考灵曜》曰：卯金出轸，握命孔符。赤用藏，龙吐珠也。郑康成注曰：藏，秘也；珠，宝物，喻道也。赤汉将用天之秘道。<br/><br/>　　【九品 六异】沈怀远《南越志》曰：珠有九品，大五分以上至一寸八九分为大品，有光彩，一边小平，似覆釜者，名珰珠；珰珠之次为走珠；走珠之次为滑珠；滑珠之次为磥砢珠，磥砢珠之次为官雨珠；官雨珠之次为税珠；税珠之次为葱符珠。《墨子》曰：和氏之璧，夜光之珠，三棘六异，此诸侯所谓良宝。<br/><br/>　　【笑舞鹤 握灵蛇】孙柔之《瑞应图》曰：晋平公鼓琴，有玄鹤二双而下，衔明珠舞于庭。一鹤失珠，觅得而走。师旷掩口而笑。曹植《与杨德祖书》曰：伟长擅名于青土，公干振藻于海隅，德琏发迹于北魏，足下高视于上京。当此时也，人人自为握灵蛇之珠，家家自谓抱荆山之玉。<br/><br/>　　【曜琼蚌 隐金沙】郭璞《江赋》曰：琼蚌晞曜以莹珠，石〈虫去〉应节而扬葩。曹植《远游篇》曰：夜光明珠，下隐金沙；采之谁遗，汉女湘娥。<br/><br/>　　【出黄枝 遗赤水】《林邑记》曰：黄枝州上户口殷富，多明珠杂宝。《庄子》曰：黄帝游于赤水之北，登于昆仑之邱而南望。还归，遗其玄珠于赤水，使智索之而不得，使离朱索之而不得，使亻解缘盖反诟索之而不得也，乃使象罔得之。黄帝曰：“异哉！象罔乃可以得之乎？”<br/><br/>　　【度寸 径尺】《韩诗外传》曰：良玉度尺，虽有十仞之土，不能掩其光；良珠度寸，虽有百仞之水，不能掩其辉。王子年《拾遗记》曰：燕昭王时，有黑鸟白头，集王之所，衔洞光之珠，圆径一尺。此珠色黑如漆，而悬室内，百神不能隐其精灵。<br/><br/>　　【照乘 媚川】《史记》曰：魏王与齐威王会田于郊，魏王问曰：“若寡人国小，尚有径寸之珠，照车前后十二乘者十枚，奈何以万乘之国而无宝？”陆机《文赋》曰：石蕴玉而山辉，水怀珠而川媚。<br/><br/>　　【三色 七采】沈约《宋书》曰：文帝诏太史令钱乐之作小浑天，安二十八宿，中外以白真珠及青黄三色珠为三象星，日月五星悉居黄道。《西京杂记》曰：高祖斩白蛇剑，上有七采珠九华玉为饰，杂厕五色琉璃为匣。剑在室，光景犹照于外也。<br/><br/>　　【一箧 千金】《管子》曰：桓公问管子曰：“昔者周人有天下，诸侯宾服，名教通于天下而夺于其下何数也？”管子对曰：“君分坏而贡，入市朝同流，黄金一箧也，江阳之珠一箧也。此谓以寡为多，以狭为广。”《庄子》曰：河上有家贫穷，恃纬萧而食者。其子没川，得千金之珠。<br/><br/>　　【白花 文镜】郭子横《洞冥记》曰：帝起甘泉望风台，上得白珠，如花一枝。《孝经援神契》曰：神灵滋，百宝用，则珠母玑镜也。宋均注曰：事神明得，则文珠有光可为镜。<br/><br/>　　【拾浊水 沉丹泉】《抱朴子》曰：识珍者必拾浊水之明珠，赏气者必采秽薮之芳蕙。任嘏《道论》曰：丹泉之珠，沉于黄泥；璠玙之宝，藏于裔石。<br/><br/>　　【饰桂椟 钿金盘】《韩子》曰：楚人有鬻其珠于郑者，为之木兰之匮。薰以桂椒，饰以珠玉，缀以玫瑰。魏收《后魏书》曰：武皇帝和平二年秋，诏中尚坊作黄金合盘十二具，钿以玫瑰珠玉也。<br/><br/>　　§赋<br/><br/>　　【梁吴均《碎珠赋》】宝月生焉，越浦隋川；标魏之美，擅楚之贤。既登席而趋丽，亦缀履而升妍；岂衔恩以赴时，独佩皎而腾天。瀛淮激电，甘海震雷，明珠碎矣，于川之隈。视员流而失转，见折水之亡回；谢骊宫之瑞饰，粉灵蚌之神胎。若有人兮声芒昧，芳徽断兮明珠碎。明珠碎兮怆何宣，珠之形兮不复全；抚陆离之琼佩，吊幽翳之金筵。岂照车与璿烛，但黄尘及寒烟。聊歌曰：玉川之津兮已濡，幽兰之草兮亦舒；又闻珩璧之独照，不见掌上之明珠。已矣哉，若使青云之可尚，当与碎珠而同栖。<br/><br/>　　§铭<br/><br/>　　【晋江统《珍珠铭》】嗣兹阳景，系晷太阳；嘉彼金生，廉声以彰。<br/><br/>　　§赞<br/><br/>　　【晋郭璞《蚌赞》】万物变蜕，其理无方；雀雉之化，含珠怀珰。与月亏盈，气协晦望。<br/><br/>　　○玉第四<br/><br/>　　§叙事<br/><br/>　　《周易》曰：乾为金，为玉。《雒书》曰：王者不藏金玉，则紫玉见于深山；服饰不逾祭服，则玉英出。《大戴礼》曰：玉在山而木润。《瑞应图》曰：玉瓮者，圣人之应也。不汲自盈。王者饮食有节，则出。《礼记》曰：君子比德于玉焉。温润而泽，仁也，缜密以栗，智也，(缜，致也；栗，坚貌。)廉而不刿，义也；(刿，伤也。)垂之如坠，礼也；叩之，其声清越以长，其终诎然，乐也；(越，扬也；诎，止貌也。)瑕不掩瑜，瑜不掩瑕，忠也；(瑕，玉中病也；瑜，其中间美也。)孚尹旁达，信也；(孚读为浮，尹读如竹箭之筠。浮筠，谓玉采色也。采色旁达，不有隐翳，似信。)气如白虹，天也；精神见于山川，地也；圭璋特达，德也；天下莫不贵者，道也。《诗》云：言念君子，温其如玉，故君子贵之也。《礼含文嘉》曰：玉石得宜则太白常明。《礼稽命徵》曰：王者得礼制，则泽谷之中有白玉焉。《逸论语》曰：玉十谓之区，治玉谓之琢，亦谓之雕。(双玉为珏，五珏为区。雕，治璞也。)瑳，玉色鲜白也；莹，玉色也；瑛，玉光也；琼，赤玉也；璿瑾瑜，美玉也；璑，舞三采玉也；玲珑琤〈王贞〉瑝，玉声也；璬，玉佩也；〈王贞〉，充耳也；璪，玉饰以水藻也。《山海经》曰：珏，二玉相合。琩珫，夷蛮系耳玉也。稷翼之山及鹿台山，其上多白玉；羭次之山，多婴垣之玉；泰冒之山浴水出焉，其中多藻玉；山之上，丹水出焉，中多玉膏。其源沸沸汤汤，黄帝是食。玉膏所出，五色乃清，五味乃馨。瑾瑜玉坚栗有光，五色发作，以和柔刚，天地鬼神，是食是飨；君子服之，以御不祥。龙首之山，若水出焉，其中多美玉；放皋之山，明水出焉；其中多苍玉；平邱在三桑东，爰有遗玉。《十洲记》曰：瀛洲有玉膏如酒，名曰玉酒，饮数升辄醉，令人长生。《京兆记》曰：蓝田出美玉如蓝，故曰蓝田。《本草》曰：玉，其味甘，生如白头公，服之延年。<br/><br/>　　§事对<br/><br/>　　【抵鹊 栖鸟】桓宽《盐钱论》曰：昆山之旁，以玉璞抵乌鹊。刘祯《清虑赋》曰：结东阿之扶桑，接西雷乎烛龙；上青雘之山，蹈琳珉之途。玉树翠叶，上栖金乌。<br/><br/>　　【神宝 帝瑞】蔡邕《琴操》曰：卞和者，楚野人，常居山耕种。因得玉璞，以献于怀王。王以为欺慢，斩其足。和作歌曰：“悠悠沂水，经荆山兮；精气郁浃，谷岩岩兮；中有神宝，灼灼明兮；穴山采玉，难为功兮。”《礼含文嘉》曰：龙马金玉，帝王之瑞应。<br/><br/>　　【饰鸠杖 名燕钗】《续汉书》曰：三老五更杖玉杖。又曰：仲秋之月，郡道皆按行比人。年始七十者，授之以玉杖；八十九十，礼有加赐。玉杖长九尺，端以鸠为饰。鸠者，不噎之鸟也，欲老人不噎也。郭子横《洞冥记》曰：元鼎元年，起招灵阁。有一神女，留一玉钗以与帝，帝以赐赵婕妤。至昭帝元凤中，宫人犹见此钗，共谋欲碎之。明视钗匣，唯见白燕直升天。后宫人常作玉钗，因名玉燕钗，其言吉祥。<br/><br/>　　【六端 三棘】《周礼》曰：以玉作六端，以等邦国。王执镇圭，公执桓圭，侯执信圭，伯执躬圭；子执谷璧，男执蒲璧。《墨子》曰：和氏之璧，夜光之珠，三棘六异，此诸侯之良宝者也。<br/><br/>　　【垂棘 浮筠】张揖《广雅》曰：昭华白珩，琔璜和璧，璠玙垂棘，玉也。《礼记》曰：子贡问于孔子曰：“敢问君子贵玉而贱珉，何也？”曰：“瑕不掩瑜，瑜不掩瑕，忠也；浮筠旁达，信也。”<br/><br/>　　【荆璆 鲁宝】刘琨诗曰：握中有玄璧，乃自荆山璆。《逸论语》曰：璠玙，鲁之宝玉也。孔子曰：“美哉璠玙，远而望之，焕若也；近而视之，瑟若也。一则理胜，一则孚胜。”<br/><br/>　　【白虹 青气】《礼记》曰：子贡问于孔子曰：“敢问君子贵玉而贱珉何也？”子曰：“夫玉者，君子比德于玉焉。温润而泽，仁也；气如白虹，天也。”司马彪《续汉书》曰：桓帝时，光禄吏舍壁下夜有青气，视之，得玉钩玦。钩长七寸二分，玦五寸四分，各一枚，身中皆雕镂。<br/><br/>　　【琼华 瑶蕊】《毛诗》曰：尚之以琼华乎而。刘祯《清虑赋》曰：错华玉以茨屋，骈雄黄以为墀；纷以瑶蕊，糅以玉夷。<br/><br/>　　【五德 三采】《五经通义》曰：玉有五德，温润而泽，有似于智；锐而不害，有似于仁；抑而不挠，有似于义；有瑕于内，必见于外，有似于信；垂之如坠，有似于礼。《逸论语》曰：玉如莹也。璑，三采玉也。<br/><br/>　　【昌城蕊 长洲英】《汉武内传》曰：西王母云：昌城玉蕊夜山火玉。又，长洲一名青邱，仙草灵药，甘液玉英，靡所不有。<br/><br/>　　【见紫光 浮青气】沈约《宋书》曰：紫玉，王者不藏金玉，则光见深山。《地镜图》曰：玉，石之精也，其在石中。若山中石润而浸旁有水。其居地，其气清而浮，其气青白而圆光转，其地中常润。<br/><br/>　　§赋<br/><br/>　　【晋赋咸《玉赋》】万物资生，玉禀其精，体乾之刚，配天之清。故珍嘉在昔，宝用罔极。夫岂君子之是比，乃王度之所式，其为美也。若此，当其潜光荆野，抱璞未理。众视之以为石，独见知于卞子；旷千载以遐弃，欻一朝而见齿。为有国之伟宝，荐神祗于明祀；岂连城之足云，喜遭遇于知己。<br/><br/>　　○钱第五<br/><br/>　　§叙事<br/><br/>　　《周官》曰：泉府上士四人，中士八人，下士十有六人。(郑玄注曰：泉或作钱。)《国语》曰：周景王二十一年，将铸大钱，以振救人。于是乎有母权子而行。(母重也，重大倍，故为母；子轻也，其轻小半，故为子。)《汉书》曰：凡货金钱布泉之用，夏殷以前，其详靡记。周立九府圆法。(圆即钱也。)秦兼天下，币为三等：黄金为上币，铜钱质如周钱，文曰“半两”，重如其文。汉高后二年，行八铢钱，六年行五珠钱。(应劭曰：秦作钱，质如周钱，文曰“半两”，则八铢也。汉以太重，更铸荚钱，今民间榆荚钱是也。人患其太轻，复行八铢钱。五铢者，应劭所谓荚钱。)文帝五年，除盗铸钱令，更造四铢钱。(应劭曰：四铢钱文，亦曰半两。)武帝建元元年，行三铢钱；五年，罢三铢，行半两。时郡国铸钱人多，公卿请令京师铸官赤仄，(仄者，以赤铜为之郭。)一当五。赋官用非赤仄不行，禁郡国无得铸，专令上林三官铸，而天下非官钱不得行。王莽居摄，变汉制，造大钱，径寸二分，重十二铢。文曰“大钱五十文”。又造契刀、错刀。其环如大钱，身形如刀，长二寸，文曰“契刀”。错刀，以黄金错，其文曰“一刀直五十”，与五铢钱凡四品并行。莽即真，乃罢错刀、契刀及五铢钱，而更作金银龟贝钱布之品，名曰宝货。小钱次七分三铢，曰“公钱一十”，次八分五铢，曰“幼钱二十”，次九分七铢，曰“中钱三十”，次一寸九铢，曰“壮钱四十”。因前大钱五十，是为钱货六品。《魏志》曰：黄初三年，以谷贵罢五铢钱。《华阳国志》曰：公孙述废铜钱，置铁钱，百姓货卖不行。《宋书》曰：元嘉七年，六一钱署铸四铢钱。《宋略》曰：泰始中，通私铸而钱大坏矣。一贯长三寸，谓之鹅眼。钱，减此者谓綖环钱，贯之以缕，入水不沉。市井不复料数，十万不盈一掬。斗米一万，他物称之。至是禁鹅眼，綖环，余别通用也。<br/><br/>　　§事对<br/><br/>　　【鲛文 鹅眼】郭子横《洞冥记》曰：帝升望月台，有三青鸭化为三小童，皆著青绮文襦，合握鲛文之大钱三枚，以置帝几前。身止而影动，因名曰“轻影钱”。裴子野《宋略》曰：沈庆之启通私铸而钱大坏矣。一贯长三寸，谓之鹅眼钱。<br/><br/>　　【赎罪 买官】《汉书》曰：隆虑公主病，因以金千斤，钱千万，为子昭平君豫赎一死罪。武帝许之。《九州春秋》曰：灵帝卖官，廷尉崔烈入钱五百万，以买司徒。烈拜之日，天子临轩，顾左右曰：“恨不小靳，可至千万。”<br/><br/>　　【青蚨 白撰】干宝《搜神记》曰：南方有虫，其形似蝉而大，其子著草叶如蚕种。得子以归，则母飞来就之。杀其母以血涂其子，以其子涂母，用钱货市，旋则自还。淮南子术以之还钱，名曰“青蚨”。《汉书》曰：武帝更钱，造银锡为白金。以为天用莫如龙，地用莫如马，人用莫如龟，故曰金三品。其一重八两，圆之。其文龙，名曰白撰。<br/><br/>　　【选一 投三】华峤《后汉书》曰：刘宠，字祖荣，拜会稽太守，政不烦苛，徵为将作大匠。山阳有五六老叟，人赍百钱送宠曰：“鄙生未尝识郡朝。自明府以来，狗不夜吠，人不见吏。今闻当见弃去，故自扶奉送。”宠为人选一大钱受之。赵岐《三辅决录》曰：安陵清者项仲山，饮马渭水，每投三钱而去。<br/><br/>　　【白金 赤仄】《汉书》曰：武帝更钱，造银锡为白金。又曰：武帝时郡国钱多轻，而公卿请令京师铸官赤仄。如淳注曰：以赤铜为之郭。<br/><br/>　　【体乾 郊地】綦母氏《钱神论》曰：黄金为父，白银为母，铅为长男，锡为适妇。天性刚坚，须火终始；体圆应乾，孔方效地。王隐《晋书》曰：惠帝时有《钱神论》曰：钱之为体，有乾坤之象；其积如山，其流如川。<br/><br/>　　【数瓮 一囊】王韶之《始兴记》曰：劳口东岸，有石四方，高百余仞，其状如台。注云：父老相传：此石，昔有三人伐木以作桥，于石顶戏，见数瓮钱，共取半瓮还。赵壹诗曰：伊忧北堂上，抗葬倚门前；文史徒满腹，不如一囊钱。<br/><br/>　　【三官铸 九府法】《汉书》曰：禁郡国无得铸钱，专令上林三官铸，而令天下非三官铸不得行。又曰：大公为周立九府圆法。<br/><br/>　　§论<br/><br/>　　【晋鲁褒《钱神论》】钱之为体，有乾坤之象；其积如山，其流如川。动静有时，行藏有节，市井便利，不患耗折，难朽象寿，不匮象道，故能长久，为世神宝。亲爱如兄，字曰孔方；失之则贫弱，得之则富昌。无翼而飞，无足而走；解严毅之颜，开难笑之口。钱多者处其前，钱少者居其后云云。<br/><br/>　　§启<br/><br/>　　【陈张正见《钱启》】岂期疲痾壁立，猥蒙殊赐。名称榆荚，非投饮马之桥；价重圆泉，宁弃咒鸡之野。暂移周府，才经汉铸，始降王门；忽光私室，青凫委质。笑夷甫之不言，赤仄垂缗，重河间之能数。<br/><br/>　　○锦第六<br/><br/>　　§叙事<br/><br/>　　刘熙《释名》曰：锦，金也；作之用功重，其价如金，故制字帛与金也。《丹阳记》曰：历代尚未有锦，而成都独称妙。故三国时，魏则市于蜀，吴亦资西蜀，至是始乃有之。《益州记》曰：锦城在益州南笮桥东流江南岸，蜀时故锦宫也。其处号锦里，城墉犹在。《邺中记》曰：锦有大登高、小登高、大明光、小明光、大博山、小博山、大茱萸、小茱萸、大交龙、小交龙，蒲桃文锦、斑文锦、凤皇朱雀锦、韬文锦、桃核文锦，或青绨，或白绨，或黄绨，或绿绨，或紫绨，或蜀绨，工巧百数，不可尽名也。<br/><br/>　　§事对<br/><br/>　　【文龙 朱雀】《魏志》曰：景初中，赐倭女王绛地文龙锦五疋。陆翙《邺中记》曰：御府中有凤皇锦、朱雀锦。<br/><br/>　　【斑文 绿地】陆翙《邺中记》曰：织锦罗在中尚坊，三署皆数百人，有斑文锦。《西京杂记》曰：武帝时得贰师天马，以玫瑰石为鞍辔，镂以金银，以绿地五色锦为蔽泥。<br/><br/>　　【绸杠 束发】《尔雅》曰：素锦绸杠。郭璞注曰：以白地锦韬旗之竿也。《礼记》曰：童子之饰也，缁布衣锦缘、锦绅，并纫锦束发。<br/><br/>　　【维舟 挽车】韦昭《吴书》曰：甘宁住止，常以绘锦维舟，去辄割弃以示奢。虞溥《江表传》曰：陆逊攻刘备于夷陆，备舍船步走，烧皮铠以断道，使兵以锦挽车，走入白帝。<br/><br/>　　【似云霞 若灯烛】王子年《拾遗记》曰：懦支国人时来献贡，有列堞锦，文似云霞。覆以日月，如城雉栖堞也。又曰：懦支国人时来献贡，有列锦，文似列于灯烛。<br/><br/>　　【鸾章 虎文】王子年《拾遗记》曰：周灵王起昆昭之台，以享群臣。张鸾章锦，文如鸾翔。《汉官仪》曰：虎贲中郎将，古官，衣纱縠单衣，虎文锦袴，余文郎亦然。<br/><br/>　　【明光 柔滑】陆翙《邺中记》曰：石季龙冬月施熟锦流苏斗帐，四角安纯金龙头，衔五色流苏；或用黄绨，博山文锦；或用紫绨，大小明光锦。王子年《拾遗记》曰：员峤之山，名环邱。东有云石，广五百里，有蚕长七寸，黑色，有角有鳞。以霜雪覆之，然后作茧。长一尺，其色五彩。织为文锦，入水不濡，其质轻软柔滑。<br/><br/>　　【翻鸿 文鸟】郭子横《汉武列国洞冥记》曰：元鼎元年，起招仙灵阁于甘泉宫西。编翠羽麟毫为帘，有走龙锦，有翻鸿锦。《异物志》曰：锦鸟，文章如丹地锦，而藻缋互交。俗人见其似锦，因谓之锦鸟。<br/><br/>　　§诗<br/><br/>　　【前秦苻坚秦州刺史窦韬妻苏氏《织锦回文七言诗》】仁智怀德圣虞唐，真妙显华重荣章；臣贤惟圣配英皇，伦匹离飘浮江湘。津河隔塞殊山梁，民士感旷怨路长；身微闵己处幽房，人贱为女有柔刚。亲所怀想思谁望，纯清志洁齐冰霜；新故或亿殊面墙，春阳熙茂雕兰芳。琴清流楚激弦商，奏曲发声悲摧藏；音和咏思惟空堂，心忧增慕怀惨伤。<br/><br/>　　○绣第七<br/><br/>　　§叙事<br/><br/>　　《周官》曰：五色备谓之绣，此言刺绣衣所用也。《释名》曰：绣，修也，文修然。《尚书》曰：予欲观古人之象，日月星辰，山龙华虫作绘，宗彝藻火，粉米黼黻絺绣。《礼记》曰：仲秋之月，命有司文绣有恒，必循其故，所以交于神明者，不可以同于所安乐之义也。故有黼黻文绣之美，疏布之尚，反女功之始也。《春秋元命苞》曰：织女之为言神女也，成衣立纪，故齐能成文绣，应天道。(女功之事齐能神天下，故悬以衣人得此气。)《汉书》曰：贾人无得衣锦绣绮縠絺绤纻罽。景帝诏曰：锦绣纂组，害女功也。又曰：黼黻者，古天子之服也。今富人大贾，嘉会召客，以被墙也。《晋东宫故事》曰：太子纳妃，有绛杯罗绣幅被一。《孙卿子》曰：天子者，势至重，尊无上矣。衣被则五彩杂间，色重文绣，加饰之以珠玉也。《范子·计然》曰：古者庶人老耋而后衣丝，其余则麻枲而已，故曰布衣。今富者绮绣罗纨，素绨冰锦也。绣细文出齐，上价匹二万，中万下五千也。<br/><br/>　　§事对<br/><br/>　　【连烟 布地】《汉武别国洞冥记》曰：元鼎元年起仙灵阁，编翠羽麟毫为帘，有连烟之绣，走龙之锦。潜潭巴曰：天子文绣布地，地必动，绝无嗣也。<br/><br/>　　【加五采 成六币】王充《论衡》曰：绣之未刺，锦之未织，丝帛何以异哉？加五采之巧，施针缕之饰，则文章炫耀。学士有文章，其犹丝帛布五色之功。《周礼》曰：合六币，圭以马，璋以皮，璧以帛，琮以锦，琥以绣，璜以黻。此六物者，以和诸侯之好。<br/><br/>　　【衣马 藻龙】《史记》曰：楚庄王有所爱马，衣以文绣，置华屋之下；席之以露床，啖之以枣脯。郭子横《汉武别国洞冥记》曰：甘泉宫有霞光绣，有藻龙绣。<br/><br/>　　§赋<br/><br/>　　【梁张率《绣赋》】寻造物之妙巧，固饰化于百工；嗟莫先于黼绣，自帝虞而观风。杂藻火与粉米，郁山龙与华虫。若夫观其缔缀，与其依放，龟龙为文，神仙成象。总五色而极思，藉罗纨而发想；具万物之有状，尽众化之为形。既绵华而稠彩，亦密照而疏明；若春隰之扬葩，似秋汉之含星。已间红而约紫，亦表玄而里素；间绿竹与蘅杜，杂青松与芳树。若乃邯郸之女，宛洛少年；顾影自媚，窥镜自怜。极车马之光饰，尽衣裳之妖妍。既徙倚于丹墀，亦徘徊于青阁；不息末而反本，吾谓遂离乎浇薄。<br/><br/>　　○罗第八<br/><br/>　　§叙事<br/><br/>　　刘熙《释名》曰：罗，文罗疏也。《魏志》曰：魏制，自公列侯以下，大夫以上，皆得服绫锦罗绮纨素金银饰镂之物。自是以下，杂彩之服，通于贱人。张敞《东宫旧事》曰：太子纳妃，有绛真文罗幅被一，绛真文罗袴七。《晋书》曰：晋令，六品以下得服罗绡。<br/><br/>　　§事对<br/><br/>　　【绛文 金简】张敞《东宫旧事》曰：太子纳妃，有绛真文罗幅被一。《太上黄庭经》曰：黄庭为不死之道，受者斋九日，然后受之，结盟立誓，期以勿渫。古者盟以玄云之锦，九十尺；金简凤文之罗，四十匹。<br/><br/>　　【荐地 从风】《汉武内传》曰：帝七月七日，扫除宫掖之内，设座大殿之上，以紫罗荐地，燔百和香，然九微灯，以待王母。《孙子》曰：隋珠曜日，罗衣从风。<br/><br/>　　○绢第九<br/><br/>　　§叙事<br/><br/>　　刘熙《释名》曰：绢，纟巨也，其丝厚而疏也。《广雅》曰：繁繐鲜支縠，绢也。《后魏书》曰：《四民月令》曰：八月清风戒寒，趣绢缣帛。《晋故事》：凡民丁课田，夫五十亩，收租四斛，绢三疋，绵三斤。凡属诸侯，皆减租谷亩一斗，计所减以增诸侯；绢户一疋，以其绢为诸侯秩；又分民租户二斛，以为侯奉。其余租及旧调绢，二户三疋，绵三斤，书为公赋，九品相通，皆输入于官，自如旧制。《晋令》：其赵郡，中山，常山国输缣当绢者，及余处常输疏布当绵绢者，缣一疋当绢六丈，疏布一疋当绢一疋，绢一疋当绵三斤。旧制，人间所织绢布等，皆幅广二尺二寸，长四十尺为一端，令任服。后乃渐至滥恶，不依尺度。<br/><br/>　　§事对<br/><br/>　　【王献书 沈庆梦】沈约《宋书》曰：羊欣父不疑为乌程令。欣年十二，王献之为吴兴，甚知爱之。尝夏日入县，欣著新绢裙昼寝，献之书裙幅而去。欣书本工，因此弥善。又曰：沈庆之，字弘先，废帝遣从子攸之，赍药赐庆之死，时年八十。是夕，庆之梦有人以两疋绢与之，谓曰：“此绢足度”。谓人曰：“老子之年不免矣，两疋八十尺足度，无盈余矣。”<br/><br/>　　【疏纟巨 繁繐】刘熙《释名》曰：绢，纟巨也，丝厚而疏也。《广雅》：繁繐鲜支縠，绢也。<br/><br/>　　【光如雪华 轻比蝉翼】魏文帝《说诸物》曰：江东葛为可，宁比总绢之繐辈，其白如雪华，轻譬蝉翼。<br/><br/>　　§启<br/><br/>　　【梁徐勉《谢敕赐绢启》】臣勉言，传诏傅灵惠宣敕垂赐绢二十疋，伏惟皇太子，睿情天发，粹性玄凝，作震春方，继离朱陆。嘉日茂辰，毕宫告始，龙楼起曜，博望增华，含生凫藻，率土抃跃。臣运属会昌，命逢多幸，预奉休盛，复颁恩锡。白素起独丽之色，兼两迈邱园之贲，庆荷之情，实百常品。不任下情，谨奉启谢闻。谨启。<br/><br/>　　【梁庾肩吾《谢武陵王赍绢启》】肩吾启，蒙赍绢二十疋。清河之珍，邱园惭其束帛；关东之妙；潜织陋其卷绡。下官谬眷扁舟，暂瞻还旆，而天下渥盻，增余论之荣，江汉安流，无溯洄之阻。遂使鹤露霄凝，轻絺立变，雁风朝急，冶服成温。有谢笔端，无辞陈报，不任下情，谨奉启事谢闻。谨启。<br/><br/>　<br/>●卷二十七 草部 附<br/><br/>　<br/><br/>　　○五谷第十<br/><br/>　　§叙事<br/><br/>　　《周易》曰：日月丽于天，百谷草木丽于土。《周书》曰：凡禾，麦居东方，黍居南方，稻居中央，粟居西方，菽居北方。《周官》曰：太宰以九职任万民，一曰三农，生九谷。(郑司农云：稷秫黍稻麻，大小豆，大小麦。)凡王之膳食用六谷，(郑司农云：稻黍稷梁麦苽。)以五味、五谷、五药养其病。(郑玄注：五谷，麻黍稷麦豆。)职方氏掌天下之图，辨其邦国都鄙九谷之数。扬州、荆州，其谷宜稻；豫州、并州，其谷宜五种；(郑玄云：黍稷菽麦稻。)青州，其谷宜稻麦；兖州，其谷宜四种；(黍稷稻麦。)雍州、冀州，其谷宜黍稷；幽州，其谷宜三种。(黍稷稻。)《大戴礼》曰：食气者神明而寿。食谷者智惠而巧，不食不死。《礼斗威仪》曰：岁凶年谷不登，君膳不祭肺，马不食谷。孟春之月，天子乃以元日祈谷于上帝，孟夏驱兽无害五谷；仲夏之月，乃命百县，雩祀百辟，以祈谷实；孟秋之月，农乃登谷。天子尝新，先荐寝庙。臣专政，私其君位，则草木不生，禾谷不实。《穀梁传》曰：一谷不升曰歉，二谷不升曰饥，三谷不升曰馑，四谷不升曰康，五谷不升曰荒。大祲之礼，君食不兼味；廷道不除，百官布而不制，鬼神祷而不祠，五谷皆熟为有年。扬雄《方言》曰：凡以火干五谷之类，出自山东。齐楚以往曰熬，陇冀以往曰{福灬}，秦晋之间曰焣。杨泉《物理论》曰：谷气胜元气，其人肥而不寿。养性之术，常使谷气少，则病不生矣。粱者，黍稷之总名；稻者，溉种之总名；菽者，众豆之总名。三谷各二十，种为六十，疏果之实助谷各二十，凡为百谷，故《诗》曰：播厥百谷者，谷种众种之大名也。《范子·计然》曰：五谷者，万民之命，国之重宝。东方多麦稻，西方多麻，北方多菽，中央多禾。五土之宜，各有高下。高而阳者多豆，平而阴者多五谷。许慎《说文》曰：禾，嘉谷也。木王而生，金王而死。禾之秀实为稼，茎节为禾。一曰稼，事也，在野曰稼。《礼记》曰：稻曰嘉疏。蔡邕《月令》曰：十月获稻；在九月熟者，谓之半夏稻。《异物志》曰：交趾一岁再种。《抱朴子》曰：南海晋安有九熟之稻。郭义恭《广志》曰：有虎掌稻，紫芒稻，赤穬稻，蝉鸣稻，七月熟。稻有盖下白，正月种，五月获。获其茎，根复生，九月复熟。青芋稻，六月熟。累子稻，白漠稻，七月熟。此三种大且长，三枚长一寸半。《养生要集》曰：粳，稻属也，稻亦粳之总名也。道家方药，有用稻米、粳米，此则是两物也。稻米粒白如霜，味苦，主温。服之，令人多瘦无肌肤。粳米味甘，主利五脏，长肌肤，好颜色。《说文》曰：秫，稷之粘者也。又曰：秫，粘粟也。崔豹《古今注》曰：稻之粘者为秫，禾之粘者为黍。《广志》曰：秫有赤有白，有胡秫，早熟及麦。《养生要集》曰：秫米味酸。《汜胜之书》曰：黍者，暑也，种必除暑，先夏至三十日。《礼记》曰：黍曰芗合。《说文》曰：秬，黍也，一稃二米，所以酿鬯；黍，禾属粘者也。孔子曰：黍可以为酒。《广志》曰：有燕颔黍，牛黍，南尾秀成赤黍，马革大黑黍，〈禾亘〉黍；有缊毛黄黍，白黍。《说文》曰：稷，五谷之长也。《广志》曰：破藏稷逼麦，稷也。此二者以四月熟。《本草》曰：稷米甘无毒，主益气，补不足。《说文》曰：粟，嘉谷之实也，粟之为言续也。《广志》有赤粟、白茎粟，有黑粟，有张公班粟。《本草》曰：陈粟味苦无毒，主胃疽热中渴，利小便。崔豹《古今注》曰：糜，穄也。《后汉书》曰：乌丸国其地宜穄。《吕氏春秋》曰：饭之美者，山阳之穄。杨泉《物理论》曰：梁者，黍稷之总名也。《尔雅》曰：{艹}赤苗，芑白苗。(郭璞注：{艹}，赤粱粟；芑，白粱粟，皆好谷。)《广志》曰：有具粱、解粱，有辽东赤粱。《本草》曰：白粱味甘微寒无毒，主除热益气，有襄阳竹根者最佳；黄粱出青冀。左思《魏都赋》曰：有雍邱之粱。崔骃《七依》曰：玄山之粱。《广雅》曰：大豆，菽也；小豆，答也；豍豆、豌豆，留豆也；胡豆〈豆夆〉，双也。豆角谓之荚，其叶谓之藿也。巴菽，巴豆也。《说文》曰：萁，豆茎。杨泉《物理论》曰：菽者，众豆之总名也。《广志》曰：种小豆，一岁三熟，味甘；白豆粗大可食，刺豆亦可食。秬豆苗似小豆，紫华，可为面，生朱提，建宁。胡豆有青有黄者。《礼记》曰：仲秋之月，天子乃以犬尝麻，先荐寝庙。《淮南子》曰：汾水濛浊而宜麻。《养生要集》曰：麻子味甘无毒，主补中益气，服之令人肥健。麻子一名麻蕡，一名麻勃。《广雅》曰：苣藤，弘胡麻也。《抱朴子》曰：胡麻一名方茎，服饵不老，耐风湿。其叶名青襄。《广雅》曰：大麦，麰也；小麦，烜也。《说文》曰：麦，金也。金王而生，火王而死。麰，周所受来麰也；〈禾肙〉，麦茎。《广志》曰：〈禾宛〉麦似大麦，出凉州；旋麦，三月种，八月熟，出西方；赤小麦而肥，出郑县；有半夏小麦，有秀芒大麦，有黑穬麦。<br/><br/>　　§事对<br/><br/>　　【灵稼 嘉谷】曹植《社颂》曰：灵稼阿那，一禾千茎。许慎《说文》曰：禾，嘉谷也。至二月始生，八月而熟，得时之中，故谓之禾，此其义也。<br/><br/>　　【合颖 连茎】魏收《后魏书》曰：许谦，字元逊，代人也。子洛阳为雁门太守，家田三生嘉禾，皆异陇合颖。《春秋说题词》曰：嘉禾之滋，茎长五尺，五七三十五，故连茎三十五穗，以成盛德。<br/><br/>　　【六穗 三苗】虞预《会稽典录》曰：谢承迁吴郡督邮。岁穰，嘉禾六穗，生于部属。《尚书·大传》曰：成王时，有苗异茎而生，同为一穗，人有上之者。王召周公而问之，公曰：“三苗为一穗，抑天下其和为一乎。”<br/><br/>　　【衔滋 吐秀】《春秋说题辞》曰：禾者衔滋之。宋均注曰：衔滋液以生，故以禾为名。郑氏《婚礼谒文赞》曰：嘉禾为谷，班禄是宜；吐秀五七，乃名为嘉。<br/><br/>　　【充箱 实野】《尚书·大传》曰：成王时，有苗异茎而生，同为一穗，长充箱。董仲舒《春秋繁露》曰：禾实于野，粟邮于仓，皆奇怪，非人意者也。<br/><br/>　　【北里 西山】《史记》曰：管仲说桓公曰：“古之封禅，北里之禾，所以为盛。”苏林注曰：北里，地名也。阮籍诗曰：岂若西山草，琅玕与丹禾。<br/><br/>　　【照九阿 齐万亩】阮籍诗曰：垂颖临曾城，余光照九阿。曹植《社颂》曰：秀吐穗，万亩齐，平荫盖陇，百秽不生。<br/><br/>　　【九熟 再种】《抱朴子》曰：南海晋安有九熟之稻。杨孚《异物志》曰：交趾冬又熟。农者一岁再种。<br/><br/>　　【青穗 紫茎】周处《风土记》曰：稴稻之青，穗米皆青白也。许慎《说文》曰：稻，稌也。〈禾业〉稻，紫茎不黏者。<br/><br/>　　【半夏 一旬】蔡邕《月令章句》曰：十月获稻，人君尝其先熟，故在季秋九月熟者，谓之半夏稻。王子年《拾遗记》曰：东有融泽，五谷多良。有浃日之稻，言一旬而生也。<br/><br/>　　【紫芒 赤穬】郭义恭《广志》曰：有虎掌稻、紫芒稻。又曰：有赤穬白米稻，南方有蝉鸣稻、累子稻、白漠稻，并七月熟。<br/><br/>　　【青芋 白茎】郭义恭《广志》曰：有青芋稻，六月熟。王子年《拾遗记》曰：东极之东，有和灵稻，言寒者食之则温，热者食之则体冷。茎多白。<br/><br/>　　【黑穬 白霜】郭义恭《广志》曰：粳有乌粳黑穬，有青幽白夏之名。《本草经》曰：粳米味苦，主温，米粒白如霜。<br/><br/>　　【五里香 三月种】魏文帝《与朝臣书》曰：江表唯长沙名有好米，何得比新城粳耶。上风吹之，五里闻香。崔寔《四民月令》曰：三月可种粳稻。<br/><br/>　　【秋荐 夏登】《礼记》曰：庶人春荐韭，夏荐麦，秋荐黍，冬荐稻。又曰：仲夏之月，农乃登黍也。<br/><br/>　　【满握 盈畴】刘颖《鲁都赋》曰：黍稷油油，粳族垂芒；残穗满握，一颖盈箱。王粲《登楼赋》曰：背坟衍之广陆兮，临皋隰之沃流。北弥陶牧，西接昭邱；华实蔽野，黍稷盈畴。<br/><br/>　　【燕〈含鸟〉 马革】郭义恭《广志》曰：黍有燕颔之名，又有驴皮黍。又曰：牛黍，南尾秀成赤黍，马革大黑黍。<br/><br/>　　【芃芃 铚铚】《毛诗》曰：芃芃黍苗，阴雨膏之；悠悠南行，召伯劳之。《尔雅》曰：铚铚，获也。刘熙《释名》曰：铚铚，断黍稷声。<br/><br/>　　【东门徙 南夷献】《韩子》曰：吴起欲攻秦小亭，置一石赤黍门外，令人能徙此于西门外者，赐之上田宅，人争徙之。乃下令曰：“明日攻秦，能先登者，仕之大夫，赐之上田宅。”于是攻之，一朝而拔。沈约《宋书》曰：黄帝时，南夷乘白鹿来献秬鬯。《尔雅》云：秬，黑黍。<br/><br/>　　【荐宗庙 享司寒】《古今注》曰：和帝元兴元年，黑黍禾二实生任城，得米三斗八升，以荐宗庙。《左传》曰：申丰封季武子曰：“其藏冰也，黑牡秬黍，以享司寒。”杜预注云：“黑牡黑牲，秬黍黑黍也。司寒，北方玄冥之神也，故物皆用黑。有事于外，故祭其神。”<br/><br/>　　【盈仓 破藏】《毛诗》曰：我黍与与，我稷翼翼，我仓既盈，我庾惟亿。郭义恭《广志》曰：破藏，稷也。<br/><br/>　　【四月熟 五谷长】郭义恭《广志》曰：逼麦稷以四月熟。许慎《说文》曰：稷，五谷之长。<br/>　<br/> 　　【琼膏 玉粒】王子年《拾遗记》曰：东极之东，有琼脂粟。言质白如玉，柔滑如膏，食之尽寿不病。又曰：员峤之山名环邱，上有方湖千里，多大鹤，高一丈，群飞于湖际，衔采不周之粟于环邱之上。粟生穗，高五丈，其粒皎然如玉也。<br/><br/>　　【龙枝 凤冠】王子年《拾遗记》曰：东极之东，有龙枝之粟，言其枝屈曲似游龙，食之善走。又曰：有凤冠粟，似凤之冠，食者令人多力。<br/><br/>　　【千株 五变】王子年《拾遗记》曰：东极之东，有云渠粟。藂生，叶似扶蕖，食之益颜色。粟茎赤多黄，皆长二丈。千株藂生。《春秋说题辞》曰：粟五变，以阳化生为苗，秀为禾，三变而发谓之粟，四变入臼米出甲，五变而蒸饭可食。<br/><br/>　　【大粒 长枝】杨泉《物理论》曰：凡种有强弱，土有刚柔。土宜强，高茎而疏粟，长穗而大粒。王子年《拾遗记》曰：东极之东，有耀枝粟，言其枝长而弱，无风自摇，食之多寿。<br/><br/>　　【芗萁 盐钻】《礼记》曰：祭宗庙之礼，梁曰芗萁。郭义恭《广志》曰：盐钻梁粒如虮子，魏文帝以为粥云云。<br/><br/>　　【长茎 大目】《吕氏春秋》曰：得时之菽，长茎而短足，其荚二七以为族。多枝数节，竞叶蕃实。《春秋佐助期》曰：豆神为灵赵，长七尺，大目，通于时节。<br/><br/>　　【紫花 绿色】郭义恭《广志》曰：秬豆，苗似小豆，紫华，可为面，生朱提。王子年《拾遗记》曰：东极之东，有倾离豆，见日即倾叶，食者历岁不饥。豆茎皆大若指而绿，一茎烂熳数亩。以上豆。<br/><br/>　　【紫色 红苣】王子年《拾遗记》曰：东极之东，有紫实之麻，粒如粟，色紫。迮为油，则汁如清水，食之目视鬼魅也。又曰：有倒叶麻，如倒苣。红紫色，亦名红冰麻，言冰寒乃有实。<br/><br/>　　【益气 飞明】《本草经》曰：麻子味甘无毒，主补中益气，令人肥健。王子年《拾遗记》曰：有飞明麻，叶黑，实如玉。风吹之如尘，亦名明尘麻。<br/><br/>　　【红冰 紫粒】王子年《拾遗记》曰：东极之东，有倒叶麻，色红赤，亦名红冰麻，食之令人颜色白洁。又曰：有紫实麻，粒如粟。以上麻。<br/><br/>　　【一茎 九穗】《晋起居注》曰：太康十年，嘉麦出扶风郡，一茎两穗，倾皆有枝，实三倍。崔鸿《前凉录》曰：永嘉元年，嘉麦一茎九穗，生于姑臧。<br/><br/>　　【三叶 两歧】《吕氏春秋》曰：孟夏之山，百谷三叶而获大麦。《东观汉记》曰：张堪为渔阳太守，劝人耕种，以致殷富。百姓歌曰：“桑无附枝，麦穗两歧。”以上麦。<br/><br/>　　§赋<br/><br/>　　【晋张翰《豆羹赋》】乃有孟秋嘉菽，垂枝挺荚；是刈是获，充簟盈箧。香铄和调，周疾赴急。时御一杯，下咽三叹。时在下邑，颇多艰难；空匮之厄，固不辍欢。追念昔日，啜菽求安。<br/><br/>　　§赞<br/><br/>　　【晋湛方生《孙苗赞》】茜茜嘉苗，擢擢阶侧；弱叶蘩蔚，员棘疏植；流津沃根，轻露濯色。<br/><br/>　　○兰第十一<br/><br/>　　§叙事<br/><br/>　　按《说文》曰：兰，香草也。《离骚》曰：纫秋兰以为佩。又曰：秋兰兮蘼芜。又曰：疏石兰兮以为芳。(王逸曰：石兰，香草；疏，布也。)《易》曰：同心之言，其臭如兰。(兰，芳也。)《礼记》曰：妇人或赐之兰，则受献诸舅姑。《家语》曰：芝兰生于深林，不以无人而不芳；君子修道立德，不为困穷而改节。《文子》曰：日月欲明，浮云盖之；丛兰欲发，秋风败之。《孙卿子》曰：民之好我，芬若椒兰也。<br/><br/>　　§事对<br/><br/>　　【燕萝 谢庭】《左传》曰：郑文公有贱妾曰燕姑，梦天与己兰，曰：“余为伯儵，余而祖也，以是为而子，兰有国香，人服媚之。”文公与之兰而御之，辞曰：“妾不才，幸而有子，将不信，敢徵兰乎？”公曰：“诺。”《语林》曰：谢太傅问诸子侄曰：“子侄何预人事，而政欲使其隹。”诸人莫有言者。车骑答曰：“譬如芝兰玉树，欲使其生于庭阶。”<br/><br/>　　【纫佩 荫池】《离骚》曰：纫秋兰以为佩。晋傅玄《咏秋兰诗》曰：秋兰荫玉池，池水清且芳；双鱼自踊跃，两鸟时徊翔。<br/><br/>　　【绿叶 紫茎】《离骚》曰：秋兰兮靡芜，罗生兮堂下；绿叶兮素茎，芳菲兮袭予。又，秋兰兮青青，绿叶兮紫茎。<br/><br/>　　【丹颖 缥蒂】左思《齐都赋》曰：其草则有杜若蘅菊，石兰芷蕙，紫茎丹颖，湘叶缥蒂。<br/><br/>　　§赋<br/><br/>　　【颜师古《幽兰赋》】惟奇卉之灵德，禀国香于自然；洒嘉言而擅美，拟自操以称贤。咏秀质于楚赋，腾芳声于汉篇；冠庶卉而超绝，历终古而弥传。若乃浮云卷岫，朗月澄天；光风细转，清露微悬；紫茎膏润，绿叶水鲜；若翠羽之群集，譬彤霞之竞然。感羁旅之招恨，狎寓客之留连；既不遇于揽采，信无忧乎剪伐。鱼始陟以先萌，鶗虽鸣而未歇；原擢颖于金陛，思结阴乎玉池。泛旨酒之十酝，耀华灯于百枝。<br/><br/>　　§诗<br/><br/>　　【太宗文皇帝《咏芳兰诗》】春晖开紫苑，淑景媚兰汤；映庭含浅色，凝露泫浮光。日丽参差影，风和轻重香；会须君子折，佩里非芬芳。<br/><br/>　　【梁孝元帝《赋得兰泽多芳草诗》】春兰本无艳，春泽最葳蕤。燕姬得梦罢，尚书奏事归。临池影入浪，从风香拂衣。当门已芬馥，入室复芳菲。兰生不择迳，十步岂难稀。<br/><br/>　　【后梁宣帝《咏兰诗》】折茎聊可佩，入室自成芳。开花不竞节，含秀委微霜。<br/><br/>　　【陈张正见《赋新题得兰生野迳诗》】披襟出兰畹，命酌动幽心；锄罢还开路，歌喧自动琴。华灯共影落，芳杜杂花深；莫言闲迳里，遂不断黄金。<br/><br/>　　○菊第十二<br/><br/>　　§叙事<br/><br/>　　《尔雅》云：菊，治蔷也。周处《风土记》曰：日精，治蔷，皆菊之花茎别名也。生依水边，其华煌煌；霜降之时，唯此草盛茂。九月律中无射，俗尚九日而用候时之草也。《名山记》曰：道士朱孺子服菊草，乘云升天。《抱朴子》曰：日精，更生，周盈，皆一菊也；而根茎花实异名，或无效者，故由不得真菊。又曰：菊花与薏花相似，直以甘苦别之耳。菊甘而薏苦，所谓苦如薏者也。应劭《风俗通》曰：南阳郦县有甘谷，水甘美，云其山上有大菊，水从山上流下，得其滋液。谷中有三十余家，不复穿井，悉饮此水。上寿百二三十，中百余，下七八十者。名大夭。菊花轻身益气，令人坚强，故也。《本草经》曰：菊有筋菊，有白菊、黄菊。菊花一名节花，一名传公，一名延年，一名白花，一名日精，一名更生。又云：阴威一名朱嬴，一名女花。其菊有两种者：一种紫茎，气香而味甘美，叶可作羹，为真菊；一种青茎而大，作蒿艾气，味苦不堪食，名薏，非真菊也。<br/><br/>　　§事对<br/><br/>　　【白华 黄蕊】《吴氏本草》曰：菊华一名白华。卢谌《菊赋》曰：翠叶云布，黄蕊星罗；荧明茜粲，庵蔼猗那。<br/><br/>　　【青柯 紫茎】钟会《菊华赋》曰：青柯红芒。嵇含《菊花铭》曰：煌煌丹菊，暮秋弥荣；旋蕤圆秀，翠叶紫茎。诜诜仙徒，食其落英。<br/><br/>　　【糅玉英 耀金华】钟会《菊花赋》曰：掇以纤手，承以轻巾；揉以玉英，纳以朱唇。服之者长生，食之者通神。左九嫔《菊花颂》曰：英英丽质，禀气灵和；春茂翠叶，秋耀金华。<br/><br/>　　【仪凤集鹓 星罗云布】潘尼《秋菊赋》曰：馨达幽远，光烛隰原；招仙致灵，仪凤舞鸾。飞茎散叶，倚靡相寻；游女望荣而巧笑，鹓雏遥集而弄音。卢谌《菊赋》曰：何斯草之特玮，涉节变而不伤；超松柏之寒茂，越芝英之冬芳。翠叶云布，黄蕊星罗。<br/><br/>　　§赋<br/><br/>　　【魏钟会《菊花赋》】何秋菊之可奇兮，独华茂乎凝霜；挺葳蕤于苍春兮，表壮观乎金商。延蔓蓊郁，缘阪被岗；缥干绿叶，青柯红芒。芳实离离，晖藻煌煌；微风扇动，照曜垂光。于是季秋初月，九日数并；置酒华堂，高会娱情。百卉凋瘁，芳菊始荣；纷葩晔晔，或黄或青。乃有毛嫱西施，荆姬秦嬴，妍姿妖艳，一顾倾城。擢纤纤之素手，雪皓腕而露形；仰抚云髻，俯弄芳荣。<br/><br/>　　【晋潘尼《秋菊赋》】垂采炜于芙蓉，流芳越于兰林；游女望荣而巧笑，鹓雏遥集而弄音。若乃真人采其实，王母接其葩。或充虚而养性，或增妖而扬娥；既延期以永寿，又蠲疾而弭疴。<br/><br/>　　§诗<br/><br/>　　【唐太宗文皇帝《赋得残花菊诗》】阶兰凝曙霜，岸菊照晨光；露浓晞晚笑，风劲浅残香。细叶雕轻翠，圆花飞碎黄；还将今岁色，复结后年芳。<br/><br/>　　【宋鲍昭《答休上人菊诗》】酒出野田稻，菊生高冈草；味貌复何奇，能令君倾倒。玉碗徒自羞，为君愧此秋；金盖覆牙柈，何解心独愁。<br/><br/>　　【陈叔达《咏菊诗》】霜间开紫蒂，露下发金英；但令逢采摘，宁辞独晚荣。<br/><br/>　　○芙蓉第十三<br/><br/>　　§叙事<br/><br/>　　《尔雅》曰：荷芙蕖，(江东呼荷华为芙蓉。)其茎茄，其叶荷，其本密，其华菡萏，其实莲，其根藕。其中的的中薏。《诗义疏》曰：的，五月中生。生啖脆，至秋表皮黑。的成可食，或可磨以为饭。如粟饭，轻身益气，令人强健。又可为糜。《华山记》曰：华山顶上有池，生千叶莲花，服之者羽化。《太清诸草木方》曰：七月七日采莲花七分，八月八日采莲根八分，九月九日采莲实九分，阴干下簁，服方寸匕，令人不老。<br/><br/>　　§事对<br/><br/>　　【紫饰 朱仪】张奂《芙蓉赋》曰：绿房翠蒂，紫饰红敷；黄螺圆出，垂蕤散舒。缨以金牙，点以素珠。闵鸿《莲华赋序》曰：川源清澈，羡溢中塘；芙蓉丰植，弥被大泽，朱仪荣藻，有逸目之观。<br/><br/>　　【同干 骈花】沈约《宋书》曰：文帝元嘉二十一年，天泉池。乐游苑池、玄圃圆池，并二莲同干。《宋起居注》曰：泰始二年，嘉莲一双，骈花，并实，合跗同茎，生豫州鳢湖。<br/><br/>　　【金房 珠实】傅玄歌曰：煌煌芙蕖，从风芬葩；阴结其根，阳发其华。金房绿叶，素珠翠柯。王子年《拾遗记》曰：汉昭帝游柳池，有芙蓉紫色，大如斗。花叶甘可食，芬气闻于十里之内，莲实如珠。<br/><br/>　　【星悬 电发】孙敬《芙蓉赋》曰：芬馥扬馨，烟晃星悬，烂如朱霞。朝兴炯若，流景在天。孙楚《莲华赋》曰：红花电发，晖光炜炜；仰曜朝霞，俯照渌水。<br/><br/>　　【两华 千叶】《宋纪》曰：文帝元嘉二年，莲生建康頟担湖，一茎而两华。《华山记》曰：华山顶有池，生千叶莲华，服之羽化。<br/><br/>　　【映丹墀 濯玄濑】傅亮《芙蓉赋》曰：伊玄匠之有瞻，悦嘉卉于中蕖，既晖映于丹墀，亦纳芳于绮疏。嵇含《甘瓜赋》曰：芙蕖振采，濯茎玄濑；流葩映川，莫此为最。<br/><br/>　　§赋<br/><br/>　　【魏曹植《芙蓉赋》】竦芳柯以从风，奋纤枝之璀璨。其始荣也，皎若夜光寻扶桑；其扬晖也，晃若九阳出汤谷。芙蕖蹇产，菡萏星属；丝条垂珠，丹茎吐绿；焜焜烨烨，烂若龙烛。<br/><br/>　　【宋鲍昭《芙蓉赋》】青房兮规接，紫葩兮圆罗；树妖娆之弱干，散菡萏之轻柯。上星光而倒景，下龙麟而隐波；戏锦鳞而夕映，濯绣羽而晨过。排积雾而扬芬，镜洞泉而含绿；叶折水而为珠，条集露而成玉。润蓬山之琼膏，耀葱河之银烛；冠五华之仙草，超四照之灵木。<br/><br/>　　§诗<br/><br/>　　【唐太宗文皇帝《采芙蓉诗》】结伴戏方塘，携手上雕航；船移分细浪风，散动浮香。游莺无定曲，惊凫有乱行；莲稀钏声断，水广棹歌长。栖鸟还密树，泛流归建章。<br/><br/>　　【孝元帝《赋得涉江采芙蓉诗》】江风当夏清，桂棹逐流萦；初疑京兆剑，复似汉冠名。荷香风送远，莲影向根生；叶卷珠难溜，花舒红易轻。日暮凫舟满，归来度锦城。<br/><br/>　　【隋杜公《瞻咏同心芙蓉诗》】灼灼荷花瑞，亭亭出水中；一茎孤引绿，双影共分红。色夺歌人脸，香乱舞衣风；名莲自可念，况复两心同。<br/><br/>　　○萱第十四<br/><br/>　　§叙事<br/><br/>　　《说文》曰：萱，忘忧草也。束晳《发蒙说》曰：甘枣令人不惑，萱草可以忘忧。《毛诗》曰：安得萱草，言树之背。(背，北堂也。)<br/><br/>　　§事对<br/><br/>　　【忘忧 解思】束晳《发蒙说》曰：萱草可以忘忧。张华《博物志》曰：《神农经》曰：中药养性，谓合欢蠲忿，萱草忘忧也。王朗《与魏太子书》：不遗惠书，所以慰沃；奉读欢笑，以藉饥渴。虽复萱草忘忧，皋苏释劳，无以加也。<br/><br/>　　§赋<br/><br/>　　【梁徐勉《萱草花赋》】览诗人之比兴，寄草木以命词；惟平章之萱草，欲忘忧而树之。爰有幽忧，庭闲志静；高木列其阴，兰芳糅其影。玩丛葩之争芬，悦群根之竞颖。或开红而散紫，咸{芬土}蒀于上春；信兹华之独秀，投金质于炎辰。既耀色以祛晦，亦含香而可均；不恃合欢之木，舞俟孙枝之筠。同芰荷于阑暑，及蝉露乎首旻。其叶四垂，其跗六出，亦曰宜男，加名斯吉。华而不艳，雅而不质；随晦明而舒卷，与风霜而荣悴。笑杜蘅与揭车，何众汇之能匹。<br/><br/>　　§诗<br/><br/>　　【隋阳休之《咏萱草诗》】开跗幽涧底，散彩曲堂垂；优柔清露湿，微穆惠风吹。朝朝含丽景，夜夜对华池。<br/><br/>　　【隋魏彦深《咏阶前萱草诗》】绿草正含芳，霍靡映前堂；带心花欲发，依笼叶已长。云度时无影，风来乍有香；横得忘忧号，余忧遂不忘。<br/><br/>　　○萍第十五<br/><br/>　　§叙事<br/><br/>　　《尔雅》曰：苹，萍也，(郭璞曰：江东谓之藻。)其大者蘋。周处《风土记》曰：萍蘋，芹菜之别名也。《吕氏春秋》曰：菜之美者，昆仑之蘋焉。《礼记》曰：季春之月，萍始生。《淮南子》曰：萍树根于水，木树根于土。《淮南万毕术》曰：老血变为萍。(聚血之精至黄泉。)《本草》曰：水萍一名水华，味辛寒，治暴热身痒。下水气，乌须发，久服轻身，生雷泽。<br/><br/>　　§事对<br/><br/>　　【浮水无根 渡江得实】许慎《说文》曰：苹，萍也。无根，浮水而生。《家语》曰：楚王渡江得萍实，大如斗，赤如日。剖而食之甜如蜜。<br/><br/>　　【生水泽 寄清池】《本草经》曰：水萍一名水华，味辛寒，生池泽水上。疗暴热身痒，下水气，胜酒。何晏诗曰：转蓬去其根，流飘从风移；芒芒四海途，悠悠焉可弥。愿为浮萍草，托身寄清池；且以乐今日，其后非所知。<br/><br/>　　【色青 华白】《范子·计然》曰：水萍出三辅，色清者善。《吴氏本草》曰：水萍一名水廉，生池泽水上。叶圆小，一茎一叶，根入水。五月华白，三月采，日干之。<br/><br/>　　【共祭祀 羞王公】《毛诗》曰：采蘋，大夫妻能循法度，则可以承先祖，共祭祀。《左传》曰：蘋蘩蕴藻之菜，可羞于王公。<br/><br/>　　§赋<br/><br/>　　【西晋夏侯湛《浮萍赋》】步长渠以游目兮，览随波之微草；纷漂潎以澄茂兮，羌孤生于灵沼。因纤根以自滋兮，乃逸荡乎波表；散圆叶以舒形兮，发翠彩以含缥。荫修鱼之华鳞兮，翳兰池之清潦。既澹淡以顺流兮，又雍容以随风；有缠薄于崖侧兮，或回滞乎湍中。纷上下而靡常兮，漂往来其无穷。仰熙阳曜，俯凭绿水；停不安处，行无定轨。流息则宁，涛扰则动；浮轻善移，势危易荡。似孤臣之介立，随排挤之所往。内一志以奉朝兮，外结心以绝党；萍出水而立枯兮，士失据而身枉。睹斯草而慷慨兮，固知直道之难爽。<br/><br/>　　§诗<br/><br/>　　【南齐刘绘《咏萍诗》】可怜池内萍，氛氲紫复青；巧随浪开合，能逐水低平；微根无所缀，细叶讵须茎；漂泊终难测，留连如有情。<br/><br/>　　【庾肩吾《赋得池萍诗》】风翻乍青紫，浪起时疏密；本欲叹无根，还惊能有实。<br/><br/>　　○苔第十六<br/><br/>　　§叙事<br/><br/>　　周处《风土记》曰：石发，水苔也。青绿色，皆生于石也。《尔雅》曰：藫，石衣也。(郭璞曰：水苔也。一名石发。)又《广雅》曰：石发，石衣也。《说文》曰：苔，水衣也。沈怀远《南越志》曰：海藻一名海苔，或曰海罗。生研石上。《广志》曰：空室无人行则生苔藓，或青或紫。一名圆藓，一名绿钱。<br/><br/>　　§事对<br/><br/>　　【石发 水衣】《尔雅》曰：藫，石衣也。郭璞注云：水苔也，一名石发，江东食之。张揖《广雅》曰：石发，石衣也。许慎《说文》曰：苔，水衣也。<br/><br/>　　【没阶 生阁】王智深《宋纪》曰：王微，字景玄，太保弘之弟子也。吏部尚书江湛爱其才用，举为吏部郎。陈病笃不受，因以与湛书告绝。足不逾阈，十有余载，栖迟于环堵之室，苔草没阶。谢庄《月赋》曰：陈思王初丧应刘，端忧多暇。绿苔生阁，芳尘凝榭，悄焉疚怀，弗怡中夜。<br/><br/>　　§赋<br/><br/>　　【梁江淹《青苔赋》】余凿山楹为室，有青苔焉。意之所之，故为是作。嗟青苔之依依兮，无色类而可方；必居闲而就寂，似幽意而深伤。故其处石，则松栝交阴，泉雨长注；横涧俯视，崩壁仰顾。悲凹险兮，唯流水而驰骛，遂能踦屈上生，班驳下布，异人贵其贞精，道士悦其回趣。咀松屑以高想，捧丹经而永慕。若其在水，则镜带湖沼，锦匝池林，春塘秀色，阳鸟好音。青郊未谢兮白日照，路贯千里兮绿草深；乃生水而摇荡，遂出波而沉淫。假青条兮葱翠，借黄华兮舒金。游梁之客，徒马疲而不能去；兔园之女，虽蚕饥而不自禁。寂兮如何？苔积网罗。视青蘼之杳杳，痛百代兮恨多，故其所诣，哀以情起。感以怨来，魂虑断绝，精念徘徊。睹彼木兰与豫章，既中绳而获夭；及薜荔与蘼芜，又怀芬而见表。至哉青苔之无用，吾孰知其多少。<br/><br/>　　§诗<br/><br/>　　【梁沈约《咏青苔诗》】绿阶已漠漠，泛水复绵绵；微根如欲断，轻丝似更联。长风隐细草，深堂没绮钱；萦郁无人赠，葳蕤徒可怜。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9599.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9601.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

