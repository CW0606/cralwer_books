<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷十四_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷十四全文,刘珍作品" />
<meta name="description" content="东观汉记校注原文阅读,东观汉记卷十四全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-252-3992.html";
var nextpage="novel-read-252-3994.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷十四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-252-3992.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷十四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:34:42<span class="divide">|</span></p>
<div class="page-body">
<div class="page-content">
<p>传九<br/><br/>　　宣秉<br/><br/>　　宣秉建武元年拜御史中丞，〔一〕上特诏御史中丞与司隶校尉、尚书令会同并专席而坐，故京师号曰「三独坐」。〔二〕御览卷二二五<br/><br/>　　〔一〕　「宣秉」，字巨公，冯翊云阳人，范晔后汉书卷二七有传。又见汪文台辑司马彪续汉书卷二。袁宏后汉纪卷六亦略载其事。<br/><br/>　　〔二〕　「故京师号曰『三独坐』」，此条书钞卷六一、卷一三三，类聚卷六九，御览卷七０九亦引，文字微异。<br/><br/>　　宣彪<br/><br/>　　宣彪官至玄菟太守。〔一〕范晔后汉书卷二七宣秉传李贤注<br/><br/>　　〔一〕　「宣彪」，事附见范晔后汉书卷二七宣秉传。<br/><br/>　　张湛<br/><br/>　　张湛，〔一〕字子孝，右扶风人。以笃行纯淑，乡里归德，虽居幽室闇处，自整顿，〔二〕三辅以为仪表。御览卷四０三<br/><br/>　　张湛为冯翊，〔三〕见府寺门即下。主簿进曰：「位尊德重，不宜自轻。」湛曰：「礼，下公门，〔四〕何谓轻哉？」　类聚卷二一<br/><br/>　　张湛为光禄勳，〔五〕帝临朝，或有惰容，湛辄谏其失。常乘白马，上每见湛，辄言「白马生且复谏矣」。〔六〕类聚卷九三<br/><br/>　　张湛，字子孝，为光禄大夫，〔七〕数正谏威仪不如法度者。湛常乘白马，上有异政，辄言「白马生且复谏矣」。〔八〕书钞卷五六<br/><br/>　　张湛，字子孝，为太子太傅，及郭后废，〔九〕因称疾不朝，〔一０〕拜太中大夫，病居中东门候舍，〔一一〕故时人号中东门君。帝数存问赏赐。后大司徒戴涉被诛，〔一二〕帝强起湛以代之。至朝堂，遗失嫂，〔一三〕因自陈疾笃，不能复任朝事，遂罢之。〔一四〕御览卷二四四<br/><br/>　　〔一〕　「张湛」，范晔后汉书卷二七有传。又见汪文台辑司马彪续汉书卷二。袁宏后汉纪卷七亦略载其事。<br/><br/>　　〔二〕　「自整顿」，「自」字上聚珍本有「必」字。按当有「必」字，范晔后汉书张湛传云：「居处幽室，必自修整。」<br/><br/>　　〔三〕　「张湛」，原误作「张堪」。张堪，字君游，南阳宛人，未曾为冯翊。而张湛于建武初年为左冯翊，见范晔后汉书本传、袁宏后汉纪卷七。此条下文「湛」字原亦误作「堪」，今一併校正。<br/><br/>　　〔四〕　「礼，下公门」，礼记曲礼云：「大夫士下公门，式路马。」郑玄注：「皆广敬也。」<br/><br/>　　〔五〕　「张湛为光禄勳」，建武五年，张湛为光禄勳。见范晔后汉书本传。<br/><br/>　　〔六〕　「辄言白马生且复谏矣」，此条御览卷八九四亦引，文字全同。<br/><br/>　　〔七〕　「为光禄大夫」，建武七年，张湛为光禄大夫。见范晔后汉书本传。<br/><br/>　　〔八〕　「辄言白马生且复谏矣」，此条类聚卷二四、卷四九，御览卷二四三亦引，字句稍略。<br/><br/>　　〔九〕　「郭后」，名圣通，建武二年，立为皇后。十七年，废为中山王太后。见范晔后汉书光武郭皇后纪。<br/><br/>　　〔一０〕「不朝」，此二字原无，书钞卷六五引有此二字，今据增补。<br/><br/>　　〔一一〕「中东门候舍」，范晔后汉书张湛传李贤注云：「汉官仪曰：『洛阳十二门，东面三门，最北门名上东门，次南曰中东门。每门校尉一人，秩二千石；司马一人，秩千石；候一人，秩六千石。』『候舍』，盖候之所居。」<br/><br/>　　〔一二〕「大司徒戴涉被诛」，建武十五年，戴涉为大司徒。二十年，下狱死。见范晔后汉书光武帝纪。<br/><br/>　　〔一三〕「遗失嫂」，「嫂」字下聚珍本有「便」字，范晔后汉书张湛传同。<br/><br/>　　〔一四〕「遂罢之」，此条书钞卷五六亦引，字句较略。<br/><br/>　　王丹<br/><br/>　　王丹，〔一〕字仲回，京兆人也。每岁农时，载酒肴，便于田头大树下饮食劝勉之，因留其馀酒肴而去。范晔后汉书卷二七王丹传李贤注<br/><br/>　　王丹闾里有丧忧，辄度其资用，教之俭约，因为其制日定葬，其亲丧不过留殡一月，其下以轻重为差。御览卷五五三<br/><br/>　　王丹资性清白，疾恶豪强。〔二〕时河南太守同郡陈遵，关西之大侠也。其友人丧亲，遵为护丧事，〔三〕赙助甚丰。〔四〕丹乃怀缣一疋，陈之于主人前，曰：「如丹此缣，出自机抒。」遵闻而有惭色。御览卷八一八<br/><br/>　　更始时，遵为大司马护军，出使匈奴，过辞于丹。〔五〕丹曰：「俱遭世反覆，〔六〕唯我二人为天地所遗。〔七〕今子当之绝域，无以相赠，赠子以不拜。」遂揖而别，遵甚悦之。〔八〕范晔后汉书卷二七王丹传李贤注<br/><br/>　　邓禹平三辅，粮乏，王丹上麦二千斛。禹高其节义，表丹领左冯翊。〔九〕御览卷八三八<br/><br/>　　王丹为太子少傅，蹇蹇正直。〔一０〕翰苑新书卷二八<br/><br/>　　司徒侯霸欲与王丹定交，〔一一〕丹被徵，霸遣子昱往。〔一二〕昱道遇丹，拜于车下，丹答之。昱曰：「家公欲与君投分，何为拜子孙耶？」丹曰：「君房有是言，〔一三〕王丹未之许。」〔一四〕御览卷五四二<br/><br/>　　王丹子有同门生丧亲，家在中山，白丹欲往奔慰。结侣将行，丹怒挞之五十，〔一五〕令寄缣二匹以祠焉。〔一六〕或问其故，丹曰：「交道之难，未易言也。」　御览卷八一八<br/><br/>　　王丹，字仲回，初有荐士于丹者，丹选举之，而后所举者陷罪，丹免，〔一七〕客惭自绝。〔一八〕俄而徵丹复为太子太傅，乃呼客见之，谓曰：「何量丹之薄？」不为设食以罚之，〔一九〕相待如旧。御览卷六三一<br/><br/>　　〔一〕　「王丹」，范晔后汉书卷二七有传。又见汪文台辑司马彪续汉书卷二。袁宏后汉纪卷五亦略载其事。此下四句原无，御览卷四三一引云：「王丹，字仲因，每岁农时，辄载酒肴于田间，候勤者与而劳之。」「仲因」乃「仲回」之讹。今据增补「王丹，字仲回」、「每岁农时」三句。「京兆人也」一句，系据御览卷四九一增补。聚珍本有此四句。<br/><br/>　　〔二〕　「资性清白，疾恶豪强」，此二句聚珍本连缀在首条「京兆人也」句下，叙事次序舛乱。此二句是概括语，下即叙述「资性清白，疾恶豪强」的具体事例，文理自当如此。御览卷四九一引与此相同，范晔后汉书王丹传叙事次序亦与此相同。<br/><br/>　　〔三〕　「遵为护丧事」，「遵」字下记纂渊海卷五八引有「亲」字。<br/><br/>　　〔四〕　「丰」，记纂渊海卷五八引作「厚」。<br/><br/>　　〔五〕　「过辞于丹」，此条初学记卷一八两引，一引此句下有「临诀」二字。<br/><br/>　　〔六〕　「俱遭世反覆」，「世」字原脱，类聚卷二九、御览卷五四二、合璧事类续集卷四六引有，今据增补。聚珍本作「时」，与御览卷四七八引同。此条初学记卷一八两引，一引此句作「俱遭时变」。<br/><br/>　　〔七〕　「地」，此字原脱，聚珍本有，初学记卷一八，类聚卷二九，御览卷四七八、卷五四二，合璧事类续集卷四六引亦有，今据增补。<br/><br/>　　〔八〕　「遵甚悦之」，此条书钞卷八五、六帖卷三四、鸣沙石室古籍丛残所收古类书亦引，文字较简。<br/><br/>　　〔九〕　「表丹领左冯翊」，范晔后汉书王丹传云：「禹表丹领左冯翊，称疾不视事，免归。后徵为太子少傅。」<br/><br/>　　〔一０〕「蹇蹇正直」，此条合璧事类后集卷四五亦引，字有讹误。姚本、聚珍本皆未辑录。<br/><br/>　　〔一一〕「司徒侯霸欲与王丹定交」，此句原舛误为「司徒侯覆欲王丹者定交」，聚珍本作「司徒侯霸欲与王丹定交」，书钞卷八五引作「侯霸欲与王丹定交」，今据以釐正。<br/><br/>　　〔一二〕「往」，聚珍本作「候」，书钞卷八五亦引作「候」，范晔后汉书王丹传同。<br/><br/>　　〔一三〕「君房」，侯霸字。<br/><br/>　　〔一四〕「王丹」，书钞卷八五引作「我」。<br/><br/>　　〔一五〕「丹怒挞之五十」，此句原作「丹怒而挞之」，今据范晔后汉书王丹传李贤注引校改。<br/><br/>　　〔一六〕「令寄缣二匹以祠焉」，此句原无「二匹」二字。范晔后汉书王丹传李贤注引作「寄帛二匹以祠焉」，今据增补「二匹」二字。<br/><br/>　　〔一七〕「丹免」，聚珍本作「丹坐免」。<br/><br/>　　〔一八〕「惭」，原误作「暂」，聚珍本不误，今据改。范晔后汉书王丹传亦作「惭」。<br/><br/>　　〔一九〕「设食」，范晔后汉书王丹传同，聚珍本作「设席食」。<br/><br/>　　陈遵<br/><br/>　　陈遵破匈奴，〔一〕诏赐駮犀剑。〔二〕书钞卷一二二<br/><br/>　　〔一〕　「陈遵」，字孟公，杜陵人，汉书卷九二有传。范晔后汉书卷二七王丹传、本书王丹传皆略载其事。<br/><br/>　　〔二〕　「诏赐駮犀剑」，「駮犀剑」三字原误作「骇犀剑」，姚本作「駮犀剑」，陈禹谟刻本书钞同，今据改正。按范晔后汉书冯石传云：石「为安帝所宠。帝尝幸其府，留饮十许日，赐駮犀具剑、佩刀、紫艾绶、玉玦各一」。可证字当作「駮」。「駮犀剑」，即以斑犀为装饰的剑。此条编珠卷二引作「光武赐陈导骇犀剑」，御览卷三四二引作「光武有骇犀之剑，以赐陈遵」，所引皆有讹误。聚珍本有陈导传，辑有「光武赐陈导骇犀剑」一条文字。「陈导」即「陈遵」之讹。<br/><br/>　　王良<br/><br/>　　王良，〔一〕字仲子，〔二〕东海人。少清高。为大司徒司直，〔三〕在位恭俭，妻子不入官舍，布被瓦器。时司徒吏鲍恢以事到东海，〔四〕过候其家，〔五〕而良妻布裙徒跣曳柴，〔六〕从田中归。恢告曰：「我司徒吏也，〔七〕故来受书，〔八〕欲见夫人。」妻曰：「妾是也。」恢乃下拜，歎息而还。〔九〕御览卷四三一<br/><br/>　　王良以疾归，一岁复徵，至荥阳，疾笃，不任进道，乃过其友人。友人不肯见，曰：「不有忠言奇谋而取大位，何其往来屑屑不惮烦也！」〔一０〕遂拒之。良惭，自后连徵，辄称疾。〔一一〕类聚卷七五<br/><br/>　　〔一〕　「王良」，范晔后汉书卷二七有传。又见汪文台辑司马彪续汉书卷二。袁宏后汉纪卷六亦略载其事。<br/><br/>　　〔二〕　「字仲子」，此下三句原无，聚珍本有，御览卷四一０引亦有，今据增补。<br/><br/>　　〔三〕　「司直」，司马彪续汉书百官志云：「世祖即位，以武帝故事，置司直，居丞相府，助督录诸州，建武十八年省也。」<br/><br/>　　〔四〕　「司徒吏」，聚珍本同，姚本作「司徒史」，类聚卷七０亦引作「司徒史」，与范晔后汉书王良传相合。司徒属官有长史一人，令史及御属三十六人。当时鲍恢为长史还是令史，不详。范书王良传载，建武六年，王良代宣秉为大司徒司直。袁宏后汉纪卷六作「司徒掾」。<br/><br/>　　〔五〕　「过」，原无此字，姚本、聚珍本有，类聚卷七０引亦有，今据增补。<br/><br/>　　〔六〕　「徒跣」，此二字原无，姚本、聚珍本有，书钞卷一二九、御览卷六九六、范晔后汉书王良传李贤注引亦有，今据增补。<br/><br/>　　〔七〕　「司徒吏」，姚本、聚珍本同，类聚卷七０引亦同，范晔后汉书王良传作「司徒史」。袁宏后汉纪卷六作「司徒掾」。<br/><br/>　　〔八〕　「受」，原作「授」，姚本、聚珍本作「受」，类聚卷七０亦引作「受」，今据改。<br/><br/>　　〔九〕　「歎息而还」，此条御览卷七０七亦引，文字较简略。<br/><br/>　　〔一０〕「屑屑」，忙碌不安定貌。<br/><br/>　　〔一一〕「辄称疾」，此条御览卷四一０引，文字微异。永乐大典卷二０三一一亦引，字句全同。<br/><br/>　　杜林<br/><br/>　　杜林于河西得漆书古文尚书经一卷，〔一〕每遭困厄，握抱此经。〔二〕御览卷六一九<br/><br/>　　杜林寄愧嚣地，〔三〕终不降志辱身，至簪蒿席草，不食其粟。〔四〕嚣乃出令曰：〔五〕「杜伯山天子所不能臣，诸侯所不能友，盖伯夷、叔齐耻食周粟。令且从师友之位，〔六〕须道开通，使顺其志。」林虽拘于嚣，而终不屈节。建武六年，弟成物故，嚣乃听林持丧东归。既遣而悔，追令刺客杨贤于陇坻遮杀之，贤见林身推鹿车，〔七〕载致弟丧，〔八〕乃歎曰：「当今之世，谁能行义？我虽小人，何忍杀义士。」因亡去。御览卷七七五<br/><br/>　　杜林，字伯山，扶风人。为侍御史。〔九〕先与郑兴同寓陇右，乃荐之。上乃徵兴为太中大夫。御览卷六三一<br/><br/>　　杜林上疏曰：〔一０〕「臣闻营河、雒以为民，刻肌肤以为刑，封疆画界以建诸侯，井田什一以供国用，三代之所同。及至汉兴，因时宜，趋时务，省烦苛，取实事，不苟贪高亢之论。是以去土中之京师，就关内之远都。除肉刑之重律，用髡钳之轻法。郡县不置世禄之家，农人三十而税一。〔一一〕政卑易行，礼简易从。民无愚智，〔一二〕思仰汉德，乐承汉祀。基业特起，不因缘尧。尧远于汉，民不晓信，言提其耳，终不悦谕。后稷近于周，民户知之，世据以兴，基由其祚，本与汉异。郊祀高帝，诚从民望，得万国之欢心，天下福应，莫大于此。民奉种祀，且犹世主，不失先俗。群臣佥荐鲧，考绩不成，九载乃殛。宗庙至重，众心难违，不可卒改。诗云：『不愆不忘，率由旧章。』明当尊用祖宗之故文章也。宜如旧制，以解天下之惑，合于易之所谓『先天而天不违，后天而奉天时』义。方军师在外，祭可且如元年郊祭故事。」司马彪续汉书祭祀志刘昭注<br/><br/>　　建武八年间，郡国比大水，〔一三〕涌泉盈溢。杜林以为仓卒时兵擅权作威，张氏虽皆降散，〔一四〕犹尚有遗脱，长吏制御无术，令得复炽，元元侵陵之所致也。上疏曰：「臣闻先王无二道，明圣用而治。见恶如农夫之务去草焉，芟夷蕴崇之，绝其本根，勿使能殖，畏其易也。古今通道，传其法于有根。狼子野心，奔马善惊。成王深知其终卒之患，故以殷氏六族分伯禽，七族分康叔，怀姓九宗分唐叔，捡押其姦宄，又迁其馀于成周，旧地杂俗，旦夕拘录，所以挫其强御之力，诎其骄咨之节也。及汉初兴，上稽旧章，合符重规，徒齐诸田，楚昭、屈、景，燕，赵，韩，魏之后，以稍弱六国强宗。邑里无营利之家，野泽无兼并之民，万里之统，海内赖安。后辄因衰麤之痛，胁以送终之义，故遂相率而陪园陵，无反顾之心。追观往法，政皆神道设教，强干弱枝，本支百世之要也。是以皆永享康宁之福，无憷惕之忧，继嗣承业，恭己而治，盖此助也。其被灾害民轻薄无累重者，两府遣吏护送饶穀之郡。或惧死亡，卒为佣赁，亦所以消散其口，救赡全其性命也。昔鲁隐有贤行，将致国于桓公，乃留连贪位，不能早退。况草创兵长，卒无德能，直以扰乱，乘时擅权，作威玉食，狙猱之意，徼幸之望，曼延无足，张步之计是也。小民负县官不过身死，负兵家灭门殄世。陛下昭然独见成败之端，或属诸侯官府，元元少得举首仰视，而尚遗脱，二千石失制御之道，令得复昌炽从横。比年大雨，水潦暴长，涌泉盈溢，灾坏城郭官寺，吏民庐舍，溃徒离处，溃成坑坎。臣闻水，阴类也。易卦『地上有水比』，言性不相害，故曰乐也。而猥相毁垫沦失，常败百姓安居。殆阴下相为蠹贼，有小大胜负不齐，均不得其所，侵陵之象也。诗云：『畏天之威，于时保之。』唯陛下留神明察，往来惧思，天下幸甚。」司马彪续汉书五行志刘昭注<br/><br/>　　杜林，字伯山，迁大司徒司直。〔一五〕百僚知林以明德用，甚尊惮之。书钞卷六二<br/><br/>　　杜林，字伯山，〔一六〕为光禄勳，〔一七〕周密敬慎，选举称平，郎有好学，辄见诱进。书钞卷五三<br/><br/>　　杜林，字伯山，与马援同乡里，〔一八〕素相亲厚。援从南方还，时林马适死，援令子持马一匹遗林，曰：「朋友有车马之馈，可具以备乏。」林受之。居数月，林遣子奉书曰：「将军内施九族，外有宾客，〔一九〕望恩者多。林父子两人食列卿禄，常有盈，今送钱五万。」援受之，谓子曰：「人当以此为法，是伯山所以胜我也。」〔二０〕御览卷八九四<br/><br/>　　王又以师数加馈遗，〔二一〕林不敢受，常辞以道上禀假有馀，苦以车重，无所置之。范晔后汉书卷二七杜林传李贤注<br/><br/>　　杜林代张纯为大司空，〔二二〕务于无为。〔二三〕类聚卷四七<br/><br/>　　〔一〕　「杜林」，范晔后汉书卷二七有传。又见汪文台辑司马彪续汉书卷二。<br/><br/>　　〔二〕　「握抱此经」，此条书钞卷一０一亦引，字句较略。<br/><br/>　　〔三〕　「杜林寄愧嚣地」，「地」字原脱，姚本、聚珍本有，御览卷九九七、范晔后汉书杜林传李贤注引亦有此字，今据增补。此下二句事类赋卷一六引作「杜林寄愧嚣而终不屈节」。<br/><br/>　　〔四〕　「至簪蒿席草，不食其粟」，此二句原窜至下文「杜伯山天子所不能臣」句下，今据姚本、聚珍本和御览卷九九七、范晔后汉书杜林传李贤注所引校正。文选卷五九任昉刘先生夫人墓志李善注引云：「梁统与杜林书曰：『君非愧嚣，不降志辱身，至簪蒿席草，不食其粟。』」以「至簪蒿席草」云云为梁统与杜林书中语，与此不同。<br/><br/>　　〔五〕　「嚣」，原无此字，据文义当有「嚣」字，聚珍本有，今据增补。<br/><br/>　　〔六〕　「令」，聚珍本同，范晔后汉书杜林传作「今」。<br/><br/>　　〔七〕　「鹿车」，一种小车。御览卷七七五引风俗通义云：「鹿车窄小，裁容一鹿也。或云乐车，乘牛马者，剉斩饮饲达曙，今乘此虽为劳极，然入传舍，偃卧无忧，故曰乐车。无牛马而能行者，独一人所致耳。」<br/><br/>　　〔八〕　「弟」，御览卷四二０引同，范晔后汉书杜林传亦同，聚珍本作「成」。<br/><br/>　　〔九〕　「为侍御史」，原脱「侍」字，姚本、聚珍本有，类聚卷五三引亦有此字，范晔后汉书杜林传同，今据增补。<br/><br/>　　〔一０〕「杜林上疏曰」，司马彪续汉书祭祀志云：建武「七年五月，诏三公曰：『汉当郊尧。其与卿大夫、博士议。』」杜林认为汉业特起，功不缘尧，遂上此疏。范晔后汉书杜林传亦载此事。<br/><br/>　　〔一一〕「税」，姚本、聚珍本作「取」。<br/><br/>　　〔一二〕「民无」，姚本作「无有」，聚珍本作「人无」，范晔后汉书杜林传李贤注引同。<br/><br/>　　〔一三〕「比」，聚珍本作「七」，误。<br/><br/>　　〔一四〕「张氏虽皆降散」，「张氏」谓张步。建武初，步据有齐地，后光武帝讨步，步降，封为安丘侯，与家属居洛阳。八年夏，步携妻子逃奔临淮，与弟弘、蓝欲招其旧部，乘船入海，被琅邪太守陈俊追杀。事详范晔后汉书张步传。<br/><br/>　　〔一五〕「大司徒司直」，司马彪续汉书百官志云：「世祖即位，以武帝故事，置司直，居丞相府，助督录诸州，建武十八年省也。」<br/><br/>　　〔一六〕「字伯山」，原误作「字仲子」。<br/><br/>　　〔一七〕「为光禄勳」，建武十一年，杜林代郭宪为光禄勳。见范晔后汉书杜林传。<br/><br/>　　〔一八〕「同」，原脱此字，聚珍本有，范晔后汉书杜林传李贤注引亦有此字，今据增补。<br/><br/>　　〔一九〕「有」，事类赋卷二一引作「存」。按二字于义皆通。「存」，恤养。<br/><br/>　　〔二０〕「是伯山所以胜我也」，此条类聚卷六六、御览卷八三五亦引，字句大同小异。<br/><br/>　　〔二一〕「王又以师数加馈遗」，建武十九年，皇太子疆废为东海王，以杜林为王傅。此所谓「王」，即指东海王疆。此句姚本、聚珍本作「王以师故数加馈遗」，其上又有「林为东海王傅」一句。二本所增，系据范晔后汉书杜林传。<br/><br/>　　〔二二〕「杜林代张纯为大司空」，此文有误。据范晔后汉书光武帝纪，建武二十二年冬十月，大司空朱浮免，光禄勳杜林为大司空。二十三年秋八月，杜林卒。冬十月，太僕张纯为大司空。又杜林传云：建武二十二年，「代朱浮为大司空」。张纯传云：建武「二十三年，代杜林为大司空」。与光武帝纪相合。<br/><br/>　　〔二三〕「务于无为」，此条御览卷二０八亦引，字句全同。<br/><br/>　　郭丹<br/><br/>　　郭丹，〔一〕字少卿，南阳人。累世千石，父稚为丹买田宅居业。丹为司徒，〔二〕视事五年，薨。赐送甚宠，〔三〕百官会朝，诏问丹家，时宗正刘匡对曰：「郭丹为三公，典牧州郡，田亩不增。」御览卷八二一<br/><br/>　　郭丹从师长安，买符入函谷关，〔四〕乃慨然歎曰：「丹不乘使者车，终不出关。」既至京师，尝为都讲，诸儒咸钦重之。〔五〕更始二年，三公举丹贤能，徵为谏议大夫，持节使归南阳，安集受降。丹自去家十有二年，〔六〕果乘高车出关，如其志。〔七〕书钞卷一三九<br/><br/>　　郭丹为更始谏议大夫，使南阳，安集受降。更始败，〔八〕丹无所归节传，以弊布缠裹节，如担负状，昼伏夜行，求谒更始妻子，奉还节传，因归乡里。书钞卷一三０<br/><br/>　　郭丹为郡功曹，荐阴亶、程胡、鲁歆自代。太守杜诗曰：「古者卿士让位，今功曹稽古经，〔九〕可为至德。编署黄堂，〔一０〕以为后法。」〔一一〕御览卷二六四<br/><br/>　　郭丹师事公孙昌，敬重，常持蒲编席，人异之。〔一一〕御览卷七０九<br/><br/>　　郭丹为司徒，在朝名清廉公正。〔一二〕类聚卷四七<br/><br/>　　〔一〕　「郭丹」，范晔后汉书卷二七有传。又见汪文台辑谢承后汉书卷一。袁宏后汉纪卷九亦略载其事。<br/><br/>　　〔二〕　「丹为司徒」，此下各句当在郭丹传篇末。<br/><br/>　　〔三〕　「赐送甚宠」，此下二句原无，路子复藏明抄本、徐氏明抄本、五川居士藏明抄本、傅增湘藏明抄本、清四录堂抄本书钞卷三八引皆有此二句，今据增补。<br/><br/>　　〔四〕　「符」，书钞卷四０、卷五六，初学记卷一二，御览卷二二三、卷七七三引同。御览卷七七八引作「传」，卷八二八引作「繻」。按「传」即符信，「繻」亦为符信。汉书终军传记载：「初，军从济南当诣博士，步入关，关吏予军繻。军问：『以此何为？』吏曰：『为复传，还当以合符。』军曰：『大丈夫西游，终不复传还。』弃繻而去。」颜师古注引张晏云：「繻，符也。书帛裂而分之，若券契矣。」又引苏林云：「繻，帛边也。旧关出入皆以传。传烦，因裂繻头合以为符信也。」汉代关符制度大略如此。<br/><br/>　　〔五〕　「钦」，范晔后汉书郭丹传作「敬」。<br/><br/>　　〔六〕　「丹自去家十有二年」，御览卷七七八引同，范晔后汉书郭丹传亦同，书钞卷四０引仅无「有」字，聚珍本无「丹」、「有」二字。而书钞卷五六引作「自去家十有三年」，姚本和初学记卷一二、御览卷二二三引作「自去家十三年」。<br/><br/>　　〔七〕　「如其志」，此条合璧事类别集卷八引作「郭丹初之长安，过宛，从宛人陈兆买入关符，以入函谷关。既入，封符乞人，曰：『不乘使车不出关。』丹自入关后，十二年不归，后如关，竟如本志」。六帖卷九、类聚卷六所引与合璧事类别集卷八文字稍有不同，初学记卷七、范晔后汉书郭丹传李贤注所引较为简略。「陈兆」，六帖卷九引同，类聚卷六、范晔后汉书郭丹传李贤注皆引作「陈桃」，聚珍本亦作「陈桃」。<br/><br/>　　〔八〕　「更始败」，此下二句御览卷六八一引作「更始败，诸将军悉归上，普获封爵，丹无所归节传」，聚珍本同，惟「获」字作「赐」。<br/><br/>　　〔九〕　「今功曹稽古经」，「稽」字下聚珍本有「含」字，文选卷四六任昉王文宪集序李善注引同。按史记周本纪正义引括地志云：「诗云：『虞、芮质厥成。』毛苌云：『虞、芮之君相与争田，久而不平，乃相谓曰：「西伯仁人，盍往质焉。」乃相与朝周。入其境，则耕者让畔，行者让路。入其邑，男女异路，斑白不提挈。入其朝，士让为大夫，大夫让为卿。二国君相谓曰：「我等小人，不可履君子之庭。」乃相让所争地以为閒原。』」杜诗说郭丹「稽古经」，即指此。<br/><br/>　　〔一０〕「黄堂」，太守处理公务之所。<br/><br/>　　〔一一〕「以为后法」，六帖卷七七也引有以上一段文字，但较此简略。<br/><br/>　　〔一二〕「常持蒲编席，人异之」，此二句聚珍本作「常待重编席，显异之」。按「常」，与「尝」字通。古人席地而坐，蒲席厚软，「持蒲编席」，表示敬重。「重编席」，即双层的席子。用这种席子相待，也是敬重的表示。<br/><br/>　　〔一三〕「在朝名清廉公正」，此条御览卷二０七亦引。书钞卷三八、卷五二引仅无「名」字，馀全同。<br/><br/>　　吴良<br/><br/>　　吴良，〔一〕字大仪，齐国临淄人，以清白方正称于乡里。为郡议曹掾，正旦掾入贺，〔二〕太守门下掾王望前言曰：「齐郡败乱，遭离盗贼，人民飢饿，不闻鸡鸣狗吠之音。〔三〕明府视事五年，土地开闢，盗贼灭息，五穀丰熟，家给人足。今日岁首，诚上雅寿。」掾皆称万岁。〔四〕良跪曰：〔五〕「门下掾佞谄，〔六〕明府无受其觞。〔七〕盗贼未弭，〔八〕人民困乏，〔九〕不能家给人足。于今议曹掾尚无葱，〔一０〕宁为家给人足耶？」望曰：〔一一〕「议曹惰寙，自无葱，宁足为不家给人足邪？」太守曰：「此生言是。」遂不举觞，赐鳆鱼百枚。宴罢，〔一二〕教署功曹，良耻以言受官，不拜。御览卷四二七<br/><br/>　　良习大夏侯尚书。〔一三〕范晔后汉书卷二七吴良传李贤注<br/><br/>　　吴良以清白方正称，东平王苍辟为西曹掾，数谏正苍，多善策。苍上表荐良。御览卷二四九<br/><br/>　　东平王苍荐吏吴良，〔一四〕上以章示公卿，曰：「前见良头鬚皎然，〔一五〕衣冠甚伟，求贤助国，宰相之职，萧何荐韩信，〔一六〕设坛即拜，不复考试，以良为议郎。」〔一七〕御览卷六三一<br/><br/>　　永平中，车驾出，信阳侯阴就干车骑，突卤簿。车府令齐国徐匡钩就车，〔一八〕收奴送狱。〔一九〕诏书遣匡，自繫。〔二０〕吴良上书言：「信阳侯骄慢，干突车骑，〔二一〕无人臣礼，大不敬，〔二二〕匡执法守正而下狱，臣恐政化由是堕矣。」〔二三〕于是诏出匡，左迁即丘长。〔二四〕书钞卷五五<br/><br/>　　吴良为司徒长史，以清白方正称。〔二五〕书钞卷三七<br/><br/>　　〔一〕　「吴良」，范晔后汉书卷二七有传。<br/><br/>　　〔二〕　「正旦掾入贺」，此句姚本、聚珍本作「岁旦与掾吏入贺」，书钞卷三七、御览卷二六四皆引作「岁旦与掾史入贺」，范晔后汉书吴良传同。此「掾」指郡中诸曹掾史。<br/><br/>　　〔三〕　「狗」，姚本、聚珍本和范晔后汉书吴良传李贤注引皆作「犬」。<br/><br/>　　〔四〕　「掾」，姚本和御览卷五三九、范晔后汉书吴良传李贤注引作「掾史」，聚珍本作「掾吏」。<br/><br/>　　〔五〕　「良跪曰」，此句书钞卷一二九，御览卷五三九、卷九三八引同，姚本、聚珍本和范晔后汉书吴良传李贤注引皆作「良时跪曰」，书钞卷三七引作「良终于下坐勃然作进曰」，御览卷二六四引作「良于下席勃然进曰」。<br/><br/>　　〔六〕　「门下掾佞谄」，此句御览卷五三九、范晔后汉书吴良传李贤注引皆同，姚本、聚珍本作「门下掾谄佞」，书钞卷一二九引作「门下掾侮谄」。御览卷九三八引作「门下侯谄」，字有讹脱。书钞卷三七引作「望，佞邪之人，欺谄无状」，御览卷二六四引同，仅无「望」字。按以上诸书所引，字句间有异同，似以书钞卷三七所引接近原貌。<br/><br/>　　〔七〕　「明府无受其觞」，此句书钞卷三七、御览卷二六四皆引作「愿勿受其觞」。<br/><br/>　　〔八〕　「弭」，书钞卷一二九引同，姚本、聚珍本作「尽」，御览卷五三九、范晔后汉书吴良传李贤注亦引作「尽」。<br/><br/>　　〔九〕　「民」，御览卷五三九引同，姚本、聚珍本和范晔后汉书吴良传李贤注引作「庶」。<br/><br/>　　〔一０〕「于今议曹掾尚无葱」，此句姚本、聚珍本和范晔后汉书吴良传李贤注引作「今良曹掾，尚无葱」，书钞卷一二九引同，仅无「良」字，御览卷五三九引亦同，仅无「今」字。<br/><br/>　　〔一一〕「望曰」，此下四句原无，姚本、聚珍本和范晔后汉书吴良传李贤注引有，今据增补。<br/><br/>　　〔一二〕「宴罢」，此下四句御览卷二六四引作「宴罢，转良为功曹，耻以言受进，终不肯谒」。书钞卷三七引「耻」上有「良」字，末句无「肯」字，馀与御览卷二六四引同。聚珍本无「宴罢」二字，「耻」上有「良」字，馀与御览引全同。御览卷九三八引作「教署功曹，良耻以言受官，遂不肯谒」。<br/><br/>　　〔一三〕「良习大夏侯尚书」，此句聚珍本在上条「为郡议曹掾」句前。按范晔后汉书吴良传载东平王刘苍上疏荐吴良云：「躬俭安贫，白首一节，又治尚书，学通师法。」此处李贤注引东观汉记「良习大夏侯尚书」一句。据此，「良习」云云也可能是刘苍疏中之语。<br/><br/>　　〔一四〕「东平王苍荐吏吴良」，「苍」字下书钞卷五六引有「上疏」二字。<br/><br/>　　〔一五〕「前见良头鬚皎然」，此下四句原无，聚珍本有，又御览卷三七四引云：「吴良为东平王所荐，诏曰：『前见良头鬚皎然，衣冠甚伟，求贤助国，宰相之职，今以良为议郎。』」今据增补。范晔后汉书吴良传载显宗语，与此略同。<br/><br/>　　〔一六〕「荐」，书钞卷五六引作「举」。<br/><br/>　　〔一七〕「以良为议郎」，「以」字上聚珍本和书钞卷五六、御览卷三七四引有「今」字，范晔后汉书吴良传同，当据增补。此条类聚卷五三亦引，字有脱漏。<br/><br/>　　〔一八〕「钩」，范晔后汉书吴良传李贤注云：「留也。」王先谦集解引惠栋云：「王幼学云：『古兵有钩有镶，引来曰钩，推去曰镶。』」<br/><br/>　　〔一九〕「收奴送狱」，此句聚珍本作「收御者送狱」，范晔后汉书吴良传同。书钞卷三七、御览卷二三０引作「收送狱」。按此句当以聚珍本为是。<br/><br/>　　〔二０〕「自繫」，此句有脱字。聚珍本作「匡自繫狱」，范晔后汉书吴良传同。书钞卷三七引作「自繫狱」，御览卷二三０引作「自繫不出」。<br/><br/>　　〔二一〕「干突车骑」，此句原无，御览卷二三０引有，今据增补。<br/><br/>　　〔二二〕「大不敬」，此句原无，御览卷二三０引有，今据增补。<br/><br/>　　〔二三〕「臣恐政化由是堕矣」，此句聚珍本作「恐政化由是而坠」，书钞卷三七引作「恐政化由是而隳矣」，御览卷二三０引作「臣恐陛下政化由是隳矣」。范晔后汉书吴良传作「臣恐圣化由是而弛」。文字虽异，意思相同。<br/><br/>　　〔二四〕「即丘」，县名，属东海郡。书钞卷三七引作「昴丘」，误。按范晔后汉书吴良传载：「帝虽赦匡，犹左转良为即丘长。」是左迁者为吴良，而不是徐匡，「左迁即丘长」句上有脱文。<br/><br/>　　〔二五〕「以清白方正称」，此条书钞卷六八、御览卷二０九亦引。<br/><br/>　　承宫<br/><br/>　　承宫，〔一〕字少子，琅邪姑幕人。〔二〕少孤，年八岁，人令牧豕。〔三〕乡里徐子盛明春秋经，授诸生数百人。宫过其庐下，见诸生讲诵，好之，因弃猪而听经。〔四〕猪主怪不还，行索，见宫，〔五〕欲笞之。〔六〕门下生共禁止，因留精舍门下，〔七〕拾薪，〔八〕执苦数年，〔九〕遂通经。御览卷九０三<br/><br/>　　承宫遭王莽篡位，天下扰攘，盗贼并起，宫遂避世汉中。建武四年，将妻子之华阴山谷，〔一０〕耕种禾黍，临熟，人就认之，宫悉推与而去，由是显名。类聚卷二一<br/><br/>　　永平中，徵承宫为博士，迁左中郎将。〔一一〕数纳忠谏，论议切直，名播匈奴。时单于遣使求欲得见宫，诏勅宫自整饰。宫对曰：「夷狄炫名，非识实也。臣状丑，不可以示远，宜选长大威容者。」帝乃以大鸿胪魏应代之。御览卷三八二<br/><br/>　　〔一〕　「承宫」，范晔后汉书卷二七有传。又见汪文台辑谢承后汉书卷一、司马彪续汉书卷三。袁宏后汉纪卷一０亦略载其事。<br/><br/>　　〔二〕　「姑幕」，二字原无，聚珍本有，御览卷三八四引作「姑苏」，字虽然讹误，然而可证原书有「姑幕」二字，今据增补。范晔后汉书承宫传云：宫「琅邪姑幕人也」。<br/><br/>　　〔三〕　「人令牧豕」，此句姚本、聚珍本和类聚卷六四、御览卷三八四引皆作「为人牧猪」。<br/><br/>　　〔四〕　「弃」，御览卷三八四引同，御览卷六一一、范晔后汉书承宫传李贤注引续汉书亦作「弃」。姚本、聚珍本作「忘」，类聚卷六四引作「亡」。按三字于义皆通。<br/><br/>　　〔五〕　「行索，见宫」，此二句类聚卷六四引作「行求索，见宫」，文气较顺。御览卷三八四引作「来索，见宫」，「来」乃「求」字之讹。姚本、聚珍本作「行求索，见生」，「生」乃「宫」字之讹。<br/><br/>　　〔六〕　「之」，原无此字，姚本、聚珍本有，类聚卷六四、御览卷三八四引亦有，今据增补。<br/><br/>　　〔七〕　「精舍」，精庐，学舍。<br/><br/>　　〔八〕　「拾薪」，聚珍本作「樵薪」，御览卷三八四引同。<br/><br/>　　〔九〕　「执苦数年」，范晔后汉书承宫传、御览卷六一一引续汉书同。聚珍本作「执苦数十年」。<br/><br/>　　〔一０〕「华阴山谷」，姚本、聚珍本同，御览卷四二四、卷八二二引亦同。类聚卷八五引作「蒙阴山谷」，范晔后汉书承宫传作「蒙阴山」。按华阴为弘农郡属县，在华山之北。蒙阴为泰山郡属县，境内有蒙山。<br/><br/>　　〔一一〕「左中郎将」，原脱「将」字，聚珍本有，范晔后汉书承宫传亦有此字，今据增补。左中郎将，隶属光禄勳，秩比二千石，主左署郎。<br/><br/>　　郑均<br/><br/>　　郑均，〔一〕字仲虞，任城人也。治尚书，好黄老，澹泊无欲，清静自守，不慕游宦。兄仲，为县游徼，颇受礼遗。均数谏止，不听，即脱身出作。〔二〕岁馀，得数万钱，归以与兄，曰：「钱尽可复得，为坐吏赃，终身捐弃。」兄感其语，遂为廉洁，称清白吏。〔三〕御览卷五一五<br/><br/>　　均失兄，养孤兄子甚笃，〔四〕已冠娶，出令别居，并门，尽推财与之，使得一尊其母，然后随护视振给之。范晔后汉书卷二七郑均传李贤注<br/><br/>　　郑均，字仲虞，拜侍御史，引见极问，乃上封事。上甚悦，赐车马衣服。〔五〕书钞卷六二<br/><br/>　　均遣子英奉章诣阙，〔六〕诏召见英，问均所苦，赐以冠帻钱布。范晔后汉书卷二七郑均传李贤注<br/><br/>　　赐羊一头，〔七〕酒二斗，终其身。范晔后汉书卷二七郑均传李贤注<br/><br/>　　郑均，字仲虞，为尚书，淡泊无欲。章帝东巡，过任城，乃幸均舍，敕赐尚书禄，以终其身，〔八〕故时人号为「白衣尚书」。书钞卷六０<br/><br/>　　〔一〕　「郑均」，范晔后汉书卷二七有传。又见汪文台辑谢承后汉书卷一。<br/><br/>　　〔二〕　「作」，原无此字，姚本、聚珍本有，类聚卷六六、御览卷八三五引亦有，今据增补。有「作」字，于义较长。<br/><br/>　　〔三〕　「称清白吏」，此条范晔后汉书郑均传李贤注亦引，然仅有「兄仲」二句。<br/><br/>　　〔四〕　「均失兄，养孤兄子甚笃」，御览卷五一二引作「郑均好义笃实，事寡嫂，收儿，恩礼甚至」。「收儿」句有脱文，疑当作「收孤儿」。<br/><br/>　　〔五〕　「上甚悦，赐车马衣服」，书钞卷六二另引东观汉记无此二句，而有「月馀，迁尚书」二句。此条姚本、聚珍本皆未加辑录。<br/><br/>　　〔六〕　「均遣子英奉章诣阙」，此句上姚本有「均屡辟不诣，公车特徵，再迁尚书，肃宗敬重之，后以病告归」五句，聚珍本「再迁尚书」一句作「月馀，迁尚书」，其上又有「拜侍御史」一句，馀与姚本同。按姚本、聚珍本增出的文字似据范晔后汉书郑均传删补，为使文义完整，置于此句之上。<br/><br/>　　〔七〕　「终其身」，此条上姚本、聚珍本有「元和元年，与毛义」七字。按范晔后汉书郑均传云：「元和元年，诏告庐江太守、东平相曰：『议郎郑均，束脩安贫，恭俭节整，前在机密，及病致仕，守善贞固，黄髮不怠。又前安邑令毛义，躬履逊让，……其赐均、义穀各千斛，常以八月长吏存问，赐羊酒，显兹异行。』明年，帝东巡过任城，乃幸均舍，勅赐尚书禄，以终其身。」由此可以看出范书李贤注所引大意。姚本、聚珍本所增七字，系撮取范书大意缀补。<br/><br/>　　〔八〕　「以终其身」，原无此句，姚本、聚珍本有，鸣沙石室古籍丛残古类书、类聚卷四八、御览卷二一二引亦皆有此句，今据增补。<br/><br/>　　赵温〔一〕<br/><br/>　　赵典兄子温，〔二〕初为京兆郡丞，〔三〕歎曰：「大丈夫生当雄飞，安能雌伏！」〔四〕遂弃官而去。后官至三公。〔五〕御览卷二五三<br/><br/>　　〔一〕　「赵温」，字子柔，蜀郡成都人，范晔后汉书卷二七赵典传略载其事。又见汪文台辑谢承后汉书卷一、华阳国志卷一巴志。<br/><br/>　　〔二〕　「赵典兄子温」，聚珍本无此句，而有「赵温，字子柔，蜀郡成都人」三句。此句六帖卷四一引作「赵温子柔」，「温」字下脱「字」字。<br/><br/>　　〔三〕　「初为京兆郡丞」，姚本无「郡」字，陈禹谟刻本书钞卷三二、唐类函卷六三引同。孔广陶校注本书钞卷三二、六帖卷四一引有「郡」字。按两汉时人皆不称京兆为郡，此「郡」字当系衍文。<br/><br/>　　〔四〕　「大丈夫生当雄飞，安能雌伏」，书叙指南卷一一飢寒贫贱下云：「贱贫曰雌伏。」即本此。其下注云：「东观记赵温。」<br/><br/>　　〔五〕　「后官至三公」，范晔后汉书赵典传云：「典兄子谦，谦弟温，相继为三公。……温字子柔，初为京兆丞，歎曰：『大丈夫当雄飞，安能雌伏！』遂弃官去。……献帝西迁都，为侍中，同舆辇至长安，封江南亭侯，代杨彪为司空，免，顷之，复为司徒，录尚书事。」据献帝纪，初平四年，太常赵温代杨彪为司空，旋免。兴平元年，由卫尉为司徒，录尚书事，建安十三年免。<br/><br/>　　桓谭<br/><br/>　　桓谭，〔一〕字君山，〔二〕少好学，遍治五经，能文，有绝才，喜非毁俗儒，由是多见排抑。哀、平时，位不过郎。书钞卷一００<br/><br/>　　光武即位，拜议郎。〔三〕文选卷五刘峻辩命论李善注<br/><br/>　　中家子为之保役，〔四〕受计上疏，趋走俯伏，譬若臣僕，坐而分利。〔五〕范晔后汉书卷二八桓谭传李贤注<br/><br/>　　贾人多通侈靡之物，罗纨绮绣，杂綵玩好，以淫人耳目，而竭尽其财。是为下树奢媒而置贫本也。求人之俭约富足，何可得乎？夫俗难卒变，而人不可暴化。宜抑其路，使之稍自衰焉。范晔后汉书卷二八桓谭传李贤注<br/><br/>　　矫称孔丘，为谶记以误人主。〔六〕范晔后汉书卷二八桓谭传李贤注<br/><br/>　　桓谭讥讪图谶，〔七〕有诏会议灵台所处，〔八〕上谓桓谭曰：「天下事吾欲以谶决之，〔九〕何如？」谭默然良久，曰：「臣不读谶。」上问其故，谭复极言谶之非经。上大怒，曰：「桓谭非圣无法，将下斩之。」谭叩头流血，良久得解。由是失旨，〔一０〕遂不复转迁，出为六安郡丞。之官，意忽忽不乐，道病卒，时年七十馀。御览卷四八三<br/><br/>　　光武读之，勅言卷大，令皆别为上下，凡二十九篇。〔一一〕范晔后汉书卷二八桓谭传李贤注<br/><br/>　　琴道未毕，但有发首一章。〔一二〕范晔后汉书卷二八桓谭传李贤注<br/><br/>　　桓谭，字君山，沛人。章帝元和中，行巡狩，至沛，令使者祠谭冢，乡里以为荣。〔一三〕御览卷五二六<br/><br/>　　〔一〕　「桓谭」，范晔后汉书卷二八有传。又见汪文台辑谢承后汉书卷一。袁宏后汉纪卷四亦略载其事。<br/><br/>　　〔二〕　「字君山」，此下三句原无，文选卷五四刘峻辩命论李善注引，今据增补。<br/><br/>　　〔三〕　「拜议郎」，此条文字之下原引有诏会云台，桓谭非谶事，为避免与下文重複，今删去。<br/><br/>　　〔四〕　「中家」，赀产为中等之家。<br/><br/>　　〔五〕　「坐而分利」，桓谭拜议郎，上疏陈时政所宜。此条文字与下条文字皆为疏中语。此疏范晔后汉书桓谭传载之较详。<br/><br/>　　〔六〕　「为谶记以误人主」，光武帝信谶，多以决嫌疑。桓谭上疏抨击谶记，此段文字即疏中语。<br/><br/>　　〔七〕　「桓谭讥讪图谶」，原无此句，聚珍本有，书钞卷九六两引亦有此句，今据增补。<br/><br/>　　〔八〕　「处」，原无此字，姚本、聚珍本有，书钞卷七七、御览卷二五三引亦有，今据增补。<br/><br/>　　〔九〕　「以」，原脱此字，聚珍本有，书钞卷七七、卷九六，文选卷五四刘峻辩命论李善注亦有，今据增补。<br/><br/>　　〔一０〕「由是失旨」，此下诸句原无，仅有「出为六安郡丞」一句。文选卷五四刘峻辩命论李善注引云：「谭叩头流血，乃贳，由是失旨，遂不复转迁，出补六安太守丞。之官，意不乐，道病卒。」书钞卷七七引云：「帝怒，出为六安郡丞，意不乐，道病卒。」御览卷二五三引云：「……上大怒曰：『桓谭非圣无法，将下斩之。』谭叩头流血，良久乃得解。出为六安郡丞。意忽忽不乐，病卒，时年七十馀。」今据三书所引增补。<br/><br/>　　〔一一〕「凡二十九篇」，范晔后汉书桓谭传云：「初，谭著书言当世行事二十九篇，号曰新论，上书献之，世祖善焉。」其下李善引此条文字作注。聚珍本已摘取范书文字补于此条文字之上，以使文义完整可读。据李贤注，新论诸目次第为一本造，二王霸，三求辅，四言体，五见徵，六谴非，七启寤，八袪蔽，九正经，十识通，十一离事，十二道赋，十三辨惑，十四述策，十五闵友，十六琴道。本造、述策、闵友、琴道各一篇，其馀分为上下两篇，总计二十八篇。大概在新论原本中，本造、述策、闵友三目中有一目分为上下两篇。<br/><br/>　　〔一二〕「但有发首一章」，此条玉海卷一一０亦引，文字全同。<br/><br/>　　〔一三〕「乡里以为荣」，此条类聚卷三八亦引，文字略有不同。<br/><br/>　　冯衍〔一〕<br/><br/>　　其先上党潞人，曾祖父奉世徒杜陵。范晔后汉书卷二八冯衍传李贤注<br/><br/>　　野王生座，袭父爵为关内侯，座生衍。范晔后汉书卷二八冯衍传李贤注<br/><br/>　　冯衍说吴汉曰：〔二〕「得道之兵，鼓不振尘。」　文选卷一０潘岳西征赋李善注<br/><br/>　　衍更始时为偏将军，与鲍永相善。更始即败，固守不以时下。建武初，为扬化大将军掾，辟邓禹府，数奏记于禹，陈政言事。〔三〕曰：「衍闻明君不恶切悫之言，以测幽冥之论；忠臣不顾争引之患，以达万机之变。是故君臣两兴，功名兼立，铭勒金石，令问不忘。今衍幸逢宽明之日，将值危言之时，〔四〕岂敢拱默避罪，而不竭其诚哉！伏念天下离王莽之害久矣。始自东郡之师，〔五〕继以西海之役，〔六〕巴、蜀没于南夷，〔七〕缘边破于北狄，〔八〕远征万里，暴兵累年，祸挐未解，兵连不息，刑法弥深，赋敛愈重。众疆之党，横击于外，百僚之臣，贪残于内，元元无聊，飢寒并臻，父子流亡，夫妇离散，庐落丘墟，田畴芜秽，疾疫大兴，灾异蜂起。于是江湖之上，海岱之滨，风腾波涌，更相骀藉，〔九〕四垂之人，肝脑涂地，死亡之数，不啻太半，殃咎之毒，痛入骨髓，匹夫童妇，咸怀怨怒。皇帝以圣德威灵，龙兴凤举，率宛、叶之众，将散乱之兵，砍血昆阳，长驱武关，破百万之阵，摧九虎之军，〔一０〕雷震四海，席卷天下，攘除祸乱，诛灭无道，一期之间，海内大定。继高祖之休烈，修文、武之绝业，社稷复存，炎精更辉，〔一一〕德冠往初，功无与二。天下自以去亡新，就圣汉，当蒙其福而赖其愿。树恩布德，易以周洽，其犹顺惊风而飞鸿毛也。然而诸将虏掠，逆伦绝理，杀人父子，妻人妇女，燔其室屋，略其财产，飢者毛食，〔一二〕寒者裸跣，冤结失望，无所归命。今大将军以明淑之德，秉大使之权，统三军之政，存抚并州之人，惠爱之诚，加乎百姓，高世之声，闻乎群士，故其延颈企踵而望者，非特一人也。且大将军之事，岂得珪璧其行，束修其心而已哉？〔一三〕将定国家之大业，成天地之元功也。昔周宣中兴之主，齐桓霸疆之君耳，犹有申伯、召虎、夷吾、吉甫攘其蝥贼，安其疆宇。况乎万里之汉，明帝复兴，而大将军为之梁栋，此诚不可以忽也。且衍闻之，兵久则力屈，人愁则变生。今邯郸之贼未灭，〔一四〕真定之际复扰，〔一五〕而大将军所部不过百里，守城不休，战军不息，兵革云翔，百姓震骇，奈何自怠，不为深忧？夫并州之地，东带石陉关，〔一六〕北逼疆胡，年穀独熟，人庶多资，斯四战之地，攻守之场也。如其不虞，何以待之？故曰『德不素积，人不为用。备不豫具，难以应卒』。今生人之命，县于将军，将军所杖，必须良才，宜改易非任，更选贤能。夫十室之邑，必有忠信。无谓无贤，路有圣人。〔一七〕审得其人，以承大将军之明，虽则山泽之人，无不感德，思乐为用矣。然后简精锐之卒，发屯守之士，三军既整，甲兵已具，相其土地之饶，观其水泉之利，制屯田之术，习战射之教，则威风远畅，人安其业矣。若镇太原，抚上党，收百姓之欢心，树名贤之良佐，天下无变，则足以显声誉，一朝有事，则可以建大功。惟大将军开日月之明，发深渊之虑，监六经之论，观孙、吴之策，省群议之是非，详众士之白黑，以超周南之迹，垂甘棠之风，令夫功烈施于千载，富贵传于无穷。伊、望之策，何以加兹。」范晔后汉书卷二八冯衍传李贤注<br/><br/>　　西归故里。〔一八〕书钞卷三二<br/><br/>　　款子乔于中野兮，遇伯成而定虑。〔一九〕范晔后汉书卷二八冯衍传李贤注<br/><br/>　　伏朱楼而四望兮，採三奇之华灵。〔二０〕范晔后汉书卷二八冯衍传李贤注<br/><br/>　　健八织而为篱兮，筑蕙若而为室。〔二一〕范晔后汉书卷二八冯衍传李贤注<br/><br/>　　冯敬通废于家，娶北地任氏女为妻，〔二二〕忌不得畜媵妾，儿女常自操井臼也。文选卷三八任昉为范尚书让吏部封侯第一表李善注<br/><br/>　　冯敬通少有淑傥之志，明帝以为衍材过其实，〔二三〕抑而不用，遂埳壈失志，〔二四〕以寿终于家。文选卷五四刘峻辩命论李善注<br/><br/>　　〔一〕　「冯衍」，字敬通，京兆杜陵人，范晔后汉书卷二八有传。又见汪文台辑华峤后汉书卷一。<br/><br/>　　〔二〕　「冯衍说吴汉曰」，原脱「说」字，聚珍本有，今据增补。聚珍本注云：「范书，更始二年，吴汉为大将军，斩更始幽州牧苗曾，衍时为更始立汉将军。」<br/><br/>　　〔三〕　「陈政言事」，范晔后汉书冯衍传云：「更始二年，遣尚书僕射鲍永行大将军事，安集北方。衍因以计说永曰：『衍闻明君不恶切悫之言，以测幽冥之论』」云云。李贤引东观汉记「衍更始时为偏将军」至「陈政言事」一段文字作注，李贤注又云：「自『明君』以下，皆是谏邓禹之词，非劝鲍永之说，不知何据，有此乖违。」从此注来看，范书冯衍传所载「衍闻明君不恶切悫之言」云云，在李贤看到的东观汉记传本中，系为冯衍谏邓禹之词。下面所辑冯衍谏词，就是根据李贤注从范书中辑录的。聚珍本亦辑有冯衍谏词。而姚本冯衍传未辑，注云：「相其词义，说永为近。」文选卷一一王逸鲁灵光殿赋李善注引云：「冯衍说鲍永曰：『社稷复存，炎精更辉。』」又卷五九王巾头陀寺碑文李善注引云：「冯衍说鲍永曰：『衍珪璧其行，束修其心。』」与姚本注文相合。<br/><br/>　　〔四〕　「危言之时」，谓有道之时。「危」，正也。或云高也。论语宪问云：「子曰：『邦有道，危言危行。』」<br/><br/>　　〔五〕　「东郡之师」，王莽居摄二年，东郡太守翟义起兵于东郡讨莽，莽遣孙建、王邑等八将军击义。事详汉书王莽传、翟义传。<br/><br/>　　〔六〕　「西海之役」，汉书王莽传云：居摄元年，「西羌庞恬、傅幡等怨莽夺其地作西海郡，反攻西海太守程永，永奔走。莽诛永，遣护羌校尉窦况击之」。<br/><br/>　　〔七〕　「巴、蜀没于南夷」，汉书西南夷传云：「王莽篡位，改汉制，贬钩钉王以为侯。王邯怨恨，牂牁大尹周钦诈杀邯。邯弟承攻杀钦，州郡击之，不能服。三边蛮夷秋扰尽反，复杀益州大尹程隆。莽遣平蛮将军冯茂发巴、蜀、犍为吏士，赋歛取足于民，以击益州。出入三年，疾疫死者什七，巴蜀骚动。莽徵茂还，诛之。更遣宁始将军廉丹与庸部牧史熊大发天水、陇西骑士，广汉、巴、蜀，犍为吏民十万人，转输者合二十万人，击之。始至，颇斩首数千，其后军粮前后不相及，士卒飢疫，三岁馀死者数万。而粤嶲蛮夷任贵亦杀太守牧根，自立为邛穀王。」<br/><br/>　　〔八〕　「缘边破于北狄」，汉书匈奴传云：王莽始建国三年，乌珠留单于「遣左骨都侯、右伊秩訾王呼卢訾及左贤王乐将兵入云中益寿塞，大杀吏民。……是后，单于历告左右部都尉、诸边王，入塞寇盗，大辈万馀，中辈数千，少者数百，杀鴈门、朔方太守、都尉，略吏民畜产不可胜数，缘边虚耗」。<br/><br/>　　〔九〕　「骀」，史记天官书云：「兵相骀藉，不可胜数。」汉书天文志作「跆藉」，是「骀」与「跆」通。「骀藉」，犹言践踏。<br/><br/>　　〔一０〕「摧九虎之军」，王莽地皇四年，下江兵邓晔、于匡攻武关，莽拜将军九人，皆以「虎」为号，号曰「九虎」，率军拒晔、匡。后六虎败走，其中二虎自杀，四虎逃亡；三虎郭钦、陈翬、成重收散卒，保京师仓。事详汉书王莽传。<br/><br/>　　〔一一〕「炎精」，谓火德。汉代一些学者根据五德终始说，认为汉承尧后，以火德而王。<br/><br/>　　〔一二〕「毛」，草也。四库全书考证云：「衍集作『无』。」<br/><br/>　　〔一三〕「岂得珪璧其行，束修其心而已哉」，范晔后汉书冯衍传李贤注云：「言当恢廓规摹，不可空自清絜，徒约束修身而已。」<br/><br/>　　〔一四〕「邯郸之贼」，谓王郎。<br/><br/>　　〔一五〕「真定之际复扰」，谓真定王刘扬起兵附王郎事。更始元年，更始以光武帝行大司马事，北定河北时，王郎起兵，据邯郸，自立为天子。当时真定王刘扬起兵以附王郎，众十馀万。见范晔后汉书刘植传。<br/><br/>　　〔一六〕「东带石陉关」，范晔后汉书冯衍传原作「东带名关」。李贤注云：「东观记作『石陉关』。」今据校改。<br/><br/>　　〔一七〕「无谓无贤，路有圣人」，范晔后汉书冯衍传无此二句，李贤注引东观汉记有。<br/><br/>　　〔一八〕「西归故里」，此条姚本、聚珍本皆未辑录。范晔后汉书冯衍传云：「卫尉阴兴、新阳侯阴就以外戚贵显，深敬重衍，衍遂与之交结，由是为诸王所聘请，寻为司隶从事。帝惩西京外戚宾客，故皆以法绳之，大者抵死徒，其馀至贬黜。衍由此得罪，尝自诣狱，有诏赦不问。西归故郡，闭门自保，不敢复与亲故通。」<br/><br/>　　〔一九〕「款子乔于中野兮，遇伯成而定虑」，范晔后汉书冯衍传载，建武末年，衍上书自陈，仍不被起用。衍不得志，撰显志赋以明己志。赋见范书。其中有二句云：「款子高于中野兮，遇伯成而定虑。」李贤注云：「庄子曰：『伯成子高，唐虞时为诸侯，至禹为天子，乃去而耕。禹往见之，曰：「尧理天下，吾子立为诸侯。尧授舜，舜授予，子去而耕，其故何也？」子高曰：「昔尧理天下，至公无私，不赏而人劝，不罚而人畏。今子赏而不劝，罚而不威，德自此衰，刑自此作。夫子盍行，无留吾事。」耕而不顾。』『款』，诚也。真人即谓子高。……东观记『高』字作『乔』，谓仙人王子乔也，义亦通。」此条即据李贤注，又酌取范书文句辑录。<br/><br/>　　〔二０〕「伏朱楼而四望兮，採三奇之华灵」，范晔后汉书冯衍传载衍显志赋云：「伏朱楼而四望兮，採三秀之华英。」李贤注云：「前书曰：『仙人好楼居。』故云『伏朱楼而四望』也。楚词曰：『採三秀于山间。』王逸曰：『谓芝草也。』东观记及衍集『秀』字作『奇』，『英』字作『灵』。按下云『食五芝之茂英』，此若是『芝』，不宜重说，但不知三奇是何草也。范改『奇』为『秀』，恐失之矣。」此条即据李贤注，又酌取范书文句辑录。<br/><br/>　　〔二一〕「健八织而为篱兮，筑蕙若而为室」，范晔后汉书冯衍传载衍显志赋云：「健六织而为篱兮，筑蕙若而为室。」李贤注云：「『健』，立也。『织』，芬木也。晏子曰：『江南为橘，江北为织。』织之为木，芳而多刺，可以为篱。此云『六织』，东观记作『八织』。按周书小开篇曰：『呜呼！汝何敬非时？何择非德？德织维大人，大人织维公，公织维卿，卿织维大夫，大夫织维士，登登皇皇，君织维国，国织维都，都织维邑，邑织维家，家织维欲无疆。』言上下相维，递为藩蔽也。其数有八，与东观记同，此为六。」此条即据李贤注，又酌取范书文句辑录。<br/><br/>　　〔二二〕「娶北地任氏女为妻」，范晔后汉书冯衍传李贤注引衍集载衍妻事甚详。<br/><br/>　　〔二三〕「材」，文选卷一六江淹恨赋李善注引作「才」。按二字同。<br/><br/>　　〔二四〕「埳壈」，不遇貌。<br/><br/>　　冯豹<br/><br/>　　冯豹，〔一〕字仲文，后母恶之，尝因豹夜卧，引刀斫之，正值其起，〔二〕中被获免。御览卷七０七<br/><br/>　　冯豹，字仲文，好儒学，以诗传教授，〔三〕乡里为之语曰：「道德斌斌冯仲文。」御览卷六一四<br/><br/>　　冯豹每奏事未报，常服省阁下，〔四〕或从昏至明。天子默使小黄门持被覆之，曰：「勿惊之。」御览卷七０七<br/><br/>　　豹为武威太守，视事二年，河西称之。〔五〕聚珍本<br/><br/>　　〔一〕　「冯豹」，冯衍子，范晔后汉书卷二八有传。又见汪文台辑华峤后汉书卷一。<br/><br/>　　〔二〕　「正值其起」，此句聚珍本作「豹正起」。<br/><br/>　　〔三〕　「以诗传教授」，范晔后汉书冯豹传云：「长好儒学，以诗、春秋教丽山下。」书钞卷九七引此上数句，文字全同。<br/><br/>　　〔四〕　「省阁」，聚珍本作「省门」。按「省阁」二字是。范晔后汉书冯豹传云：「举孝廉，拜尚书郎，忠勤不懈。每奏事未报，常俯伏省阁，或从昏至明。」<br/><br/>　　〔五〕　「河西称之」，此条不知聚珍本从何书辑录。范晔后汉书冯豹传云：「和帝初，数言边事，奏置戊己校尉，城郭诸国复率旧职。迁武威太守，视事二年，河西称之，复徵入为尚书。」<br/><br/>　　田邑〔一〕<br/><br/>　　邑，冯翊莲芍人也。其先齐诸田，父丰，为王莽著威将军。邑有大节，涉学艺，能善属文。〔二〕范晔后汉书卷二八冯衍传李贤注<br/><br/>　　田邑，字伯玉，为上党太守。时更始遣鲍永、冯衍屯太原，永、衍恐其先降，说之曰：「晏婴临盟，拟以曲戟，不易其辞。」〔三〕御览卷三五二<br/><br/>　　邓禹使积弩将军冯愔将兵击邑，愔悉得邑母弟妻子。〔四〕范晔后汉书卷二八冯衍传李贤注<br/><br/>　　遣骑都尉弓里游、谏大夫何叔武，〔五〕即拜邑为上党太守。范晔后汉书卷二八冯衍传李贤注<br/><br/>　　衍与邑素誓刎颈，俱受重任。〔六〕范晔后汉书卷二八冯衍传李贤注<br/><br/>　　邑书曰：〔七〕「愚闻丈夫不释故而改图，哲士不徼幸而出危。今君长故主败不能死，〔八〕新帝立不肯降，拥众而据壁，欲袭六国之从。与邑同事一朝，内为刎颈之盟，兴兵背畔，攻取涅城。破君长之国，坏父母之乡，首难结怨，轻弄凶器。人心难知，何意君长当为此计。昔者韩信将兵，无敌天下，功不世出，略不再见，威执项羽，名出高帝，不知天时，就烹于汉。智伯分国，即有三晋，欲大无已，身死地分，头为饮器。〔九〕君长衔命出征，拥带徒士，上党阨不能救，河东畔不能取，朝有颠沛之忧，国有分崩之祸，上无仇牧之节，〔一０〕下无不占之志。〔一一〕天之所坏，人不能支。君长将兵不与韩信同日而论，威行得众不及智伯万分之半，不见天时，不知厌足。欲明人臣之义，当先知故主之未然；欲贪天下之利，宜及新主之未为。今故主已败，新主既成，四海为罗网，天下为敌人，举足遇害，动摇触患，履深泉之薄冰不为号，〔一二〕涉千钧之发机不知惧，何如其知也？绝鲍氏之姓，废子都之业，诵尧之言，服桀之行，悲夫命也。张舒内行邪孽，不遵孝友，疏其父族，外附妻党，已收三族，将行其法。能逃不自诣者舒也，能夷舒宗者予也。」永、邑遂结怨焉。范晔后汉书卷二八冯衍传李贤注<br/><br/>　　为渔阳太守，未到官，道病，徵还，为谏议大夫，病卒。范晔后汉书卷二八冯衍传李贤注<br/><br/>　　邑年三十，历卿大夫，号归罢，〔一三〕厌事，少所嗜欲。〔一四〕史记卷八高祖本纪索隐<br/><br/>　　〔一〕　「田邑」，范晔后汉书无传，其事略见范书卷二八冯衍传。<br/><br/>　　〔二〕　「能善属文」，此句下尚有「为渔阳太守，未到官，道病，徵还，为谏议大夫，病卒」数句，已移后。<br/><br/>　　〔三〕　「晏婴临盟，拟以曲戟，不易其辞」，晏子春秋内篇杂上云：「崔抒既弑庄公而立景公，抒与庆封相之，劫诸将军大夫及显士庶人于太宫之坎上，令无得不盟者。为坛三仞，埳其下，以甲千列环其内外，盟者皆脱剑而入。维晏子不肯，崔抒许之。有敢不盟者，戟拘其颈，剑承其心，令自盟曰：『不与崔、庆而与公室者，受其不祥。言不疾，指不至血者死。』所杀七人。次及晏子，晏子奉桮血，仰天歎曰：『呜呼！崔子为无道，而弑其君，不与公室而与崔、庆者，受此不祥。』俛而饮血。崔子谓晏子曰：『子变子言，则齐国吾与子共之；子不变子言，戟既在脰，剑既在心，维子图之也。』晏子曰：『劫吾以刃，而失其志，非勇也；回吾以利，而倍其君，非义也。崔子！子独不为夫诗乎！诗云：「莫莫葛虆，施于条枝。恺恺君子，求福不回。」今婴且可以回而求福乎？曲刃钩之，直兵推之，婴不革矣。』崔抒将杀之，或曰：『不可，子以子之君无道而杀之，今其臣有道之士也，又从而杀之，不可以为教矣。』崔子遂舍之。」又见新序义勇篇。<br/><br/>　　〔四〕　「愔悉得邑母弟妻子」，范晔后汉书冯衍传云：「及世祖即位，遣宗正刘延攻天井关，与田邑连战十馀合，延不得进。邑迎母弟妻子，为延所获。」与此所载不同。<br/><br/>　　〔五〕　「遣骑都尉弓里游、谏大夫何叔武」，范晔后汉书冯衍传云：「邑闻更始败，乃遣使诣洛阳献璧马，即拜为上党太守。」其下李贤引此文作注。此句上姚本、聚珍本有「后邑闻更始败，乃归世祖，世祖」十二字，系据范书冯衍传文义增补。<br/><br/>　　〔六〕　「俱受重任」，谓冯衍与田邑俱受更始重任。<br/><br/>　　〔七〕　「邑书曰」，更始死后，田邑降于光武帝，拜上党太守。冯衍忿邑背叛，遗书邑责之。邑报书于衍，劝衍降，衍不从。当时讹传更始随赤眉在北方，衍信之，与鲍永屯兵界休，移书上党，云更始在雍。鲍永遣弟升及子婿张舒诱降涅城。张舒家在上党，邑悉繫之，又为此书劝永降。事详范晔后汉书冯衍传。<br/><br/>　　〔八〕　「君长」，鲍永字。<br/><br/>　　〔九〕　「头为饮器」，通鑑卷一载：「三家分智氏之田，赵襄子漆智伯之头，以为饮器。」<br/><br/>　　〔一０〕「仇牧之节」，春秋庄公十二年云：「秋八月甲午，宋万弑其君捷及其大夫仇牧。」公羊传云：「万尝与庄公战，获乎庄公。庄公归，散舍诸宫中，数月然后归之。归反，为大夫于宋。与闵公博，妇人皆在侧。万曰：『甚矣，鲁侯之淑、鲁侯之美也！天下诸侯宜为君者，唯鲁侯尔。』闵公矜此妇人，妒其言。顾曰：『此虏也。尔虏焉故？鲁侯之美恶乎至？』万怒，搏闵公，绝其脰。仇牧闻君弑，趋而至，遇之于门，手剑而叱之。万臂杀仇牧，碎其首，齿著乎门阖。仇牧可谓不畏疆御矣。」又见新序义勇篇。<br/><br/>　　〔一一〕「不占之志」，新序义勇篇云：「齐崔抒弑庄公也，有陈不占者，闻君难，将赴之。比去，餐则失匕，上车失轼。御者曰：『怯如是，去有益乎？』不占曰：『死君，义也；无勇，私也。不以私害公。』遂往，闻战斗之声，恐骇而死。人曰『不占可谓仁者之勇也』。」<br/><br/>　　〔一二〕「泉」，聚珍本作「渊」。按当作「渊」，后人避唐高祖李渊讳，改作「泉」。<br/><br/>　　〔一三〕「号归」，与「告归」义同。<br/><br/>　　〔一四〕「少所嗜欲」，范晔后汉书冯衍传载田邑报冯衍书云：「邑年三十，历任卿士，性少嗜欲，情厌事为。」字句相近。<br/><br/>　　申屠刚<br/><br/>　　申屠刚，〔一〕字巨卿，扶风人。性刚直忠正，志节抗厉，常慕史鰌、汲黯之为人。〔二〕涉猎书记，果于行义。元始中，举贤良对策：「昔周公豫防祸首，〔三〕先遣伯禽守封于鲁，离断至亲，以义割恩，使己尊宠，不加其后。」言甚切直。建武初，徵拜侍御史，迁尚书令，謇謇多直言，〔四〕无所屈挠。时陇蜀未平，上尝欲近出，刚谏上不听，刚以头轫乘舆车轮，〔五〕马不得前。〔六〕御览卷四二七<br/><br/>　　〔一〕　「申屠刚」，范晔后汉书卷二九有传。又见汪文台辑司马彪续汉书卷三、华峤后汉书卷一。袁宏后汉纪卷七亦略载其事。<br/><br/>　　〔二〕　「史鰌」，字子鱼，春秋时卫大夫。韩诗外传卷七载：「昔者卫大夫史鱼病且死，谓其子曰：「我数言蘧伯玉之贤而不能进，弥子瑕不肖而不能退。为人臣生不能进贤而退不肖，死不当治丧正堂，殡我于室足矣。」卫君问其故，其子以父言闻。君造然召蘧伯玉而贵之，而退弥子瑕，徒殡于正堂，成礼而后去。生以身谏，死以尸谏，可谓直矣。」贾子新书胎教篇、新序杂事亦载此事。论语卫灵公篇云：「子曰：『直哉史鱼！邦有道，如矢；邦无道，如矢。』」「汲黯」，字长孺，汉武帝时官主爵都尉，任气节，行修洁，直言敢谏，事详汉书本传。<br/><br/>　　〔三〕　「昔周公豫防祸首」，此下六句原无，范晔后汉书申屠刚传李贤注引有，今据增补。<br/><br/>　　〔四〕　「言」，原脱此字，姚本、聚珍本有，书钞卷三七、类聚卷四八、御览卷二一０引亦有，今据增补。<br/><br/>　　〔五〕　「轫」，阻止车轮转动的木头，车起时要撤去此木。这里指申屠刚以头充轫，阻止车轮转动。<br/><br/>　　〔六〕　「马不得前」，此条合璧事类后集卷二五亦引，文字较简略。<br/><br/>　　鲍永<br/><br/>　　鲍永，〔一〕字君长，上党人也。少有志操，治欧阳尚书，〔二〕事后母至孝，妻尝于母前叱狗，而永即去之。〔三〕初学记卷一七<br/><br/>　　鲍永为郡功曹，时有称侍中止传舍者，太守赵兴欲出谒。永以不宜出，当车拔佩刀，兴因还。后数日，诏书下捕之，果矫称使者，由是知名。〔四〕御览卷二六四<br/><br/>　　鲍永，字君长，拜僕射，行将军事，〔五〕将兵安集河东。永好文德，虽行将军，常衣早襜褕，〔六〕路称鲍尚书兵马。〔七〕初学记卷一一<br/><br/>　　时永得置偏脾将五人。〔八〕范晔后汉书卷二八冯衍传李贤注<br/><br/>　　光武即位，遣谏议大夫储大伯持节徵永诣行在所。永疑不从，乃收繫大伯，封大伯所持节于晋阳传舍壁中，〔九〕遣信人驰至长安。范晔后汉书卷二九鲍永传李贤注<br/><br/>　　永遣升及舒等谋使营尉李匡先反涅城，〔一０〕开门内兵，杀其县长冯晏，立故谒者祝回为涅长。范晔后汉书卷二八冯衍传李贤注<br/><br/>　　昔更始以鲍永行大将军，更始没，永与冯钦共罢兵，幅巾以居，降于上。书钞卷一二七<br/><br/>　　上谓鲍永曰：「我攻怀三日兵不下，关东畏卿，且将故人往。」即拜永谏大夫。至怀，谓太守曰：「足下所以坚不下者，未知孰是也。今圣主即位，天下以定，不降何待？」即开城降。永说下怀，〔一一〕上大喜，与永对食。御览卷四六七<br/><br/>　　赐洛阳上商里宅。范晔后汉书卷二九鲍永传李贤注<br/><br/>　　鲍永，字君长，为鲁郡太守。时彭丰等不肯降。后孔子阙里无故荆棘自闢，从讲室扫除至孔里。永异之，召郡府丞谓曰：「方今阨急而阙里无故自涤，意岂夫子欲令太守大行飨，〔一二〕诛无状也？」〔一三〕乃修学校礼，请丰等会，手格杀之。御览卷一五七<br/><br/>　　鲍永为司隶校尉，〔一四〕时赵王良从上送中郎将来歙丧还，〔一五〕入夏城门中，〔一六〕与五官将军相逢，〔一七〕道迫，良怒，召门候岑尊，叩头马前。永核奏良曰：「今月二十七日，〔一八〕车驾临故中郎将来歙丧还，车驾过，须臾赵王良从后到，与右中郎将张邯相逢城门中，道迫狭，叱邯旋车，又召门候岑尊诘责，使前走数十步。按良诸侯藩臣，蒙恩入侍，知尊帝城门候吏六百石，〔一九〕而肆意加怒，令叩头都道，奔走马头前，〔二０〕无藩臣之礼，大不敬也。」御览卷二五０<br/><br/>　　鲍永为司隶校尉，矜严公正，平陵鲍恢为从事，〔二一〕恢亦抗直不避强御。〔二二〕诏曰：「贵戚且歛手，〔二三〕以避二鲍。」〔二四〕御览卷二六五<br/><br/>　　鲍永，字君长，为司隶校尉，行县到京兆灞陵，过更始冢，引车入陌，欲下，从事谏止之。永曰：「亲北面事人，何忍车过其墓。〔二五〕虽以获罪，司隶不辞也。」〔二六〕遂下车，哭尽哀。西至右扶风，〔二七〕椎牛上苟谏冢。〔二八〕上闻之，〔二九〕问公卿曰：「奉使如此，何如？」时太中大夫张堪对曰：「仁者百行之宗，忠者礼义之主也。〔三０〕仁不遗旧，忠不忘君，行之高者也。」上悦。御览卷四二０<br/><br/>　　诏书迎下永曰：〔三一〕「君晨夜冒犯霜露，精神亦已劳矣。以君帷幄近臣，其以永为兖州牧。」范晔后汉书卷二九鲍永传李贤注<br/><br/>　　〔一〕　「鲍永」，范晔后汉书卷二九有传。又见汪文台辑谢承后汉书卷一、司马彪续汉书卷三。<br/><br/>　　〔二〕　「治欧阳尚书」，此句原无，姚本、聚珍本亦未辑录。类聚卷九四引有此句，今据增补。范晔后汉书鲍永传作「习欧阳尚书」。<br/><br/>　　〔三〕　「而永即去之」，此条六帖卷二０、御览卷四一二、永乐大典卷一０八一二亦引，字句稍略。<br/><br/>　　〔四〕　「由是知名」，此条书钞卷七七亦引，字句简略。<br/><br/>　　〔五〕　「拜僕射，行将军事」，范晔后汉书鲍永传云：「更始二年徵，再迁尚书僕射，行大将军事，持节将兵，安集河东、并州、朔部，得自置偏脾，辄行军法。」<br/><br/>　　〔六〕　「常衣早襜褕」，此句原作「常早襜」，御览卷二一一引同。姚本、聚珍本作「常衣早襜褕」，范晔后汉书鲍永传李贤注引同，今据校改。<br/><br/>　　〔七〕　「马」，原无此字，御览卷二一一引同。姚本、聚珍本有此字，范晔后汉书鲍永传李贤注引同，今据增补。<br/><br/>　　〔八〕　「时永得置偏脾将五人」，范晔后汉书冯衍传云：「永既素重衍，为且受使得自置偏脾，乃以衍为立汉将军。」其下李贤引此句作注。当时鲍永行大将军事，得自置偏脾将。<br/><br/>　　〔九〕　「封大伯所持节于晋阳传舍壁中」，范晔后汉书鲍永传李贤注仅引此下二句，其上「光武即位」云云四句，系据范书鲍永传增补，以使文义完足。<br/><br/>　　〔一０〕「永遣升及舒等谋使营尉李匡先反涅城」，范晔后汉书冯衍传云：「及世祖即位，遣宗正刘延攻天井关，与田邑连战十馀合，延不得进。……后邑闻更始败，乃遣使诣洛阳献璧马，即拜为上党太守。因遣使者招永、衍，永、衍等疑不肯降。……或讹言更始随赤眉在北，永、衍信之，故屯兵界休，方移书上党，云皇帝在雍，以惑百姓。永遣弟升及子婿张舒诱降涅城。」其下李贤引「永遣升及舒等」云云作注。李贤注原无「永遣」二字，今据范书增补，以使文义完足。姚本增「鲍永遣」三字，聚珍本增「永遣」二字。<br/><br/>　　〔一一〕「永说下怀」，此句原无，聚珍本有，范晔后汉书鲍永传李贤注引亦有，今据增补。通鑑卷四０载：建武二年，「鲍永、冯衍审知更始已亡，乃发丧，出储大伯等，封土印绶，悉罢兵，幅巾诣河内」。通鑑考异云：「鲍永传称『永等降于河内，时攻怀未拔，帝谓永曰：「我攻怀三日而城不下，关东畏服卿，可且将故人自往城下譬之。」即拜永谏议大夫。至怀，乃说更始河内太守，于是开城而降』。按光武未都洛阳以前屡幸怀，又祠高祖于怀宫，并无更始河内太守据怀事。本纪亦无攻怀一节。按田邑书称『主亡一岁，莫知所定』。则永、衍之降必在此年。而帝纪光武此年不曾幸河内，但有幸脩武事。然则永、衍实降于脩武。脩武，亦河内县也。其称降怀等事，当是史误。故皆略之。」<br/><br/>　　〔一二〕「意」，聚珍本无此字。<br/><br/>　　〔一三〕「诛无状也」，范晔后汉书鲍永传载永言云：「方今危急而阙里自开，斯岂夫子欲令太守行礼，助吾诛无道邪？」「也」与「邪」通。<br/><br/>　　〔一四〕「鲍永为司隶校尉」，建武十一年，鲍永为司隶校尉。见范晔后汉书鲍永传。<br/><br/>　　〔一五〕「赵王良从上送中郎将来歙丧还」，范晔后汉书来歙传载，建武十一年，来歙击公孙述，遇刺身亡。光武帝「使太中大夫赠歙中郎将、征羌侯印绶，谥曰节侯，谒者护丧事。丧还洛阳，乘舆缟素临弔送葬。」与此可以互相印证。「赵王良」，光武帝叔父，事详范书本传。<br/><br/>　　〔一六〕「夏城门」，洛阳伽蓝记序云：洛阳「北面有二门，西头曰大夏门，汉曰夏门，魏晋曰大夏门」。<br/><br/>　　〔一七〕「五官将军」，后汉书鲍永传王先谦集解引刘攽云：「五官无将军之称，盖『军』字本是『车』字。」中华书局点校本后汉书鲍永传李贤注亦引东观汉记此文，已改「军」作「车」。<br/><br/>　　〔一八〕「今月二十七日」，据通鑑卷四二所载，「今月」当指六月。<br/><br/>　　〔一九〕「知尊帝城门候吏六百石」，此句上聚珍本有「宜」字。「门」字下原有「使」字，从文义看，应为衍文，聚珍本无此字，今据删。<br/><br/>　　〔二０〕「奔」，此字原无，聚珍本有，范晔后汉书鲍永传李贤注引亦有此字，今据增补。<br/><br/>　　〔二一〕「平陵鲍恢为从事」，此句聚珍本作「以平陵鲍恢为都官从事」。范晔后汉书鲍永传云：永为司隶校尉，「乃辟扶风鲍恢为都官从事」。<br/><br/>　　〔二二〕「恢亦抗直不避强御」，原无「不避强御」四字。此句聚珍本作「并伉直不避强御」，书钞卷三七引作「并抗直不避强御」，今据增补「不避强御」四字。<br/><br/>　　〔二三〕「贵戚且歛手」，「且」字下聚珍本有「当」字。范晔后汉书鲍永传云：「贵戚且宜歛手。」<br/><br/>　　〔二四〕「以避二鲍」，此句下聚珍本有「其见惮如此」一句，范晔后汉书鲍永传同。<br/><br/>　　〔二五〕「何忍车」，此三字原无，聚珍本有，初学记卷一七、御览卷四一八引亦有，今据增补。<br/><br/>　　〔二六〕「辞」，御览卷四一八引同。聚珍本作「避」，范晔后汉书鲍永传同，初学记卷一七引作「辟」。按「避」、「辟」二字古通。<br/><br/>　　〔二七〕「西」，范晔后汉书鲍永传同。聚珍本作「而」，御览卷四一八引同。<br/><br/>　　〔二八〕「椎」，原误作「推」，御览卷四一八引同误。聚珍本作「椎」，范晔后汉书鲍永传同，今据改正。「苟谏」，鲍永父宣，哀帝时任司隶校尉，为王莽所杀。永为郡功曹，王莽欲灭宣子孙，都尉路平承风望旨，欲加害于永。苟谏为太守，以永为吏，常置府中，加以保护。苟谏卒，永送谏丧至扶风。事详范书鲍永传。<br/><br/>　　〔二九〕「闻之」，此二字原脱，聚珍本有，初学记卷一七、御览卷四一八引亦有此二字，今据增补。<br/><br/>　　〔三０〕「主」，原误作「至」。聚珍本作「主」，御览卷四一八引同，范晔后汉书鲍永传亦作「主」，今据改正。<br/><br/>　　〔三一〕「诏书迎下永曰」，范晔后汉书鲍永传云：「后大司徒韩歆坐事，永固请之不得，以此忤帝意，出为东海相。坐度田不实，被徵，诸郡守多下狱。永至成皋，诏书逆拜为兖州牧，便道之官。」其下李贤引「诏书迎下永曰」云云作注。此句上姚本、聚珍本皆有「永以度田不实，被徵」二句，系取范书文字增补。<br/><br/>　　鲍昱<br/><br/>　　鲍昱为沘阳长，〔一〕县人赵坚杀人繫狱，〔二〕其父母诣昱，自言年七十馀唯有一子，适新娶，今繫狱当死，长无种类，涕泣求哀。昱怜其言，令将妻入狱，解械止宿，遂任身有子。范晔后汉书卷二九鲍昱传李贤注<br/><br/>　　光武二十三年，太尉鲍昱兼卫尉。〔三〕类聚卷四九<br/><br/>　　鲍昱，字文渊，拜司隶校尉，〔四〕诏昱诣尚书，使封胡降檄。上遣小黄门问昱有所怪不？对曰：「臣闻故事通官不著姓，又当司徒露布，〔五〕怪使司隶而著姓也。」帝报曰：「吾欲令天下知忠臣之子复为司隶。」　御览卷四一八<br/><br/>　　时司徒辞讼久者至十数年，〔六〕比例轻重，非其事类，错杂难知。昱奏定辞讼七卷，〔七〕决事都目八卷，以齐同法令，息遏人讼也。范晔后汉书卷二九鲍昱传李贤注<br/><br/>　　〔一〕　「鲍昱」，鲍永子，范晔后汉书卷二九有传，云字文泉，而御览卷四一八引东观汉记云字文渊，书钞卷六一引续汉书云昱字守文。按「文渊」二字是，为避唐高祖李渊讳，「渊」字改作「泉」。汪文台辑司马彪续汉书卷三、袁宏后汉纪卷一一亦略载其事。「鲍昱为沘阳长」，此句原无，今据御览卷六四三引增补。「沘阳」，御览引作「此阳」，聚珍本云「鲍昱，字文渊，此阳长」，亦作「此阳」。按「此阳」乃「沘阳」之讹。东汉县无此阳，而有沘阳，或作「比阳」，属南阳郡，因地处比水之阳，故名，故治所在今河南泌阳县。范书鲍昱传云昱「为沘阳长」，字尚不误。<br/><br/>　　〔二〕　「县人」，原作「沘阳人」，今从御览卷六四三引改。聚珍本作「邑人」。<br/><br/>　　〔三〕　「太尉鲍昱兼卫尉」，此条御览卷二三０引同。按范晔后汉书、袁宏后汉纪皆不载昱为太尉和卫卫尉，疑此文有误。<br/><br/>　　〔四〕　「拜司隶校尉」，光武帝中元元年，鲍昱拜司隶校尉。见范晔后汉书鲍昱传。<br/><br/>　　〔五〕　「故事通官不著姓，又当司徒露布」，范晔后汉书鲍昱传李贤注引汉官仪云：「群臣上书，公卿校尉诸将不言姓。凡制书皆玺封，尚书令重封。唯赦赎令司徒印，露布州郡。」<br/><br/>　　〔六〕　「时司徒辞讼久者至十数年」，「时」字玉海卷六五引作「建初中」。明帝永平十七年，鲍昱为司徒。见范晔后汉书鲍昱传。<br/><br/>　　〔七〕　「辞讼七卷」，玉海卷六五引作「辞讼比七卷」。<br/><br/>　　郅恽<br/><br/>　　郅恽，〔一〕字君章，上书谏王莽，令就臣位。莽大怒，即收繫恽。难即害之，〔二〕使黄门胁导恽，令为狂疾惚恍，不自知所言。恽曰：「所言皆天文，非狂人所造作。」御览卷七三九<br/><br/>　　郅恽之友董子张父及叔为乡里盛氏一时所残害，〔三〕子张病困将终，恽往候子张。〔四〕子张视恽，墟欷不能言，〔五〕恽曰：「吾知子不悲天命长短，而痛二父雠不复也。」子张但目击而已。〔六〕恽即将客遮仇人，取其头以示子张，子张憙，气因绝。〔七〕恽见令，以状首。令应之迟，趋出诣狱。令跣追之，不及，即自入狱谢恽，〔八〕拔刃自嚮以要恽曰：「子不从我出，敢不以死明心乎！」恽遂出。御览卷四七三<br/><br/>　　汝南太守欧阳歙召郅恽为功曹，〔九〕汝南旧俗，十月飨会，百里内皆齎牛酒到府饮讌。时临飨礼毕，歙教曰：〔一０〕「西部督邮繇延，〔一一〕天资忠贞，不严而治。今与众儒共论延功，显之于朝。」〔一二〕恽于下座愀然前曰：「案延资性贪邪，外方内员，朋党搆姦，罔上害民。明府以恶为善，〔一三〕以直从曲，此既无君，又复无臣。〔一四〕恽敢奉觥。」歙色惭，不知所为。门下掾郑敬进曰：「君明臣直，功曹言切，明府德也。」歙意少解，曰：「实歙罪也」。御览卷二六四<br/><br/>　　郅恽，字君章，汝南人也。郑次都隐于弋阳山中。恽即去，从次都止，渔钓甚娱，留数十日。恽喟然歎曰：「天生俊士，以为民也。鸟兽不可与同群，子从我为伊尹乎？将为许、巢而去尧、舜也？」〔一五〕次都曰：「吾年耄矣，安得从子？子勉正性命，勿劳神以害生。」告别而去。恽客于江夏，郡举孝廉为郎。〔一六〕文选卷四二应璩与从弟君苗君冑书李善注<br/><br/>　　郅恽为上东城门候。〔一七〕上尝夜出，还，〔一八〕拒关，诏开门欲入，恽不纳。上令从门间识面。恽曰：「火明辽远。」〔一九〕恽遂不开。〔二０〕明日，恽上书曰：「昔文王不敢盘于游田，以万民惟忧。而陛下远猎山林，以夜继昼，其如社稷宗庙何？诚小臣所窃忧也。」由是上特重之。御览卷四五三<br/><br/>　　郅恽为长沙，〔二一〕长沙有义士古初，遭父丧未葬，隣人火起，及初舍。棺不可移，初冒火伏棺上，会火灭。〔二二〕御览卷五五一<br/><br/>　　坐前长沙太守张禁多受遗送千万，〔二三〕以恽不推核，故左迁芒长。〔二四〕范晔后汉书卷二九郅恽传李贤注<br/><br/>　　芒守丞韩龚受大盗丁仲钱，阿拥之，加笞八百，不死，入见恽，称仲健。恽怒，以所杖铁杖捶龚。龚出怨怼，遂杀仲，恽故坐免。范晔后汉书卷二九郅恽传李贤注<br/><br/>　　〔一〕　「郅恽」，范晔后汉书卷二九有传。又见汪文台辑华峤后汉书卷一。袁宏后汉纪卷七、风俗通义过誉篇亦略载其事。<br/><br/>　　〔二〕　「难即害之」，范晔后汉书郅恽传载，恽上书王莽，引经据谶，劝说王莽下就臣位。王莽核以大逆，收繫诏狱。但由于郅恽据经谶，所以不便立刻害之。<br/><br/>　　〔三〕　「叔」，姚本、聚珍本作「叔父」，御览卷五一二、范晔后汉书郅恽传李贤注引同。<br/><br/>　　〔四〕　「往候子张」，原作「往候张」，姚本作「候子张」，类聚卷三三引同，今据增「子」字。聚珍本作「往候之」，御览卷四０七、卷五一二引同。御览四八一引作「候之」。下文「取其头以示子张，子张憙」二句，原亦脱「子」字。<br/><br/>　　〔五〕　「不能言」，此三字原无，姚本、聚珍本有，类聚卷三三，御览卷四０七、卷四八一引同，今据增补。范晔后汉书郅恽传亦有此三字。<br/><br/>　　〔六〕　「子张但目击而已」，此句原无，聚珍本有，御览卷四０七引同，今据增补。范晔后汉书郅恽传亦有此句。<br/><br/>　　〔七〕　「子张憙，气因绝」，此二句姚本、聚珍本作「子张见而气绝」，类聚卷三三，御览卷四０七、卷四八一引同，范晔后汉书郅恽传亦同。御览卷五一二引作「子张见之，悲喜，因绝」。<br/><br/>　　〔八〕　「恽」，聚珍本作「之」。<br/><br/>　　〔九〕　「汝南太守欧阳歙」，光武帝建武七年继寇恂任汝南太守，见范晔后汉书欧阳歙传。<br/><br/>　　〔一０〕「教」，谕告之词，其义与「令」同。文选傅亮为宋公修张良庙教李善注：「秦法，诸公王称教。教者，教示于人也。」汉代郡中下令谓之「教」。<br/><br/>　　〔一一〕「西部督邮」，督邮为郡之佐吏，掌管监察属县，考课殿最，分东、南、西、北、中部，统称五部督邮。<br/><br/>　　〔一二〕「朝」，汉代郡守府寺亦可称「朝」。范晔后汉书法真传云：真「性恬静寡欲，不交人间事。太守请见之，真乃幅巾诣谒。太守曰：『……太守虚薄，欲以功曹相屈，光赞本朝，何如？』风俗通义十反篇安定太守胡伊条云：「郡以伊为主薄，迎新太守，曰：『我是宰士，何可委质于二朝乎！』」皆称郡守治所为「朝」。<br/><br/>　　〔一三〕「明府」，范晔后汉书张湛传李贤注：「郡守所居四府。明府者，尊高之称。」汉人又有明公、明使君、明太子之称，加「明」字，以示尊崇。<br/><br/>　　〔一四〕「此既无君，又复无臣」，汉代制度，郡县可以自辟属吏，地位与古代的陪臣相类似，所以太守于功曹，得蒙君父之称。<br/><br/>　　〔一五〕「许、巢」，「许」指许由，庄子让王篇云：「尧以天下让许田，许由不受。」潜夫论交际篇云：「许由让其帝位。」「巢」，指「巢父」，皇甫谧高士传卷上云：「巢父者，尧时隐人也。山居不营世利，年老，以树为巢而寝其上，故时人号曰巢父。」尧以天下相让，不受。<br/><br/>　　〔一六〕「郡举孝廉为郎」，此条文选卷六０任昉齐竟陵文宣王行状李善注亦引，文字极简。<br/><br/>　　〔一七〕「上东城门」，洛阳伽蓝记序云：洛阳「东面有三门，北头第一门曰建春门，汉曰上东门，阮籍诗曰『步出上东门』是也。」太平环宇记卷三云：「上东门，洛阳东面门也。」<br/><br/>　　〔一八〕「上尝夜出，还」，此二句水经注卷一六引作「光武尝出夜还」。太平环宇记卷三引作「光武夜还」。<br/><br/>　　〔一九〕「恽曰：『火明辽远』」，此二句原无，水经注卷一六引有，今据增补。范晔后汉书郅恽传云：恽「为上东城门候。帝尝出猎，车驾夜还，恽拒关不开。帝令从者见面于门间。恽曰：『火明辽远。』遂不受诏。」<br/><br/>　　〔二０〕「恽遂不开」，此句水经注卷一六引作「遂拒不开」，太平环宇记卷三引作「恽不纳」。<br/><br/>　　〔二一〕「郅恽为长沙」，此句原无，类聚卷八０、合璧事类外集卷五五引有，今据增补。「为长沙」，即为长沙太守。<br/><br/>　　〔二二〕「会火灭」，此句姚本作「俄而火灭」，类聚卷二０引同。聚珍本作「会火灭」，合璧事类外集卷五五引同。此句下聚珍本又有「以为孝感所致云」一句。御览卷八六八、记纂渊海卷五引作「火乃灭」。姚本、聚珍本皆立有「古初」一目，只收录此条文字。范晔后汉书郅恽传载：「恽再迁长沙太守。先是长沙有孝子古初，遭父丧未葬，邻人失火，初葡匐柩上，以身扞火，火为之灭。恽甄异之，以为首举。」可见此条文字当入郅恽传，今依范书编次。<br/><br/>　　〔二三〕「坐前长沙太守张禁多受遗送千万」，此承上文郅恽为长沙太守为言。<br/><br/>　　〔二四〕「芒长」，原无此二字，聚珍本有，与范晔后汉书郅恽传相合，今据增补。<br/><br/>　　苏竟<br/><br/>　　苏竟与刘歆子恭书曰：〔一〕「前世以磨研编简之才，与国师公从事出入者砚耳。」〔二〕书钞卷一０四<br/><br/>　　〔一〕　「苏竟」，范晔后汉书卷三０有传。「子恭」，此二字上聚珍本有「兄」字，当据增补。按汉书董仲舒传赞云：「向曾孙龚。」恭与龚为一人。范晔后汉书苏竟传云：「初，延岑护军邓仲况拥兵据南阳阴县为寇，而刘歆兄子龚为其谋主。竟时在南阳，与龚书晓之。」李贤注：「前书及三辅决录并云向曾孙，今言歆兄子，则不同也。」<br/><br/>　　〔二〕　「与国师公从事出入者砚耳」，此句聚珍本作「与国右史公从事出者惟砚也」，类聚卷五八引作「与国右史公从事出入」。按王莽时刘歆为国师，「国右史公」即「国师公」之误。「者砚耳」三字当系衍文，范晔后汉书苏竟传无。<br/><br/>　　郭伋<br/><br/>　　郭伋为颍川太守，〔一〕辞去之官，〔二〕光武诏曰：「郡得贤能太守，去帝城不远，河润九里，〔三〕冀京师并蒙其福也。」　御览卷二六０<br/><br/>　　郭伋，字细侯，河南人也。在并州素结恩德，〔四〕行部到西河美稷，有童儿数百，各骑竹马，于道次迎拜。〔五〕伋问曰：「儿曹何自远来？」对曰：「闻使君到，喜，故迎。」〔六〕诸儿复送到郭外，〔七〕问「使君何日当还」。伋语别驾从事计日告之。〔八〕行部还入美稷界，先期一日。伋念负诸童儿，〔九〕遂止于野亭，须期乃入。〔一０〕御览卷二五六<br/><br/>　　郭伋为并州，伋知卢芳夙贼，〔一一〕难卒以力制，常严烽候，明购赏，以结寇心。御览卷三三五<br/><br/>　　〔一〕　「郭伋」，范晔后汉书卷三一有传。又见汪文台辑司马彪续汉书卷三、华峤后汉书卷一、张璠汉记。<br/><br/>　　〔二〕　「辞去之官」，此下二句聚珍本作「召见辞谒，帝劳之曰」，文选卷六０任昉齐竟陵文宣王行状李善注引同。范晔后汉书郭伋传亦作「召见」云云八字。<br/><br/>　　〔三〕　「河」，原误作「何」，聚珍本作「河」，书钞卷一一、文选卷六０任昉齐竟陵文宣王行状李善注引同，今据改。范晔后汉书郭伋传李贤注引庄子云：「河润九里，泽及三族。」<br/><br/>　　〔四〕　「在并州素结恩德」，此句下聚珍本有「老小相携道路」一句。据范晔后汉书郭伋传，建武十一年，省朔方刺史属并州，以伋为并州牧。<br/><br/>　　〔五〕　「于道次」，原无此三字，聚珍本有，御览卷四六七引同，今据增补。<br/><br/>　　〔六〕　「闻使君到，喜，故迎」，此三句聚珍本作「闻使君始到，喜，故奉迎」。御览四六七引作「闻使君到，喜，故来奉迎」。<br/><br/>　　〔七〕　「到」，聚珍本作「出」。<br/><br/>　　〔八〕　「语」，原误作「曰」，御览卷二六三引作「语」，今据改。聚珍本作「使」，似依文义校改。<br/><br/>　　〔九〕　「伋念负诸童儿」，此句聚珍本作「伋谓违信」。<br/><br/>　　〔一０〕「须期乃入」，水经注卷三引云：「郭伋，字细侯，为并州牧。前在州素有恩德，老小相携道路。行部到西河美稷，数百小儿各骑竹马迎拜。伋问儿曹何自远来，曰：『闻使君到，喜，故迎。』伋谢而发去。诸儿复送郭外，问『使君何日还』。伋计日告之。及还，先期一日，念小儿，即止野亭，须期至乃往。」字句稍略于此。事又见史通暗惑篇。<br/><br/>　　〔一一〕「夙」，此字原无，聚珍本有，类聚卷八０引亦有，今据增补。<br/><br/>　　杜诗<br/><br/>　　杜诗，〔一〕字君公。建武元年，杜诗为侍御史，安集洛阳。时将军萧广放纵兵士，暴横民间。〔二〕诗敕晓不改，遂格杀广，还以状闻。上召见，赐以棨戟，〔三〕复使之河东，诛降逆贼杨异等。御览卷六八一<br/><br/>　　杜诗，字君公，为南阳太守，〔四〕性节俭而治清平，以诛暴立威信，善于计略，省爱民役。造作水排，〔五〕铸为农器，用力省，见功多。时人方于召信臣，故南阳人为之语：「前有召父，后有杜母。」〔六〕御览卷二六０<br/><br/>　　南阳太守杜诗坐遣客为弟报仇，被徵，会病卒，丧无所归，诏使持丧郡国邸，赙绢千疋。〔七〕御览卷八一七<br/><br/>　　〔一〕　「杜诗」，此下二句原无，聚珍本有，书钞卷三六引亦有，今据增补。杜诗，范晔后汉书卷三一有传。又见汪文台辑谢承后汉书卷一、张璠汉记。<br/><br/>　　〔二〕　「暴横」，聚珍本作「猝暴」。<br/><br/>　　〔三〕　「棨戟」，范晔后汉书杜诗传李贤注引汉杂事云：「汉制，假棨戟以代斧钺。」古今注卷上云：「棨戟，殳之遗象也。诗所谓『伯也执殳，为王前驱』。殳，前驱之器也，以木为之，后世滋伪，无复典刑，以赤油韬之，亦谓之油戟，亦谓之棨戟。」<br/><br/>　　〔四〕　「为南阳太守」，光武帝建武七年，杜诗由汝南都尉迁南阳太守，见范晔后汉书杜诗传。<br/><br/>　　〔五〕　「水排」，范晔后汉书杜诗传李贤注：「冶铸者为排以吹炭，今激水以鼓之也。『排』当作〈橐，中"石改非"〉』，古字通用也。」笺注倭名类聚抄卷五云：「『韛』，东观汉记作『排』。则知『韛』，俗『排』字。」<br/><br/>　　〔六〕　「后有杜母」，此条书钞卷三六亦引，文字极为简略。<br/><br/>　　〔七〕　「千疋」，范晔后汉书杜诗传同，聚珍本作「七千疋」，不知何据。「七」字疑为衍文。<br/><br/>　　孔奋<br/><br/>　　窦融请孔奋署议曹掾，〔一〕守姑臧长。天下扰乱，唯西河独安，而姑臧称为富邑，通货胡羌，市日四合，〔二〕每居县者，不盈数日，〔三〕辄致丰积。御览卷八二七<br/><br/>　　孔奋，字君鱼，右扶风茂陵人。守姑臧长。七年，〔四〕诏书以为奋在姑臧治有绝迹，赐爵关内侯。奋素孝，供养至谨，在姑臧唯老母极膳，妻子饭食葱芥，时人笑之。或嘲奋曰：「置脂膏中，不能自润。」而奋不改其操。〔五〕御览卷二六七<br/><br/>　　孔奋为武都郡丞，时郡为愧嚣馀党所攻，〔六〕杀太守，得奋妻子。奋追贼，贼推奋妻子于军前。奋年五十，惟有一子，不顾，遂擒贼，而其子见屠。帝嘉其忠，迁武都太守。御览卷三一０<br/><br/>　　孔奋笃于骨肉，弟奇在雒阳为诸生，分禄奉以供给其粮用，四时送衣，下至脂烛，每有所食甘美，辄分减以遗奇。〔七〕御览卷四一六<br/><br/>　　〔一〕　「孔奋」，范晔后汉书卷三一有传。又见汪文台辑司马彪续汉书卷三、华峤后汉书卷一。光武帝建武五年，河西大将军窦融署孔奋为议曹掾，见范书孔奋传。<br/><br/>　　〔二〕　「市日四合」，周礼地官司市云：「大市日昃而市，百族为主。朝市朝时而市，商贾为主。夕市夕时而市，贩夫贩妇为主。」是古代集市一日三合。此云「市日四合」，足见其人货殷繁。<br/><br/>　　〔三〕　「数日」，聚珍本作「数月」，与范晔后汉书孔奋传相合。按当作「数月」。<br/><br/>　　〔四〕　「七年」，范晔后汉书孔奋传云：建武「八年，赐爵关内侯」。<br/><br/>　　〔五〕　「而奋不改其操」，此条文字聚珍本作「奋在姑臧四年，财物不增，惟老母极膳，妻子但菜食。或嘲奋曰：『直脂膏中，亦不能自润。』而奋不改其操。诏书以奋在姑臧治有绝迹，赐爵关内侯」。书钞卷三八引作「孔奋，字君鱼，右扶风人。为姑臧长，老母珍膳，妻子但食葱菜，为众所笑，谓之弱劣。嘲奋曰：『置脂膏中，不能自润。』而奋不改其操也」。御览卷九七七引作「孔奋，字君鱼，为姑臧长，时天下乱，河西独安。前长居官数月，辄致赀产。奋在姑臧四岁，财物不增，唯老母极膳，妻子但食葱菜。或嘲奋曰：『置脂膏中，不能不润。』」又类聚卷八三、御览卷四二五亦引，文字互有异同。按御览卷二六七所引叙事次序与范晔后汉书孔奋传相同，而聚珍本连缀失次，不可据。<br/><br/>　　〔六〕　「时郡为愧嚣馀党所攻」，「时」字下原有「在」字，文义扞格难通。按范晔后汉书孔奋传云：奋「除武都郡丞。时陇西馀贼愧茂等夜攻府舍，残杀郡守，贼畏奋追急，乃执其妻子，欲以为质。奋年已五十，唯有一子，终不顾望，遂穷力讨之。……贼窘惧逼急，乃推奋妻子以置军前，冀当退却，而击之愈厉，遂禽灭茂等，奋妻子亦为所杀。世祖下诏褒美，拜为武都太守。」所叙事极为清楚。今参酌范书删「在」字，文义始通。聚珍本作「妻时在郡，为愧嚣馀党所攻杀，太守得奋妻子」。虽然增补「妻」字，与下文连读，义亦不可解，聚珍本不足为据。<br/><br/>　　〔七〕　「辄分减以遗奇」，此条初学记卷一七、御览卷五一五、续编珠卷一亦引，文字稍有不同。<br/><br/>　　张堪<br/><br/>　　张堪，〔一〕字君游，年六岁，〔二〕受业长安，治梁丘易，才美而高，京师号曰「圣童」。御览卷三八四<br/><br/>　　张堪为蜀郡，〔三〕公孙述遣击之。堪有同心之士三千人，相谓曰：「张君养我曹，为今日也。」乃选习水军三百人，〔四〕遂斩竹为箄渡水，馀人击蜀，〔五〕遂免大难。〔六〕书钞卷一三八<br/><br/>　　张堪，字君游，南阳人。试守蜀郡，与吴汉并力讨公孙述，遂破蜀。汉先遣堪入成都，〔七〕镇抚吏民。时珍宝珠玉委积无数，堪录簿上官，秋毫无所取。〔八〕书钞卷三八<br/><br/>　　堪字君游，南阳人，去蜀郡乘折辕车，白布被囊。　书钞卷三八<br/><br/>　　张堪，字君游，试守蜀郡太守，迁渔阳太守，有惠政，〔九〕开治稻田八千馀顷，教民种田，〔一０〕百姓以殷富。〔一一〕童谣歌云：「桑无附枝，麦穗两岐。张君为政，乐不可支。」〔一三〕视事八年，匈奴不敢犯塞。〔一三〕类聚卷五０<br/><br/>　　光武诏曰：「平阳丞李善称故令范迁于张堪，〔一四〕令人面热汗出，其赐堪家杂缯百疋，以表廉吏。」〔一五〕御览卷三八七<br/><br/>　　上尝召见诸郡计吏，问其风土，及前后守令能否。蜀郡计掾樊显进曰：「渔阳太守张堪昔在蜀，其仁以惠下，威能讨姦。前公孙述破时，珍宝山积，卷握之物，足富十世，而堪去职之日，乘折辕车，布被囊而已。」上闻歎息。以显陈堪行有效，即除鱼复令。〔一六〕类聚卷七０<br/><br/>　　〔一〕　「张堪」，范晔后汉书卷三一有传。又见汪文台辑司马彪续汉书卷三、华峤后汉书卷一。袁宏后汉纪卷六亦略载其事。<br/><br/>　　〔二〕　「年六岁」，聚珍本同，范晔后汉书张堪传作「年十六」。<br/><br/>　　〔三〕　「张堪为蜀郡」，此句姚本、聚珍本作「堪守蜀郡」。聚珍本注云：「范书本传不载堪为蜀守。」按范晔后汉书张堪传云：「世祖……即位，中郎将来歙荐堪，召拜郎中，三迁为谒者。使送委输缣帛，并领骑七千匹，诣大司马吴汉伐公孙述，在道追拜蜀郡太守。」聚珍本误注。此句御览卷七七一引作「张堪为陪义长」。<br/><br/>　　〔四〕　「习」，姚本同，聚珍本作「择」。<br/><br/>　　〔五〕　「馀人击蜀」，姚本、聚珍本无此句。<br/><br/>　　〔六〕　「大」，姚本、聚珍本无此字。<br/><br/>　　〔七〕　「堪」，原无此字，姚本、聚珍本有，今据增补。<br/><br/>　　〔八〕　「秋毫无所取」，此句上原有「称」字，显系衍文。姚本、聚珍本无此字，今据删。<br/><br/>　　〔九〕　「有惠政」，原无此句，聚珍本有，书钞卷三五引亦有，今据增补。<br/><br/>　　〔一０〕「教民种田」，姚本同，聚珍本作「教民种作」，书钞卷三五两引亦作「教民种作」，编珠卷四，类聚卷一九、卷八五，御览卷二六０、卷八三八，文选卷三六王融永明十一年策秀才文李善注引作「劝民耕种」，初学记卷二七、御览卷四六五引作「劝人耕种」。<br/><br/>　　〔一一〕「以殷富」，「以」字下编珠卷四，初学记卷二七，类聚卷一九、卷八五，御览卷四六五、卷八三八，文选卷三六王融永明十一年策秀才文李善注引皆有「致」字，当据增补。<br/><br/>　　〔一二〕「支」，原作「为」，姚本同，聚珍本作「支」，编珠卷四，书钞卷三五，类聚卷八五，御览卷二六０、卷四六五、卷八三八，文选卷三六王融永明十一年策秀才文李善注皆引作「支」。按「支」字是，与上文「岐」字韵相协，范晔后汉书张堪传亦作「支」，今据校改。<br/><br/>　　〔一三〕「匈奴不敢犯塞」，此条书钞卷三九亦引，文字较此简略。<br/><br/>　　〔一四〕「丞」，聚珍本误作「称」。<br/><br/>　　〔一五〕「以表廉吏」，此事范晔后汉书张堪传未载，就此条文字内容来看，也无从确定年代。聚珍本繫于张堪传末。<br/><br/>　　〔一六〕「以显陈堪行有效，即除鱼复令」，此二句原无，书钞卷七九引云：「上常召见诸郡计吏，问太守谁最能者，及蜀郡计掾樊显，进曰：『张堪仁惠清廉，无与为比。』上以显陈堪行有效，即除鱼复令。」今据增补。姚本、聚珍本作「以显陈堪行有效，即除渔阳令」。按「鱼复令」三字是，范晔后汉书张堪传云：「拜显为鱼复长。」李贤注：「鱼复，县，属巴郡。」又按姚本、聚珍本立有樊显一目，繫以此条文字。据范晔后汉书，此条文字当在张堪传中，今从范书编排。此条文字书钞卷三九引作「张堪，世祖召见诸郡计吏，问前后太守能否。蜀郡计掾樊显曰：『张堪昔在蜀，其仁足惠下，威能讨姦。』」卷一三九亦引，字句大同小异。<br/><br/>　　廉范<br/><br/>　　廉范，〔一〕字叔度，京兆人也。父客死蜀汉，〔二〕范与客步负丧归。〔三〕至霞萌，舡触石破没，范持棺柩，遂俱沉溺。众伤其义，钩求得之，仅免于死。太守张穆持筒中布数箧与范，〔四〕范曰：「石生坚，兰生香，前后相违，不忍行也。」遂不受。御览卷四一二<br/><br/>　　廉范为云中太守，始到，烽火日通。故事，虏出度五千人，〔五〕乃移书旁郡求助。吏白今虏兵度出五千，请移警檄。范不听，遂选精兵，自将出至近县，令老弱城守而追之。类聚卷八０<br/><br/>　　廉范，字叔度，为蜀郡太守。成都邑宇逼侧，〔六〕旧制，禁民夜作以防火，而更相隐蔽，烧者日日相属。范乃毁削前令，但严使储水，百姓为便。乃歌之云：「廉叔度，来何暮？不禁火，民安堵。昔无襦，今五葱。」〔七〕类聚卷五０<br/><br/>　　廉范为蜀郡守，令民不禁火，百姓皆喜，家得其愿，时生子皆以廉为名者千。御览卷三六二<br/><br/>　　肃宗崩，〔八〕廉范奔赴敬陵。时庐江郡严麟奉章弔国，〔九〕俱会于路。麟乘小车，涂深马死，不能自进。范见而愍然，命从骑下马与之，不告而去。麟事毕，不知马所归，缘路访之。或谓麟曰：「故蜀郡太守廉叔度，好賙人穷，今奔国丧，当是耳。」麟亦素闻范名，以为然，即牵马造门，谢而归之。世伏其好义。御览卷四二０<br/><br/>　　〔一〕　「廉范」，范晔后汉书卷三一有传。又见汪文台辑司马彪续汉书卷三、华峤后汉书卷一。袁宏后汉纪卷九亦略载其事。<br/><br/>　　〔二〕　「父」，御览卷五五０引同，聚珍本作「祖父」。按「父」字是。范晔后汉书廉范传云：「范父遭丧乱，客死于蜀汉，范遂流寓西州。西州平，归乡里。年十五，辞母西迎父丧。」所述极为明确。范祖父丹，为王莽所倚重，率军与赤眉交战，败死无盐，事见范晔后汉书刘玄刘盆子传、冯衍传，丹绝无「客死蜀汉」之事。袁宏后汉纪卷九亦云：「范字叔度，杜陵人。祖父丹，王莽时为大司马。范父遭乱，客死于蜀。」<br/><br/>　　〔三〕　「范与客步负丧归」，「范」字下聚珍本有「年十五」三字。按御览卷四二五引有「廉范年十五至蜀迎祖母丧」一句，卷八二０引同，惟「至」字作「入」，是知原书有「年十五」三字，当据增补。<br/><br/>　　〔四〕　「太守张穆持筒中布数箧与范」，此下各句原无，聚珍本有，御览卷四二五、卷八二０引亦有，今据增补。<br/><br/>　　〔五〕　「度」，估计。<br/><br/>　　〔六〕　「成都邑宇逼侧」，此句至「百姓为便」各句姚本、聚珍本全同，类聚卷八０引作「成都地迫屋狭，百姓夜作，以供衣食。又禁火，民复弊之，失火者日属。范令夜作，但使储水，百姓皆悦」。「弊」字误，当作「蔽」。事类赋卷八引作「成都地迫屋狭，百姓夜作，以供衣食。又禁火，民覆蔽之，失火者日属。范放令夜作，但使储水，百姓皆悦」。御览卷八六八引与类聚大体相同。<br/><br/>　　〔七〕　「昔无襦，今五葱」，此二句姚本、聚珍本同，事类赋卷八引亦同。徐氏明抄本书钞卷三九引作「生平无一襦，今有五葱」。蒋光焴藏清抄本书钞卷三九引作「平生无衣襦，今有五葱」。御览卷四六五引作「平生无襦，今五葱」，范晔后汉书廉范传同，书钞卷一二九引亦与御览同，仅「五」字误作「乃」。御览卷八六八引作「昔日无襦，今五葱」。此条书钞卷三五、类聚卷一九、御览卷六九五亦引，文字节删较多。<br/><br/>　　〔八〕　「肃宗崩」，范晔后汉书廉范传同。聚珍本作「章和二年，帝崩」，书钞卷一三九引同。<br/><br/>　　〔九〕　「时庐江郡严麟奉章弔国」，此句至「不能自进」一段文字，姚本、类聚卷九三引大同小异，范晔后汉书廉范传所载也大体相同。聚珍本作「还入城，见道中有诸生乘小车马顿死泥中，诸生立旁，不能自进。时范问为谁，所从来。生白庐江太守掾严麟为太守奉章来弔」。所引内容稍详。书钞卷一三九引作「还入城，见道中有诸生乘小车，马预死泥中，诸生立旁。时范问为谁，所从来，生曰庐江太守掾严麟，为太守奉章来弔」。「预」乃「顿」之讹。聚珍本即从书钞中辑出，并参考御览卷四二０所引补入「不能自进」一句。<br/><br/>　　王堂<br/><br/>　　王堂为汝南太守，〔一〕教掾吏曰：「其宪章朝右，委功曹陈蕃。」〔二〕聚珍本<br/><br/>　　〔一〕　「王堂」，字敬伯，广汉郪人，范晔后汉书卷三一有传。又见汪文台辑张璠汉记。<br/><br/>　　〔二〕　「委功曹陈蕃」，此条不知聚珍本从何书辑录。文选卷二五卢谌赠刘琨李善注引张璠汉记字句与此全同。范晔后汉书王堂传云：王堂「迁汝南太守，搜才礼士，不苟自专，乃教掾史曰：『古人劳于求贤，逸于任使，故能化清于上，事缉于下。其宪章朝右，简覈才职，委功曹陈蕃。匡政理务，拾遗补阙，任主簿应嗣。庶循名责实，察言观效焉。』」</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-252-3992.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3994.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

