<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十八 果木部 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十八 果木部 全文,徐坚作品" />
<meta name="description" content="初学记原文阅读,卷二十八 果木部 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9600.html";
var nextpage="novel-read-998-9602.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十八 果木部 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9600.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十八 果木部 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:59:51<span class="divide">|</span></p>
<div class="page-body">
<div class="page-content">
<p>○李第一<br/><br/>　　§叙事<br/><br/>　　许慎《说文》曰：李，果也，从木子声。杼，古文李。《尔雅》曰：休无实李，(郭璞注曰：一名赵李。)座接虑李。(今之麦熟李。)驳赤李，桃李丑核，枣李，曰疐之。(孙炎曰：桃李类皆核疐之去柢也。)《西京杂记》曰：汉武初修上林苑，群臣远方各献名果，树有朱李、黄李、紫李、绿李、青李、绮李、青房李、车下李、颜回李、合枝李、羌李、燕李、猴李。《汉武内传》曰：李少君谓武帝：溟海枣大如瓜，钟山之李大如瓶；臣以食之，遂生奇光。陆翙《邺中记》曰：华林园有春李，冬华春熟。《盐铁论》曰：桃李实多者，来岁为之穰，《本草》曰：李根治疮，服其花，令人好颜色。凡李实，熟食之皆好。除固热，调中，食之。不可合雀肉食，又不可临水上啖之。李皮水煎，含之治齿痛。<br/><br/>　　§事对<br/><br/>　　【翠质 青皮】傅玄《李赋》曰：潜实内结，丰彩外盈；翠质朱变，形随运成。郭义恭《广志》曰：有黄建李、青皮李、马肝李。<br/><br/>　　【采春山 沉寒水】《山海经》曰：边春之山多李，里人常采之。魏文帝《与吴质书》曰：浮甘瓜于清泉，沉朱李于寒水。<br/><br/>　　【南居先熟 东苑已朱】周处《风土记》曰：南居细李，四月先熟。《荆州记》曰：房陵南居有名李。张华《真人篇》曰：朱李生东苑，甘瓜出西郊。<br/><br/>　　【庐山白 房陵缥】魏文帝《列异传》曰：袁本初时，有神出河东，号度索君。人共立庙。衮州苏氏母病，往祷，见一人，着白布单衣，高冠似鱼头，谓度索君曰：“昔庐山共食白李，未久已三千年，日月易得，使人恨然。”去后，度索君曰：“此南海君也。”傅玄《李赋》曰：乃有河沂黄建，房陵缥青；一树三色，异味殊名。<br/><br/>　　§赋<br/><br/>　　【西晋傅玄《李赋》】植中州之名果兮，结修根于芳园；嘉列树之蔚蔚兮，美弱枝之爰爰。既乃长条四布，密叶重阴；夕景回光，傍荫兰林。于是肃肃晨风，飘飘落英；潜实内结，丰彩外盈。翠质朱变，形随运成；清角奏而微酸起，大宫动而和甘生。既变洽熟，五色有章；种别类分，或朱或黄。甘酸得适，美逾蜜房。浮彩点驳，赤者如丹；入口流溅，逸味难原。见之则心悦，含之则神安。乃有河沂黄建，房陵缥青；一树三色，异味殊名。乃上代之所不睹兮，咸升御乎紫房。周万国之口实兮，充荐飨于神灵。昔怪古人之感贶，乃答之以宝琼；玩斯味之奇玮兮，然后知报之为轻。<br/><br/>　　§诗<br/><br/>　　【唐太宗皇帝《赋得李诗》】玉衡流桂圃，成蹊正可寻；莺啼密叶外，蝶戏脆花心。丽景光朝彩，轻烟散夕阴；暂顾晖章侧，还眺灵山林。<br/><br/>　　【又《探得李诗》】盘根植瀛渚，交干横倚天；舒华光四海，卷叶荫三川。<br/><br/>　　【梁沈约《咏麦李诗》】青玉冠四海，碧石弥外区；化为中园实，其下成路衢。在先良足贵，因小邈难逾；色润房陵缥，味夺寒水朱。摘持欲以献，尚食且踟蹰。<br/><br/>　　【梁王筠《答元金紫饷朱李诗》】李华春发彩，结实下成蹊；潘生咏金谷，魏后沉寒溪。逢君重妖丽，移玩入崇闺；惭无琼玖报，徒用萃幽栖。<br/><br/>　　○柰第二<br/><br/>　　§叙事<br/><br/>　　《晋起居注》曰：嘉柰，一蒂十五实，或七实，生于酒泉。《西京杂记》曰：汉初修上林苑，群臣各献名果树，中有白柰、绿柰。《汉武帝内传》曰：仙药之次者，有圆邱紫柰。《广志》曰：柰有青白赤三种。张掖有白柰，酒泉赤柰，西方例多柰。家以为脯数十斛，以为蓄积，如收藏。《本草》曰：柰味苦，令人臆胀，病人不可多食。<br/><br/>　　§事对<br/><br/>　　【浮朱 耀白】孙楚《井赋》曰：沈黄李，浮朱柰。潘岳《闲居赋》曰：三桃表樱胡之别，二柰耀丹白之色。<br/><br/>　　【设玄室 投清渠】《南岳夫人传》曰：夫人姓魏，名华存，性尤乐神仙。季冬夜半，有四真人降夫人静室，因设玄室紫柰，绛实灵瓜。夫人还王屋山，王子乔等并降。时夫人与真人为宾主，设三玄紫柰。潘尼《东武馆赋》曰：飞甘瓜于浚水，投素柰于清渠。<br/><br/>　　【摘圆邱 濯玉井】《汉武故事》曰：上握兰园之金精，摘圆邱之紫柰。王子年《拾遗记》曰：昆仑山上有柰，冬生，子碧色。须玉井之水洗，方可食。<br/><br/>　　【绿花 紫核】《西京杂记》曰：上林苑有白柰、绿柰，绿花紫色。郭子横《洞冥记》曰：有紫柰，大如升，甜如蜜，核子花青。<br/><br/>　　【瓜州素 酒泉赤】张载诗曰：江南郡蔗，张掖丰柿，三巴黄甘，瓜州素柰。凡此数品，殊美绝快，渴者所思，铭之裳带。郭义恭《广志》曰：柰有白青赤三种。张掖有白柰，酒泉有赤色柰。<br/><br/>　　§诗<br/><br/>　　【梁谢瑱《和萧国子咏柰花诗》】俱荣上节初，独秀高秋晚；吐绿变衰园，舒红摇落苑。不逐奇幻生，宁从吹律暖；幸同瑶华折，为君聊赠远。<br/><br/>　　【梁褚沄《咏柰诗》】成都贵素质，酒泉称白丽；红紫夺夏藻，芬芳掩春蕙。映日照新芳，丛林抽晚蒂；谁为种三株，终焉竞八桂。不让圆邱中，粢洁华庭际。<br/><br/>　　§表<br/><br/>　　【魏曹植《谢赐柰表》】即夕殿中虎贲宣诏，赐臣等冬柰一奁。以柰夏熟，今则冬生，物以非时为珍，恩以绝口为厚，非臣等所宜荷之。蒙报植等诏曰：山柰从凉州来，道里既远，又东来转暖，故柰中变色不佳耳。<br/><br/>　　○桃第三<br/><br/>　　§叙事<br/><br/>　　《尔雅》曰：桃李丑核，桃曰胆之。(胆，择取其美者。)《西京杂记》曰：汉初，修上林苑，群臣远方各献名果。有缃核桃、紫文桃、霜桃、(霜下可食。)金城桃。《邺中记》曰：石虎苑中有勾鼻桃，重二斤半。郭氏《玄中记》曰：木子之大者，有积石之桃焉，大如十斛笼。《本草》云：枭桃，在树不落，杀百鬼。玉桃，服之长生不死。《典术》曰：桃者，五木之精也，故厌伏邪气，制百鬼。故今人作桃符著门以厌邪，此仙木也。《太清诸卉木方》曰：酒渍桃花而饮之，除百病，好容色。<br/><br/>　　§事对<br/><br/>　　【秾华 甘实】《毛诗》曰：何彼秾矣，华如桃李；平王之孙，齐侯之子。傅玄《桃赋》曰：叶落实结，与时刚柔；既甘且脆，入口消流。<br/><br/>　　【宜五沃 已三偷】《管子》曰：五沃之土，其木宜桃。《汉武故事》曰：东郡献短人。帝呼东方朔。朔至，短人指朔谓上曰：“王母种桃，三千岁一子。此子不良，已三过偷之矣。”后西王母下，出桃七枚，母自啖二，以五枚与帝。帝留核着前，母曰：“用此何？”上曰：“欲种之。”母笑曰：“此桃三千年一著子，非下土所植。”<br/><br/>　　【紫文 青色】《西京杂记》曰：修上林苑，群臣远方各献名果。有缃核桃紫文桃。《汉武内传》曰：西王母以七月七日降帝宫，命侍女索桃。须臾以玉盘盛桃七枚，大如鸭卵，形圆色青，以呈王母。王母以五枚与帝，自食二枚。<br/><br/>　　【青花 红萼】王子年《拾遗记》曰：磅磍山去扶桑五万里，日所不及。其地寒，有桃树千围，其花青黑色，万岁一实。谢灵运诗曰：山桃发红萼，野蕨渐紫苞。<br/><br/>　　【缃核 绶花】《西京杂记》曰：修上林苑，群臣远方献名果，有缃核桃。应劭《汉官仪》曰：二千石绶，青地桃花缥三彩。<br/><br/>　　【生玉岭 植霜园】邓德明《南康记》曰：南康玉山上有石桃。故老云：“古有寒桃，生于岭巅。隐沦之士，将大取其实，因变成石焉。”王子年《拾遗记》曰：汉明帝，常山献巨核桃。霜下结花，隆暑方熟，常使值于霜林园，谓相陵误。<br/><br/>　　【武陵源 洛阳路】陶潜《桃源记》曰：晋太康中，武陵人捕鱼，从溪而行，忘路远近。忽逢花林，夹两岸芳华鲜美，落英缤纷。林尽得山，山有小口。初极狭，行四五步，豁然开朗。邑屋连接，鸡犬相闻，男女衣着，悉如外人。见渔父惊，为设酒食。云先世避秦难，率妻子来此，遂与外隔。问今是何代，不知有汉，无论魏晋。既出，白太守。遣人随往寻之，迷不复得。宋子侯董娇娆诗曰：洛阳城东路，桃李生路傍；花花自相对，叶叶自相当。春风南北起，花叶自低昂。<br/><br/>　　§赋<br/><br/>　　【西晋傅玄《桃赋》】有东园之珍果兮，承阴阳之灵和；结柔根以列树兮，艳长亩而骈罗。夏日先熟，初进庙堂；辛氏践秋，厥味益长。亦有冬桃，冷侔冰霜；和神适意，恣口所尝；华升御于内庭兮，饰佳人之令颜。实充虚而疗饥兮，信功烈之难原；嘉休牛于斯林兮，悦万国之乂安。望海岛而慷慨兮，怀度索之灵山；何兹树之独茂兮，条枝纷而丽闲。根龙虬而云结兮，弥万里而屈盘；御百鬼之妖慝兮，列神荼以司奸。辟凶邪而济正兮，岂唯荣美之足言。<br/><br/>　　§诗<br/><br/>　　【唐太宗皇帝《咏桃诗》】禁苑春晖丽，花蹊绮树装；缀条深浅色，点露参差光。向日分千笑，迎风共一香；如何仙岭侧，独秀隐遥芳。<br/><br/>　　【隋萧悫《奉和咏龙门桃花诗》】旧闻开露井，今见植龙门；树少知非塞，花高异少原。论时应未发，故欲影归轩；秪言经摘罢，犹胜逐风翻。<br/><br/>　　【孔绍安《应诏咏夭桃诗》】结叶还临影，飞香欲遍空；不意余花落，翻沉露井中。<br/><br/>　　○樱桃第四<br/><br/>　　§叙事<br/><br/>　　《尔雅》曰：楔荆桃。(郭璞注：今樱桃也。)《礼记》曰：仲夏之月，天子羞以含桃，先荐寝庙。(郑玄注：含桃，今樱桃。)《汉书》曰：惠帝出离宫，叔孙通曰：“礼，春有尝果。方今樱桃熟，可献，愿陛下出，因取樱桃献宗庙。”上许之。诸献果由此兴。《广志》：樱桃大者，有长八分者，有白色多肌者，凡三种。《本草》曰：樱桃味甘，主调中益脾气，令人好颜色，美志气。一名牛桃，一名麦英。<br/><br/>　　§事对<br/><br/>　　【莺含 蝉翳】《吕氏春秋》曰：仲夏之月，羞含桃。高诱注曰：含桃，樱桃为鸟所含，故曰含桃，傅咸《粘蝉赋》曰：樱桃为树则多阴，为果则先熟，故种之于厅事之前，有蝉鸣焉。顾命黏取，以弄小儿。遂寓目以周览，听鸣蜩于纤枝；翳翠叶以长吟，信厥乐之在斯。<br/><br/>　　【缃叶 红蕊】王僧达诗曰：初樱动时艳，擅藻烁辉芳；缃叶未开萼，红葩已发光。张华诗曰：樱桃含红蕊。<br/><br/>　　【春就 夏羞】左思《蜀都赋》曰：朱樱春就，素柰夏成。《礼记》曰：仲夏之月，天子羞以含桃，先荐寝庙。<br/><br/>　　【二株 三种】《洛阳宫殿簿》曰：显阳殿前樱桃六株，徽音殿前乾元殿前并二株。郭义恭《广志》曰：樱桃大者，有长八分者，有白色多肌者，凡三种。<br/><br/>　　§赋<br/><br/>　　【后梁宣帝《樱桃赋》】懿夫樱桃之为树，先百果而含荣；既离离而春就，乍苒苒而冬迎。异群龙之无首，垂牢器之晚成；鸟才食而便坠，雨薄洒而皆零。未睹红颜之实，空有荐庙之名；等橘柚于詹户，匹诸荐乎中庭。异梧桐之栖凤，愧绿竹之恒贞；岂复论其美恶，且耸干乎前棂。叶繁抽而掩日，枝长弱而风生；且得蔽乎羲赫，实当暑之凄清。<br/><br/>　　§诗<br/><br/>　　【唐太宗皇帝《赋得樱桃春为韵诗》】华林满芳景，洛阳遍阳春；朱颜含远日，翠色影长津。乔柯转娇鸟，低枝映美人；昔作园中实，今来席上珍。<br/><br/>　　【梁简文帝《奉答南平王康赍朱樱诗》】倒流映碧丛，点露擎朱实；花茂蝶争飞，枝浓鸟相失。已丽金钗瓜，仍美玉盘橘；宁异梅似丸，不羡萍如日。永植平台垂，长与云桂密；徒然奉推甘，终以愧操笔。<br/><br/>　　○枣第五<br/><br/>　　§叙事<br/><br/>　　《尔雅》曰：枣，壶枣，(郭璞曰：今江东呼大而锐上者为壶枣。壶犹瓠也。)遵羊枣，(实小而圆，紫黑色。《孟子》曰：曾皙嗜羊枣。)洗大枣，(今河东倚氏出大枣，子如鸡卵大。)蹶泄苦枣，(子味苦也。)皙无实枣，(不著子。)还味稔枣。(还味，短味。)枣李曰疐之。(孙炎曰：疐，去其秪。)《周官》曰：馈食之笾其实枣。《毛诗》曰：八月剥枣。《礼记》曰：妇人之贽，椇榛脯修枣栗。又曰：枣曰新之，栗曰撰之，桃曰胆之，揸梨曰钻之。食枣桃李，不致于核。卢谌《祭法》曰：春祠用枣油。《史记》曰：李少君以却老方见武帝。少君方帝曰：“臣尝游海上，见安期先生食巨枣，大如瓜。”《汉书》曰：安邑千树枣，此与千户侯等。《尹喜内传》曰：老子西游，省太真王母，其食玉文之枣，其实如瓶。《孟子》曰：曾皙嗜羊枣，曾子不忍食之。《广志》曰：谷城紫枣，长二寸。西王母枣三月熟，在众果之先。梁国夫人枣，大白枣，名曰蹙咨，小核多肌；三皇枣、骈白枣、灌枣，获此四者。官园所种枣，有鸡心、牛头、猕猴、细腰之名，又有互枣、大枣、崎廉枣、桂枣、夕枣之名。《本草》曰：凡枣九月采，日干。补中益气，久服神仙。<br/><br/>　　§事对<br/><br/>　　【羊角 鸡心】陆翙《邺中记》曰：石季龙园有羊角枣，三子一尺。郭义恭《广志》曰：枣有狗牙、鸡心、牛头、羊角、猕猴、细腰之名。<br/><br/>　　【骈白 鹿卢】郭义恭《广志》曰：三皇枣骈白枣。郭璞曰：子细腰者，今谓之鹿卢枣。<br/><br/>　　【细核 弱枝】王子年《拾遗记》曰：北极有岐峰之阴，多枣树。百寻，其枝茎皆空。其实长尺，核细而柔，历百岁一实。潘岳《闲居赋》曰：周文弱枝之枣，房陵朱仲之李。<br/><br/>　　【东邻伐树 北园垂阴】《汉书》曰：王吉少时学问居长安，其东家有枣树，垂吉庭中。吉妇取以啖之，吉知，乃去其妇。东家闻，欲伐其树，邻里共止之。赵整诗曰：北国有一枣，布叶垂重阴。<br/><br/>　　【细腰 圆实】《尔雅》郭璞注曰：子细腰者，今谓之鹿卢枣。又曰：遵羊枣。郭璞注曰：实小而圆紫黑色。<br/><br/>　　【玉文 朱实】《尹喜内传》曰：老子西游，省太真王母，共食玉文枣。其实如瓶。傅玄《枣赋》曰：斐斐素华，离离朱实；脆若离雪，甘如含蜜。<br/><br/>　　【万年实 千户侯】郭子横《洞冥记》曰：元鼎元年，起招仙阁，进嵭嵣细枣。此枣出嵭嵣山，临碧海上，万年一实。子如今嫩枣，迮之有膏。膏可然灯。《汉书》曰：安邑千树枣，此其人与千户侯等。<br/><br/>　　§赋<br/><br/>　　【晋傅玄《枣赋》】有蓬莱之嘉树，植神州之膏壤；擢刚茎以排虚，诞幽根以滋长。北阴塞门，南临三江；或布燕赵，或广河东。既乃繁枝四合，丰茂蓊郁，斐斐素华，离离朱实。脆若离雪，甘如含蜜。脆者宜新，当夏之珍；坚者宜干，荐羞天人。有枣若瓜，出自海滨；全生益气，服之如神。<br/><br/>　　【陈后主《枣赋》】芳园列干，森梢繁罗；蕊余茎少，叶暗枝多。复有奇树，风间临柯。深夜影来，未若丹心美，实绛质嘉枝。重针共暗，枝瓠同瑰；羞金盘于冰水，荐玉案于深杯。此欢心之未已，方梦肠而屡回。<br/><br/>　　§诗<br/><br/>　　【后秦赵整《咏枣诗》】北园有一树，布叶垂重阴；外虽多棘刺，内实怀赤心。<br/><br/>　　【梁简文帝《赋枣诗》】浮华齐水丽，垂彩郑都奇；白纷英靡靡，紫色标离离。风摇羊角树，日映鸡心枝，谷城逾石蜜，蓬岳表仙仪。已闻安邑美，永茂玉门垂。<br/><br/>　　§赞<br/><br/>　　【晋郭璞《枣赞》】建国辨方，外朝九棘；因材制义，赤心鲠直。蔼蔼卿士，亮此衮职。<br/><br/>　　○栗第六<br/><br/>　　§叙事<br/><br/>　　《毛诗》曰：阪有漆，隰有栗。《诗义疏》曰：栗五方皆有，周秦吴扬特饶。唯渔阳范阳栗，甜美长味，他方不及也。倭韩国上栗大如鸡子，亦短味不美。桂阳有栗丛生，大如杼。《周官》曰：馈食之笾其实栗。《汉书》曰：燕秦千树栗，与千户侯等。《西京杂记》曰：上林苑有侯栗、瑰栗、魁栗、榛栗、峄阳栗。辛氏《三秦记》曰：汉武帝果园，大栗十五枚为一斗。<br/><br/>　　§事对<br/><br/>　　【女贽 笾实】《左传》曰：女贽不过榛栗枣修。《周礼》曰：馈食之笾其实栗。<br/><br/>　　【南安出 北朔荐】王褒《僮约》曰：南安拾栗采橘。注云：南安，县名，出好栗橘。王逸《荔枝赋》曰：西旅献昆山之蒲桃，北燕荐朔滨之巨栗。<br/><br/>　　【华林一株 燕地千树】《晋宫阁名》曰：华林园中栗一株，侯栗六株。《汉书》曰：燕秦千树栗，此人与千户侯等也。<br/><br/>　　【秦王苑 汉帝园】《韩子》曰：秦饥，应侯谓王曰：“五苑之果，疏橡枣栗，足以活人，请发与之。”《三秦记》曰：汉武帝果园，大栗十五枚为一斗。<br/><br/>　　【华山麓 汝水湾】《华山记》曰：西山麓中有栗林，艺植以来，萧森繁茂。郦元注《水经》曰：汝南湾中，有地数顷，上有栗山，味不并南安之实也。燕岁贡四百石，以充天府。水渚即栗洲也。<br/><br/>　　§赋<br/><br/>　　【后汉蔡邕《伤故栗赋》】树遐方之嘉木兮，于灵宇之前庭；通二门以征行兮，夹阶除而列生。弥霜雪之不凋兮，当春夏而滋荣；因本心以诞节兮，挺青蘖之绿英。形猗猗以艳茂兮，似碧玉之精明。<br/><br/>　　【陈陆琼《栗赋》】四时逸盛，百果玄芳；绿梅春馥，红桃夏香。何群品之浮脆，惟此质之久长；外刺同夫枳棘，内洁甚于冰霜。伏南安而来清，列御宿而悬房；荐羞则椇榛并列，加笾则菱芡同行。金盘兮丽色，玉俎兮鲜光；周人以之战惧，大官称于柏梁。<br/><br/>　　§诗<br/><br/>　　【梁陆玢《赋得杂言咏栗诗》】货见珍于有汉，木取贵于隆周；英肇萌于朱夏，实方落于素秋。委玉盘，杂椒糈；将象席，糅珍羞。<br/><br/>　　○梨第七<br/><br/>　　§叙事<br/><br/>　　《说文》曰：梨，果也，从木利声。《汉书》曰：淮北荣南河济之间千树梨，此其人皆与千户侯等。《晋令》曰：诸官秩梨守护者，置吏一人。《尹喜内传》曰：老子西游，省太真王母，共食紫梨。《汉武内传》曰：太上之果，有玄光梨。辛氏《三秦记》曰：汉武帝园，一名樊川，一名御宿。有大梨如五升瓶，落地则破。其主取布囊承之，名曰含消梨。何晏《九州论》曰：安平好枣，真定好梨。《广志》曰：洛阳北邙张公夏梨，海内唯有一树。有常山真定山阳钜野梨，梁国睢阳梨，齐郡临淄梨，钜鹿槁梨，上党楟梨，小而甘；新丰箭谷梨，关以西梨，多供御。广都梨重六斤，数人分食之。又真定御梨，大若拳，甘若蜜，脆若凌，可以解烦释饣肙。<br/><br/>　　§事对<br/><br/>　　【真定 广都】魏文帝诏曰：真定梨大如拳，甘如蜜。郭义恭《广志》曰：广都梨重六斤，数人分食之。<br/><br/>　　【灵关 御宿】谢朓《谢梨启》曰：味出灵关之阴，旨介玉津之澨。辛氏《三秦记》曰：汉武帝园名樊川，一名御宿。有大梨如五升瓶，落地则破，名含消梨。<br/><br/>　　【大谷 钜野】潘岳《闲居赋》曰：张公大谷之梨，梁侯乌椑之柿。郭义恭《广志》曰：有常山真定梨，山阳钜野梨。<br/><br/>　　【生玄圃 种青田】王赞《梨颂》曰：太康十年，梨树西枝，其条与中枝合，生于玄圃园，皇太子令侍臣作颂。《永嘉记》曰：青田村人家多种梨。有一梨树，名曰官梨，大一围五寸，恒以供献，名为御梨。<br/><br/>　　【甘香 津润】《韩子》曰：夫树柤梨橘柚者，食之则甘，嗅之则香。左思《蜀都赋》曰：紫梨津润，榛栗罅发。<br/><br/>　　§诗<br/><br/>　　【梁沈约《应诏咏梨诗》】大谷来既重，岷山道又难；摧折非所吝，但令入玉盘。<br/><br/>　　【梁刘孝绰《于座应令咏梨花诗》】玉垒称津润，金谷咏芳菲；讵匹龙楼下，素叶映华扉。杂雨疑霰落，因风似蝶飞；岂不怜飘坠，愿入九重围。<br/><br/>　　【后梁宣帝《大梨诗》】大谷常流称，南荒本足珍；绿叶已承露，紫实复含津。<br/><br/>　　○甘第八<br/><br/>　　§叙事<br/><br/>　　周处《风土记》曰：甘，橘之属，滋味甜美特异者也。有黄者，有赪者，谓之壶甘。崔豹《古今注》曰：甘实形如石榴者，亦谓之壶甘。《广志》曰：有黄甘，一核。有成都平蒂甘，大如升，色苍黄。犍为南安县出黄甘。《荆州记》曰：宜都郡旧江北甘园，名宜都甘。《襄阳记》曰：李叔平临终，敕其子曰：“龙阳洲里有千头木奴，及甘橘成，岁得绢数千匹。”<br/><br/>　　§事对<br/><br/>　　【平蒂 圆实】郭义恭《广志》曰：成都平蒂甘，大如升，色苍黄。胡济《甘赋》曰：三秋迭运，初寒履霜；壶形既兆，圆实一煌。<br/><br/>　　【披黄苞 系丹实】潘岳《笙赋》曰：披黄苞以授甘，倾缥瓷以酌醽。刘韶《甘树赋》曰：丰条翠叶，系以丹实。<br/><br/>　　【西平更生 东望共食】范甯表曰：南昌令解列西平里有一甘树，枯死一年后，以今年更生。枝叶丰茂，今多少作子。《述异志》曰：南康郡南东望山，有人入山。山顶有果林，众果毕植，行列整齐，如人工。甘子正熟，三人共食，致饱。怀二枚，欲示人，闻空中语云：“催放双甘，乃听汝去。”<br/><br/>　　【若菱华 侔萍实】胡济《黄甘赋》曰：照曜原隰，荫映林荒；丹黄赫以晨炜，逸景接乎离光。若菱花之绣绮井，似烛龙之衔金珰。谢惠连《甘赋》曰：侔萍实于江介，超玉果于昆山。<br/><br/>　　【超玉果 若金珰】并见上注。<br/><br/>　　§赋<br/><br/>　　【刘瑾《甘树赋》】伊冥造之绵绵兮，纚群象于成遇；嗟卉草之森秀兮，将归美于甘树。诞寄生于南楚兮，播万里而东布；浸冷泉以摇根兮，竦逸条以承露；结密叶以舒荫兮，涤纤尘以开素。仰清气以旭晨兮，流惠飚于薄暮；虽飞荣于园沼兮，契峦松之贞趣。时屡迁而弥真兮，凌寒暑而一度。<br/><br/>　　【宋谢惠连《甘赋》】嘉寒园之丽木，美独有此贞芳；质葳蕤而怀风，性耿介而凌霜。拟夕霞以表色，指朝景以齐圆；侔萍实乎江介，超玉果于昆山。倾子节兮湘之区，承君玩兮堂之隅，濯雨兮冒霜，长无绝兮芬敷。<br/><br/>　　§诗<br/><br/>　　【梁徐陵《咏甘诗》】朱实挺荆南，苞品擅珍淑；上林杂嘉树，江潭间修竹。万室拟封家，千株挺荆国；绿叶萋以布，素荣芬且郁。得陈终宴欢，良垂云雨育。<br/><br/>　　○橘第九<br/><br/>　　§叙事<br/><br/>　　《禹贡》曰：淮海惟扬州，厥包橘柚锡贡。(孔安国曰：小曰橘，大曰柚。)《周书》曰：秋食楂梨橘柚。《周礼》曰：橘逾淮北而为枳，此地气使然也。《春秋运斗枢》曰：璇星散为橘。《汉书》曰：江陵千树橘，与千户侯等。张勃《吴录》曰：建安郡中有橘，冬月于树上覆裹之。至明年春夏，色变青黑，味尤绝美。《上林赋》云：卢橘夏熟。卢，黑色也，盖近是也。又曹叔《异物志》曰：橘为树，白华赤实，皮既馨香，又有善味。交趾有橘官，长一人，秩三百石，主岁贡御橘。<br/><br/>　　§事对<br/><br/>　　【白华 朱实】李尤《七叹》曰：梁土青丽，卢橘是生；白华绿叶，扶疏冬荣。曹植《橘赋》曰：朱实不凋，焉得素荣。<br/><br/>　　【绿叶 金衣】《楚词·橘颂》曰：后皇嘉树，橘来服兮；受命不迁，生南国兮；深固难徒，更其志兮；绿叶素荣，纷其可嘉兮。李尤《七叹》曰：金衣素里，班理内充；滋味伟异，淫乐无穷。<br/><br/>　　【怀三 掷两】《吴志》曰：陆绩年六岁，于九江见袁术。出橘，绩怀三枚去，拜辞堕地。绩曰：“欲归遗母。”术大奇之。陶潜《搜神后记》曰：会稽东野有女子，姓吴，字望。于路忽见一贵人，俨然端坐，即蒋侯像也，因掷两橘与之。数数形见，遂降情好。<br/><br/>　　【建春山 德阳殿】东方朔《神异记》曰：东方裔外有建春山，其上多橘柚。李尤《德阳殿赋》：橘柚含桃，百果成丛。<br/><br/>　　§赋<br/><br/>　　【魏曹植《橘赋》】播万里而遥植，列铜爵之园庭；背江洲之暖气，处玄朔之肃清。邦换壤别，爰用丧生；处彼不凋，在此先零。朱实不凋，焉得素荣。惜寒暑之不均，嗟华实之永乖；仰凯风以倾叶，冀炎气之可怀。飏鸣条以流响，晞越鸟之来栖；夫灵德之所感，物无微而不和。神盖幽而易激，信天道之不讹；既萌根而弗干，谅结叶而不华。渐玄化而不变，非彰德于邦家；拊微条以叹息，哀草木之难化。<br/><br/>　　§诗<br/><br/>　　【梁范云《园橘诗》】芳条结寒翠，园实变霜朱；徙根楚州上，来覆广庭隅。<br/><br/>　　【梁沈约《园橘诗》】绿叶迎露滋，朱苞待霜润；但令入玉柈，金衣非所吝。<br/><br/>　　【周李元操《园中杂咏橘树诗》】嘉树出巫阴，分根徙上林；白华如霰雪，朱实似悬金。布影临丹地，飞香度玉岑；自有凌冬质，能守岁寒心。<br/><br/>　　§赞<br/><br/>　　【王叔之《甘橘赞》】节重履险，操贵有恒；一树保荣，四运齐能。在质惟美，于味斯弘；异分南域，北则枳橙。<br/><br/>　　○梅第十<br/><br/>　　§叙事<br/><br/>　　《诗义疏》曰：梅，杏类也；树及叶皆如杏而黑耳。《西京杂记》曰：汉初，修上林苑，群臣各献名果。有侯梅、朱梅、紫花梅、同心梅、紫蒂梅、丽友梅。《异物志》曰：杨梅似弹丸，五月熟。《广州记》曰：庐山顶上有湖，广数顷，有杨梅、山桃。止得于上饱啖，不得将去。《广志》曰：蜀名梅为{艹橑}，大如雁子，梅{艹橑}皆可以为油。黄梅，以熟{艹橑}作之。<br/><br/>　　§事对<br/><br/>　　【紫蒂 白花】《西京杂记》曰：修上林苑，群臣各献名果。有紫蒂梅、燕脂梅。刘义庆《游鼍湖诗》曰：暄景转谐淑，草木日滋长；梅花覆树白，桃杏发荣光。<br/><br/>　　【一枝 三实】刘向《说苑》曰：越使诸发执一枝梅遗梁王。梁王之臣曰韩子，顾左右曰：“恶有一枝梅乃遗制国之君乎？”《毛诗》曰：摽有梅，其实三兮。<br/><br/>　　【明目 香口】《吴氏本草》曰：梅核明目，益气不饥。《诗义疏》曰：梅曝干为腊，羹臛齑中，又可含以香口。<br/><br/>　　【云山干腊 洛涘繁荣】《山海经》曰：云山之上，其实干腊。郭璞注曰：腊，干梅也。潘岳《闲居赋》曰：退而闲居，于洛之涘。又曰：梅杏郁棣之属，繁荣丽藻之饰，华实照烂，言所不能极也。<br/><br/>　　§赋<br/><br/>　　【梁兰文帝《梅花赋》】层城之宫，灵苑之中；奇木万品，庶草千丛。光分影杂，条繁干通；寒圭变节，冬灰徙筒。并皆枯悴，色落摧风。年归气新，摇芸动尘；梅花特早，遍能识春。或承阳而发金，乍杂雪而披银。吐艳四照之林，舒荣五衢之路；既玉缀而珠离，且冰悬而雹布。叶嫩出而未成，枝抽心而插故；漂半落而飞空，香随风而远度。挂靡靡之游丝，杂霏霏之晨雾；争楼上之落粉，夺机中之织素。于是重闺佳丽，貌婉心娴，怜早花之惊节，讶春光之遣寒。礻夹衣始薄，罗袖初单。折此芳花，举兹轻袖；或插鬟而问人，或残枝而相授。恨鬟前之大空，嫌金钿之转旧。顾影丹墀，弄此娇姿；洞开春牖，四卷罗帷。春风吹梅畏落尽，贱妾为此敛娥眉。花色持相比，恒愁恐失时。<br/><br/>　　§诗<br/><br/>　　【梁简文帝《雪里觅梅花诗》】绝讶梅花晚，争来雪里窥；下枝低可见，高处远难知。俱羞惜腕露，相让道腰羸；定须还剪彩，学作两三枝。<br/><br/>　　【梁何逊《咏早梅诗》】菟园标物序，惊时最是梅；衔霜当路发，映雪拟寒开。枝横却月观，花绕凌风台；朝洒长门泣，夕驻临邛杯。应知早飘落，故逐上春来。<br/><br/>　　【梁王筠《和孔中丞雪里梅花诗》】水泉犹未动，庭树已先知；翻光同雪舞，落素混冰池。今春竞时发，犹是昔年枝；唯有长顦顇，对镜不能窥。<br/><br/>　　【梁庾肩吾《同萧左丞咏摘梅花诗》】窗梅朝始发，庭雪晚初消；折花牵短树，幽丛入细条。垂冰溜玉手，含刺冒春腰；远道终难寄，馨香徒自饶。<br/><br/>　　【周庾信《咏梅花诗》】常年腊月半，已觉梅花兰；不信今春晚，俱来雪里看。树动悬冰落，枝高出手寒；早知觅不见，真悔着衣单。<br/><br/>　　○石榴第十一<br/><br/>　　§叙事<br/><br/>　　《埤苍》曰：石榴，柰属也。《博物志》曰：张骞使西域还，得安石榴、胡桃、蒲桃。缪袭《祭仪》曰：秋尝果以梨、枣、柰、安石榴。沈约《宋书》曰：晋安帝时，武陵临沅献安石榴，一蒂六实。《邺中记》曰：石虎苑中有安石榴，子大如碗盏，其味不酸。周景式《庐山记》曰：香炉峰头有大磐石，可坐数百人，垂生山石榴，三月中作花，色似石榴而小淡，红敷紫萼，炜晔可爱。<br/><br/>　　§事对<br/><br/>　　【丹须 紫萼】夏侯湛《石榴赋》曰：接翠萼于绿蒂，冒红牙于丹须；赩然含蕤，璀尔散珠。周景式《庐山记》曰：山石榴红敷紫萼，炜晔可爱。<br/><br/>　　【六实 千房】沈约《宋书》曰：武陵临沅献安石榴，一蒂六实。潘尼《石榴赋》曰：千房同蒂，十子如一；缤纷磊落，垂光耀质。<br/><br/>　　【玉润 星悬】范坚《安石榴赋》曰：膏凝玉润，光犹莹削；赪如丹砂，粲若银砾。应吉甫《安石榴赋》曰：丹葩结秀，朱实星悬。<br/><br/>　　【素粒 红肤】张协《安石榴赋》曰：素粒红液，金房缃隔。范坚《安石榴赋》曰：缟隔区分，雕实绮错；红肤帖素，揉以紫的。<br/><br/>　　【玉莹 珠骈】张协《安石榴赋》曰：柔肤冰洁，凝光玉莹；漼如冰碎，泫若珠迸。应贞《安石榴赋》曰：肤折理阻，斓若珠骈。<br/><br/>　　§赋<br/><br/>　　【西晋夏侯湛《石榴赋》】览华圃之嘉树兮，羡石榴之奇生；滋玄根于夷壤兮，擢繁干于兰庭。沾灵液之粹色兮，含渥露以深荣。若乃时雨新希，微风扇物，蔼萋萋以鲜茂兮，纷扶舆以蓊郁；枝掺稔以环柔兮，叶鳞次以周密；纤条参差以窈窕兮，洪柯流离以相拂。于是乎青阳之末，朱明之初，翕微焕以摛采兮，的窟〈王桀〉以扬敷；接翠萼于绿蒂兮，冒红牙以丹须。赩然含蕤，璀尔散珠。若乃丛纨始裹，聚葩方离，潜晖蜿艳，绿采未披，照灼攒列，荧莹玄垂。<br/><br/>　　【西晋潘岳《河阳庭前安石榴赋》】仰天路而高睇，顾邻国以相望；位莫微于宰邑，馆莫陋于河阳。虽则陋馆，可以遨游；实有嘉木，曰安石榴。修条外畅，荣干内樛；扶疏偃蹇，冉弱纷柔。于是暮春告谢，朱夏戒初，新茎擢润，膏叶垂腴。曾华晔以先越，含荣其方敷；丹晖缀于朱房，缃的点乎红须。煌煌炜炜，熠�龠委累；似琉璃之栖邓林，若珊瑚之映渌水。既乃攒乎狭庭，载厄载褊；土阶无等，肩墙惟浅。壁衣苍苔，瓦被驳藓；处悴而荣，在幽弥显。<br/><br/>　　§诗<br/><br/>　　【梁孝元帝《赋得石榴诗》】涂林未应发，春暮转相催；燃灯疑夜火，连珠胜早梅。西域移根至，南方酿酒来；叶翠如新剪，花红似故栽。还忆河阳县，映水珊瑚开。<br/><br/>　　【隋魏彦深《咏石榴诗》】分根金谷里，移植广庭中；新枝含浅绿，晚萼散轻红。影入环阶水，香随度隙风；路远无由寄，徒念春闺空。<br/><br/>　　【孔绍《咏石榴诗》】可惜庭中树，移根逐汉臣；只谓来时晚，开花不及春。<br/><br/>　　○瓜第十二<br/><br/>　　§叙事<br/><br/>　　《尔雅》曰：瓞瓝其绍瓞。(孙炎曰：《诗》云：绵绵瓜瓞。瓝，小瓜子，其本子小。)《说文》曰：瓜，象形也；瓣，瓜实也。《大戴礼》曰：五月乃瓜。乃瓜者，治瓜之辞也。瓜也者，始食瓜。八月剥瓜，蓄瓜时也。《礼记》曰：为天子削瓜者副之。巾以絺，(副，析也，既削又四析之，乃横断之，而巾覆焉。)为国君者华之；巾以绤，(华，中裂也，不四析也。)为大夫累之；(累，倮也，谓不巾覆也。)士疐之，(不中裂横断，去疐而已，)庶人龁之。(不横断。)又曰：瓜祭，上环，食中，弃所操。妇人之贽，瓜桃李梅。卢谌《祭法》曰：夏祠秋祠皆用瓜。《续汉书》曰：汉安帝三年，有瓜异本同蒂，共生一瓜，时以为嘉。《太上黄庭经注》曰：大霍山下有洞台，司命君府也。中有神盘灵瓜，食之者至玄也。《庄子》曰：朽瓜化为鱼，物之变也。《广志》曰：凡瓜之所出，以辽东卢江敦煌之种为美。有鱼瓜，缣瓜，狸头瓜。瓜州大瓜如斛，御瓜也。有青登瓜，大如三斗魁；有柱杖瓜，长二尺余。蜀地温食瓜，至冬熟。有秋泉瓜，秋种冬熟。《鱼龙河图》曰：瓜有两鼻者杀人。<br/><br/>　　§事对<br/><br/>　　【青门 朱火】阮籍诗曰：昔闻东陵瓜，近在青门外；连畛距阡陌，子母相钩带。《汉武内传》曰：西王母谓上元夫人曰：“共造朱炎山陵，食灵瓜，其味甚好，忆此未久已七千岁。”<br/><br/>　　【蜜房 冰谷】刘桢《瓜赋》曰：甘逾蜜房，冷亚冰圭。郭子横《洞冥记》曰：有龙肝瓜，长一尺，花红时素，生于冰谷，所谓冰谷素叶之瓜。<br/><br/>　　【龙肝 兽掌】龙肝事见上冰谷注。张揖《广雅》曰：龙蹄兽掌，羊骸兔头，瓜属也。<br/><br/>　　【紫花 素叶】伏侯《古今注》曰：孝平帝元年，武陵县生瓜，花如葱，花紫色，实如小麦，堕地复生。素叶事见冰谷注。<br/><br/>　　【五色 九彩】阮籍诗曰：昔闻东陵瓜，近在青门外；五色曜朝日，嘉宾四面会。刘桢《瓜赋》曰：丰细异形，圆方殊务；扬晖发藻，九彩杂糅。<br/><br/>　　【黄花 绛实】刘桢《瓜赋》曰：三星在隅，温风节暮；枕翘于藤，流美远布。黄花炳晔，潜实独著；丰细异形，圆方殊务。《南岳夫人内传》曰：夫人姓魏，名华存，性乐神仙。季冬之月，夜半清明，有真人至静室。陈玄室紫柰，绛实灵瓜。<br/><br/>　　【白〈扁瓜〉 玄骭】张揖《广雅》曰：桂枝蜜筒，白〈扁瓜〉无余，瓜属。陆机《瓜赋》曰：小青大班，玄骭素碗。<br/><br/>　　【二茎一实 四剖三离】刘敬叔《异苑》曰：汉安帝元初三年，平陆有瓜，异本同蒂共生一瓜。晋武太康八年，王浚园生瓜，三茎一实。刘桢《瓜赋》曰：析以金刀，四剖三离；承之以雕盘，幂之以纤絺。<br/><br/>　　§赋<br/><br/>　　【西晋陆机《瓜赋》】佳哉瓜之为德，邈众果而莫贤；殷中和之淳佑，播滋荣于甫田。背芳春以初载，近朱夏而自延；奋修系之莫莫，迈秀体之绵绵。赴广武以长蔓，粲烟接以云连；感嘉时而促节，蒙惠露而增鲜。若乃纷敷杂错，郁悦婆娑，发彼适此，迭相经过。熙朗日以熠熠，扇和风其如波；有葛蔂之覃及，象椒聊之众多。发金萦于秀翘，结玉实于柔柯；蔽翠景以自育，缀修茎而星罗。夫其种族类数，则有括蒌定桃。黄〈扁瓜〉白搏，金文蜜筒，小青大班，玄骭素碗，狸首虎蹯。东陵出于秦谷，桂髓起于巫山；五色比象，殊形异端。或济貌以表内，或惠心而丑颜；或摅文以抱绿，或被素而怀丹。气洪细而俱芬，体修短而必圆。<br/><br/>　　【晋傅玄《瓜赋》】调土下种，播之有经；应运候时，负甲徐生。遂日就而月将，既成母而盘萦；次落莫之密叶兮，交逶迤之修茎。敷碧绿之纯采，金华炳其朗明。育之以人功，养之以六气；黄逾金缃，青侔含翠。虽狸首之甘美兮，未若东门之奇伟。旧有蜜筒，及青括蒌，嘉味溢口，鲜类寡俦；一啮之顷，至三摇头。选美芳园，重简其珍。披以吴刀，承以朱盘。中割而破，虽分若完；质兼三味，气美芳兰。愈得冷而益甘兮，怡神爽而解烦。细肌密里，多瓤少瓣，丰旨绝异，食之不饣肙。<br/><br/>●卷二十八 木部<br/><br/>　　○松第十三<br/><br/>　　§叙事<br/><br/>　　《说文》曰：松，木也，从木公声。古文榕，从木容声。《尚书》：青州，厥贡岱畎丝枲，铅松怪石。郭氏《玄中记》曰：松脂沦入地中，千岁为茯苓。刘向《神仙传》曰：偓佺好食松实，能飞行，速如走马。以松子遗尧，尧不能服。松者，横也，时受服者，皆至三百岁。《嵩山记》曰：嵩高山有大松树，或百岁，或千岁。其精变为青牛，为伏龟，采食其实得长生。《抱朴子》曰：松树之三千岁者，其皮中有聚脂，状如龙形，名曰飞节芝。又《玉策记》曰：千岁松树，四边披起，上杪不长。望而视之，有如偃盖。其中有物，或如青牛，或如青犬，或如人，皆寿万岁。《王逸子》曰：木有扶桑松柏，皆受气淳矣，异于群类者也。《广志》曰：千岁老松子，色黄白，味似粟，可食。《本草》曰：松脂出陇西，如胶者善。松脂一名松肪，味苦温，久服轻身延年。<br/><br/>　　§事对<br/><br/>　　【栖鸾 系马】谢承《后汉书》曰：方储，字圣明，丹阳人也。除郎中，遭母忧，弃官行礼，负土成坟，种松柏奇树千余株。鸾鸟栖其上，白兔游其下。刘琨《扶风诗》曰：系马长松下，歇鞍高岳头；烈烈悲风起，泠泠涧水流。<br/><br/>　　【麈尾 龙形】周景式《庐山记》曰：石门北岩，即松林也。有数百株松，大皆连拱，长近二十丈，攒生绝崖上。南临石门涧。涧中仰视之，离离如骈麈尾；于寻阳望聚，见之分明。《抱朴子》曰：松树其皮中有脂，状如龙形。<br/><br/>　　【偃盖 飞节】《抱朴子》曰：《玉策记》曰：千岁松如偃盖。又曰：松树皮中有聚脂，名曰飞节芝。<br/><br/>　　【贞蕤 秀叶】庾肃之《松赞》曰：流润飞津，沉精幽结；贞蕤含芳，仰拂素雪。左九嫔《松柏赋》曰：敷纤茎之茏苁，布秀叶之葱青。<br/><br/>　　【翠实 素髓】左九嫔《松柏赋》曰：列翠实之离离，馥幽蔼而永馨。许询诗曰：青松疑素髓，秋菊落芳英。<br/><br/>　　§赋<br/><br/>　　【南齐王俭《和萧子良高松赋》】山有乔松，峻极青葱；既抽荣于岱岳，亦擢颖于荆峰。受灵命于后土，方虞舜以齐踪；贯四时而不改，超五玉之嘉容。上拂天而独远，下流云而自重。重阴微微，漏景含晖；日既升而犹晦，时方中而未晞。通霄汉而隐影，集鸾皇之翻飞；偓佺食和而辅性，墨翟昌言于宋围。想周穆之长阪，念东平之思归。若乃朔穷于纪，岁亦暮止；隆冰峨峨，飞雪千里。揽三秀而靡遗，望九山其相似；翔雁哀回于天津，振鹭惊鸣于川涘。嗟万有之必衰，独贞华之无已；积皓霰而争光，延微飚而响起。<br/><br/>　　【南齐谢朓《和萧子良高松赋》】阅品物于幽记，访藂育于秘经；巡纪林之弥望，识斯松之最灵。岂榆柳之比性，指蓂椿而等龄；若夫修干垂阴，乔柯飞颖。望肃肃而既闲，即微微而方静；怀风音而送声，当月路而留影。即芊眠于广隰，亦迢递于孤岭；集九仙之羽仪，栖五凤之光景。固揔木之为选，贯山川而自永。尔乃青春爰谢，云物含明，江皋绿草，暧然已平。纷弱叶而凝照，竞新藻而抽英；陵翠山其如剪，施悬萝而共轻。至于星回穷纪，沙雁相飞，同云泱其无色，阳光沉而灭晖。卷风飚之欻吸，积霰雪之岩皑；岂雕贞于寒暮，不受令于霜威。<br/><br/>　　§诗<br/><br/>　　【梁沈约《寒松诗》】梢耸振寒声，青葱标暮色；疏叶望岭齐，乔干临云直。<br/><br/>　　【梁吴均《咏慈姥矶石上松诗》】根为石所蟠。枝为风所碎；赖我有贞心，终凌细草辈。<br/><br/>　　【隋炀帝《咏北乡古松树诗》】古松唯一树，森竦讵成林；独留麈尾影，犹横偃盖阴。云来聚云色，风度杂风音；孤生小庭里，尚表岁寒心。<br/><br/>　　【隋李德林《咏松树诗》】结根生上苑，擢秀迩华池；岁寒无改色，年长有倒枝。露自金盘洒，风从玉树吹；寄言谢霜雪，贞心自不移。<br/><br/>　　○柏第十四<br/><br/>　　§叙事<br/><br/>　　《尔雅》曰：柏，掬也。《史记》曰：松柏为百木长而守宫闾。《尚书》曰：荆州，厥贡杶干栝柏。《周官》曰：冀州，其利松柏。刘向《列仙传》曰：赤松子好食柏实，齿落更生。《汉武内传》曰：药有松柏之膏，服之可以延年。《三辅旧事》曰：汉诸陵皆属太常，不属郡县，其入盗柏者弃市。《抱朴子》曰：天陵偃盖之松，大谷倒生之柏，凡此诸木，皆与天齐其长，地等其久也。《广志》曰：柏有续柏，有计柏。崔寔《月令》曰：七月收柏实。<br/><br/>　　§事对<br/><br/>　　【卫国舟 殷人社】《毛诗》曰：柏舟，言仁而不遇也。卫顷公之时，仁人不遇，小人在侧也。泛彼柏舟，亦泛其流。《论语》曰：哀公问社于宰我，宰我对曰：“夏后氏以松，殷人以柏，周人以栗。”郑玄注云：主四主谓社也。<br/><br/>　　【鹊立 鸾栖】《东方朔传》曰：孝武皇帝时，闻居鹊鸣。新雨止，朔执戟在殿上。呼问之，答曰：“殿后柏树上，有鹊立枯枝上，东向鸣。”上遣视如朔言。谢承《后汉书》曰：方储遭母忧，种松柏，鸾栖其上。<br/><br/>　　【泰山千树 华林二株】《太山记》曰：山南有太山庙，种柏千树，大者十五六围，长老传云汉武帝所种。晋有华林园柏二株。<br/><br/>　　§赋<br/><br/>　　【西晋左九嫔《松柏赋》】何奇树之英蔚，托峻岳之嵯峨；被玄涧之逶迤，临渌水之素波。擢修木之丸丸，萃绿叶之芬葩；敷纤茎之茏苁，布秀叶之葱青。列翠实之离离，馥幽蔼而永馨；纷翕习以披离，气肃肃以清泠。应长风以鸣条，似丝竹之遗声；禀天然之贞劲，经严冬而不零。虽凝霜而挺干，近青春而秀荣；若君子之顺时，又似乎真人之抗贞。赤松游其下而得道，文宾餐其实而长生；诗人歌其荣蔚，齐南山以永宁。<br/><br/>　　§诗<br/><br/>　　【北齐魏收《庭柏诗》】古松图偃盖，新柏写炉峰；凌寒翠不夺，迎暄绿更浓。茹叶轻沉体，咀实化衰容；将使中台麝，违山能见从。<br/><br/>　　○槐第十五<br/><br/>　　§叙事<br/><br/>　　《春秋说题辞》曰：槐木者，虚星之精也。《元命苞》曰：树槐而听讼其下者，槐之言归也，情见归实。《尔雅》曰：守宫槐叶，昼聂宵炕，槐大叶而黑。(郭璞注曰：守宫槐，昼日聂合而夜炕布。孙炎曰：聂合，炕张也。)《淮南子》曰：老槐生火，久血为磷，人不怪。(血精在地，暴露百日，则为磷。)《广志》曰：槐材有青黄白黑数种。《太清草木方》曰：槐者，虚星之精也。以十月上巳取子服之，好颜色，长生通神。<br/><br/>　　§事对<br/><br/>　　【连理一心 摽末千亩】挚虞《连理颂》曰：东宫正德之内，承华之外，槐树二枝，连理而生。二干一心，以蕃本根。傅选《槐树赋》曰：叶叶扶疏，参林萧瑟；松萝寄生，绵连摽末。延袤千亩，蓊郁晻蔼。<br/><br/>　　【昼聂夜舒 兔目鼠耳】《尔雅》曰：守宫槐叶，昼聂宵炕。郭璞注曰：守宫槐昼聂合而夜舒布也。江东有槐树，与此相反，俗因名为合昏，既昼夜各一，其理等耳。孙炎注云：聂合，炕张也。《庄子》曰：槐之生也，入季春五日而兔目，十日而鼠耳。<br/><br/>　　§赋<br/><br/>　　【魏曹植《槐树赋》】羡良木之华丽，爰获贵于至尊；凭文昌之华殿，森列峙于端门。观朱榱以振条，据文陛而结根，扬阴沉以溥覆，似明后之垂恩。<br/><br/>　　【魏王粲《槐树赋》】惟中堂之奇树，禀天然之淑资；超畴亩而登植，作阶庭之华晖。既立本于殿省，植根柢其弘深；鸟愿栖而投翼，人望庇而披衿。<br/><br/>　　【晋挚虞《槐树赋》】尔乃观其诞状，察其攸居，丰融霮，蓊郁扶疏。乐双游之黄鹂，嘉别鸷之王睢；春栖教农之鸟，夏憩反哺之乌。<br/><br/>　　【晋王济《槐树赋》】若夫龙升南陆，火集正阳，恢兹郁陶，静暑无方。鼓柯命风，振叶致凉；朗明过乎八达，重阴逾于九房。<br/><br/>　　§诗<br/><br/>　　【魏繁钦《槐树诗》】嘉树吐翠叶，列在双阙涯；旖旎随风动，柔色纷陆离。<br/><br/>　　○桐第十六<br/><br/>　　§叙事<br/><br/>　　《诗义疏》曰：梓实桐皮曰椅，今人云悟桐也。有白桐，有青桐，有赤桐。云南牂牁人绩以为布。《易纬》曰：桐枝濡毳而又空中，难成易伤，须成气而后华。《周书》曰：清明之日桐始华。桐若不华，岁有大寒。《韩诗》曰：其桐其椅，其实离离。(离离，长貌。)《毛诗》曰：椅桐梓漆，爰伐琴瑟。《尔雅》曰：榇，梧也；荣，桐木也。《华阳国志》曰：益州有梧桐木，其华采如丝。人绩以为布，名曰华布。沈怀远《南越志》曰：青桐华颇似木绵，而辉薰过之。谢灵运《游名山志》曰：吹台有高桐，皆百围。峄阳孤桐，方此为劣。刘会《邹山记》曰：邹山古之峄山，鲁穆公改为邹山。今邹山峄阳犹多桐树。《庄子》曰：鹓雏发南海而飞到北海，非梧桐不止，非竹实不食。《管子》曰：五沃之土，其木宜桐。《齐民要术》曰：梧桐山石间生者，为乐器则鸣。《瑞应图》曰：王者任用贤良，则梧桐生于东厢。<br/><br/>　　§事对<br/><br/>　　【峄阳特生 洞庭傍秀】《尚书》曰：羽畎夏翟，峄阳孤桐。孔安国注曰：峄阳特生桐，中琴瑟也。崔骃《七依》曰：爰有洞庭之椅桐，依峻岸而傍生。<br/><br/>　　【苍岑吐干 玄溪托根】张协《七命》曰：寒山之桐，出自大冥；含黄钟以吐干，据苍岑以孤生。崔琦《七蠲》曰：爰有梧桐，产乎玄溪；傅根朽壤，托险生危。<br/><br/>　　【凤翔 鸾集】傅咸《梧桐赋》曰：停公子之龙驾，息旅人之行肩；瞻华实之离离，想仪凤之来翔。刘义恭《华林四瑞桐树甘露赞》曰：远延凤翮，遥集鸾步；惠润何广，沾我萌庶。<br/><br/>　　【三株 一叶】《晋宫阙名》曰：华林园青白桐三株。伏侯《古今注》曰：昭帝丹凤三年，冯翊人献桐枝，长六尺，九枝；枝一叶也。<br/><br/>　　【孤生 半死】孤生事见苍岑吐干注。枚乘《七发》曰：龙门之桐，百尺无枝，郁结轮菌，其根半死半生。冬则烈风剽霰飞雪之所激。夏则雷霆霹雳之所感。<br/><br/>　　【止鹓雏 俟鸾鷟】《庄子》曰：鹓雏发南海而飞到北海，非梧桐不止，非竹实不食。司马彪《与山巨源诗》曰：处身孤且危，于何托余足；昔也植朝阳，倾枝俟鸾鷟。<br/><br/>　　§赋<br/><br/>　　【南齐萧子良《梧桐赋》】植椅桐于广囿，嗟倏忽而成林；依层楹而吐秀，临平台而结阴。乃抽叶于露始，亦结实于星沉；耸轻条而丽景，涵清风而散音。发雅咏于悠昔，流素赏之在今；必鸾凤而后集，何燕雀之能临。匪伊楚宫侧，岂独峄山岑；邈蒿莱之难俪，永配道于仙琴。<br/><br/>　　【刘义恭《桐树赋》】伊梧桐之灵材，蔚疏林而擢秀；玄根通彻于幽泉，密叶垂蔼而增茂。挺修干，荫朝阳，招飞鸾，鸣凤凰。甘露洒液于其茎，清风流薄乎其枝；丹霞赫奕于其上，白水浸润乎其陂。<br/><br/>　　§诗<br/><br/>　　【南齐谢朓《游东堂咏桐诗》】孤桐北窗外，高枝百丈余；叶生既阿那，叶落更扶疏。无叶复无实，何以赠离居；裁为圭与璋，足可命参墟。<br/><br/>　　【梁沈约《咏孤桐诗》】龙门百尺时，排云少孤立；分根荫玉池，欲待高鸾集。<br/><br/>　　【梁吴均《共赋韵同咏庭中桐诗》】龙门有奇槚，自言梧桐枝；华晖实掩映，细叶能披离。不降周王子，空待岁时移；严风忽交劲，遂使无人知。<br/><br/>　　【隋魏彦深《咏桐诗》】未求裁作瑟，何用削成珪；愿寄华庭里，枝横待凤栖。<br/><br/>　　○柳第十七<br/><br/>　　§叙事<br/><br/>　　《说文》曰：杨，蒲柳也，从木易声。柽，河柳也，从木圣声。柳，小杨也，从木酉声。《尔雅》曰：柽，河柳，(郭璞注曰：河旁赤茎小杨也。)旄泽柳，(生泽者。)杨蒲柳。《诗义疏》曰：蒲柳之木二种：一种皮正青，一种皮红正白。叶皆长广，可为箭竿。又曰：杞柳生水旁，树如柳。叶粗而白，木理微赤，今人以为车毂。今淇水旁，鲁国泰山汶水边路，纯杞柳也。《山海经》曰：廆山之西有谷焉，名曰雚谷，其木多柳。凤伯之山，熊山，真陵之山，木多柳。平邱山爰有杨柳，决民之国有白柳。崔豹《古今注》曰：白杨叶圆，青杨叶长；柳叶亦长细。栘杨圆叶弱蒂，微风则大摇。一名高飞，一曰独摇。蒲柳生水边，蒂似青杨，亦曰蒲栘，亦曰栘柳，亦曰水杨，蒲杨也。支劲韧，任大用。又有赤杨，霜降则叶赤，材理亦赤也。《广志》曰：白杨一名高飞，木叶大于柳也。<br/><br/>　　§事对<br/><br/>　　【流丝 飞絮】枚乘《柳赋》曰：漠漠庭阶，白日迟迟；吁嗟细柳，流乱轻丝。伍缉之《柳花赋》曰：步江皋兮骋望，感春柳之依依；垂绿叶而云布，扬零花而雪飞。按《神农本草经》曰：柳花一名柳絮。<br/><br/>　　【东门叶 北郭枝】《毛诗》曰：东门之杨，其叶牂牁。阮瑀《乐府诗》曰：驾出北郭门，马行不肯驰；下车少踯躅，仰折杨柳枝。<br/><br/>　　【九成 十围】魏文帝《柳赋》曰：在余年之二七，植斯柳乎中庭；始围寸而高尺，今连拱而九成。刘义庆《世说》曰：桓公北征，经金城，见为琅邪时种柳，皆已十围，叹曰：“木犹如此，人何以堪？”攀枝执条，泫然流涕。<br/><br/>　　【赤叶 绿条】崔豹《古今注》曰：蒲柳生水边，叶似青杨。又有赤杨，霜降则叶赤，材理亦赤。陈琳《柳赋》曰：伟姿逸态，英艳妙奇；绿条缥叶，杂沓纤丽。<br/>　<br/><br/>　　【龙鳞 凤翼】魏文帝《柳赋》曰：上扶疏而孛散兮，下交错而龙鳞。陈琳《柳赋》曰：龙鳞凤翼，绮错交施；蔚昙昙其杳蔼，象翠盖之葳蕤。<br/><br/>　　【射叶 攀枝】刘向《说苑》曰：养由基，楚之善射者也。去杨叶百步，百发百中。刘义庆《世说》曰：桓公征金城，见琅邪时种柳，攀枝执条。<br/><br/>　　【蔚通衢 荫清沼】刘义恭《拟陆士衡诗》曰：绿柳蔚通衢，青槐荫修坰。谢尚《赠王彪之诗》曰：长杨荫清沼，游鱼戏渌波。<br/><br/>　　§赋<br/><br/>　　【后汉王粲《柳赋》】览兹树之丰茂，纷旖旎以修长；枝扶疏而覃布，茎森梢以奋扬。人情感于旧物，心惆怅以增虑；行游目而广望，睹城垒之故处。悟无生之话言，信思难而存惧；嘉甘棠之不伐，畏敢累于此树。苟远迹而退之，岂驾迟而不屡。<br/><br/>　　【魏文帝《柳赋》】伊中国之伟木兮，瑰姿妙其可珍；禀灵祗之笃施兮，与造化乎相因。四气迈而代运兮，去冬节而涉春；彼庶卉之未动兮，因肇萌而先辰。盛德迁而南移兮，星鸟正而司分；应隆时而繁育兮，扬翠叶之青纯。修干偃蹇以虹指兮，柔条阿那而拖绅；上扶疏而孛散兮，下交错而龙鳞。于是曜灵次乎鹑首兮，景风扇而增暖；丰弘阴而博覆兮，躬恺悌而弗倦。四马望而倾盖兮，行旅仰而回睠；秉至德而不伐兮，岂简卑而择贱。含精灵而寄生兮，保休体之丰衍。惟尺断而能植兮，信永贞而可美。<br/><br/>　　【西晋傅玄《柳赋》】美允灵之铄气兮，嘉木德之在春；何兹柳之珍树兮，禀二仪之清纯。受大角之祯祥兮，生濛汜之遐滨；参刚柔而定体兮，应中和以屈伸。长茎舒而增茂兮，密叶布而重阴；夹通途与广庭兮，环清沼而成林。于是玄云反岳，素景含晖，太液渥流，朝露未晞；似精灵之所钟兮，蔚郁郁以依依。居者观而弭思兮，行者乐而忘归。夫其结根建本，则固于泰山；兼覆广施，则均于昊天。虽尺断而逾滋兮，配生生于自然；无邦壤而不植兮，象乾道之屡迁。纷猗靡以从风兮，若将往而复旋。若乃丰葩茂树，长枝夭夭；阿那四垂，凯风振条。同志来游，携手逍遥。<br/><br/>　　§诗<br/><br/>　　【唐太宗文皇帝《咏春池柳诗》】年柳变池台，随堤曲直迥；逐浪联阴去，迎风带影来。疏黄一鸟哢，半翠几眉开；萦雪临春岸，参差间早梅。<br/><br/>　　【又《赋得临池柳诗》】岸曲丝阴聚，波移带影疏；还将眉里翠，来就镜中舒。<br/><br/>　　【梁孝元帝《咏云阳楼檐柳诗》】杨柳非花树，依楼自觉春；枝边通粉色，叶里映红巾。带日交帘影，因吹扫席尘；拂檐应有意，偏宜桃李人。<br/><br/>　　【陈张正见《赋得垂柳映斜溪诗》】千仞清溪险，三阳弱柳垂；叶细临湍合，根空带石危。风翻夹浦絮，雨濯倚流枝；不分梅花落，还同横笛吹。<br/><br/>　　【杜之松《敬和卫尉于卿柳诗》】汉将本屯营，辽河有戍城；大夫曾取姓，先生曾得名。高枝拂远雁，疏影度遥星；不辞攀折苦，为入管弦声。<br/><br/>　　○竹第十八<br/><br/>　　§叙事<br/><br/>　　《说文》曰：竹，冬生草，象形，下者笞箬也。凡竹之属皆从竹。《尚书》曰：扬州，厥贡筱簜；荆州，厥贡惟箘簵枯。(孔安国注曰：筱，竹箭；簜，大竹；箘簵，美竹也。出云梦之泽。三国常致贡之，其名天下称善。)《周官》曰：孤竹之管，孙竹之管，阴竹之管。(郑玄注曰：孤竹，竹特生者；孙竹，枝根之未生者；阴竹，生山北者。)《礼记》曰：日短至则伐木取竹箭。《河图》曰：少室之山，大竹堪为甑器。《史记》曰：渭川千亩竹，其人与千户侯等。《汉书》曰：秦地有鄠杜竹林，南山檀柘，号陆海也。谢灵运《晋书》曰：元康二年，巴西界竹生花，紫色，结实如麦。《征祥记》曰：王者德至于天，和气感而甘露降。尊贤容众，不失细微，则竹苇受之。王子年《拾遗记》曰：蓬莱有浮筠之竿，叶青茎紫，子如大珠。有青鸾集其上，下有砂砺细如粉。暴风至，竹条翻起，拂细砂如雪雾，仙者来观戏焉。风吹竹折，声如钟磬之音。《山海经》曰：卫邱山南，帝俊(郭璞曰：俊，舜字假借音。)竹林在焉，大可为舟。(言舜林中竹，一节则可以为船。)《丹阳记》曰：江宁县南二十里慈母山，积石临江，生箫管竹，王褒《洞箫赋》所称即此也。其竹圆致，异于余处，自伶伦采竹嶰谷，其后唯此竿见珍。故历代常给乐府，俗呼曰鼓吹山。今慈胡戍常禁采之。戴凯之《竹谱》曰：竹之别类有六十一焉。有桂竹，甚毒，伤人必死；有箭竹，节间三尺，坚劲中为矢；箘簵亦皆堪为矢箭，大者为笔；钟龙竹，伶伦所伐也。《广志》曰：云母竹，大竹也；樆竹，细而多刺也；{&#11950;思}竹，堪作笛；{&#11950;虘}竹，宜为屋椽；{&#11950;曼}竹，皮青，内白如雪，软韧可为索；汉竹，大者一节受一斛，小者数升，为〈木畀〉榼；利竹，蔓生，实中坚韧。《尔雅》曰：笋竹{&#11950;明}粼坚中，简筡中，(其中空。)仲无笎。《本草》曰：竹叶一名升斤，竹花一名草花。《罗浮山记》曰：邛竹，本出邛山，张骞西至大夏所见也。而此山左右时有之，乡老多以为杖。《尔雅》又曰：东南之美者，有会稽之竹箭焉。<br/>　<br/><br/>　　§事对<br/><br/>　　【鸣凤 栖鸾】王子年《拾遗记》曰：岑华，山名也，在西海之西。有{&#11950;曼}竹，为箫管，吹之若群凤之鸣。谢灵运《山居赋》曰：其竹则二箭殊叶，四苦齐味；水石多名，巨细各汇。企山阳之游饯，迟鸾鷟之栖托；噫昆圃之悲调，慨伶伦之哀龠。<br/><br/>　　【翠实 紫筠】刘桢《鲁都赋》曰：竹则填彼山陔，根弥阪域，蒙雪含霜，不渝其色。翠实离离，凤鸾攸食。王子年《拾遗记》曰：蓬莱山有浮筠之竿，叶青茎紫，子如大珠也。<br/><br/>　　【紫花 素笋】谢灵运《晋书》曰：元康二年春二月，巴西界竹生花，紫色，结实如麦。王彪之《闽中赋》曰：竹则粉苞赤箬，缥箭斑弓；筼筜函人，桃枝育虫。缃箬素笋，彤竿绿筒。<br/><br/>　　【绣皮 绿叶】戴凯之《竹谱》曰：箘堕竹大如脚指，虫食其笋皮类绣，甚可爱。左思《吴都赋》曰：竹则苞笋抽节，往往萦结；绿叶翠茎，冒霜停雪。<br/><br/>　　【似桂 如松】戴凯之《竹谱》曰：筮竹似桂而概节。沈怀远《南越志》曰：博罗县东苍州《足簟竹铭》曰：簟竹既大，薄且空中；节长一丈，其直如松。<br/><br/>　　【湘妃 云母】张华《博物志》：舜死，二妃泪下，染竹即斑。妃死为湘水神，故曰湘妃竹。郭义恭《广志》曰：云母大竹。<br/><br/>　　【雉头 鸡颈】刘敬叔《异苑》曰：有吴郡桐庐人，尝伐余遗竹，见一宿竿，雉头蛇身，犹未变。此亦竹为蛇，蛇为雉也。戴凯之《竹谱》曰：鸡颈竹，似竹而细。<br/><br/>　　【苯 檀栾】王彪之《闽中赋》曰：竹则缃箬素笋，彤竿绿筒；攒冈坻之苯，漫原泽之蓊蒙。枚乘《梁王兔园赋》曰：修竹檀栾夹池水。<br/><br/>　　【变蛇 飞鹊】变蛇事见雉头注。《墨子》曰：公输子削竹木以为鹊。鹊成而飞之，三日不下，自以为巧。<br/><br/>　　【叶履 皮冠】戴凯之《竹谱》曰：篃竹，江汉间谓之竿{&#11950;散}。一尺余，叶大如履，可以衣篷。《汉书》曰：高祖为亭长，乃以笋皮为冠。应劭注曰：以竹始生皮作冠，今鹊尾冠是也。<br/><br/>　　【朱书 青简】《史记》曰：智伯率韩魏攻赵，襄子奔晋阳。原过后至，于王泽见三人，自带以上可见，自带以下不可见。与原过竹二节，要过曰：“为我以是遗赵无恤。”原过告襄子，襄子齐三日，亲自剖竹。有朱书曰：“余霍太山阳侯天吏也。”应劭《风俗通》曰：杀青书可缮写。谨按：《刘向别录》曰：杀青者，直用青竹简书耳。<br/><br/>　　【十寻 百尺】沈怀远《南越志》曰：宋昌县有棘竹，长十寻，大如瓮。其间短者辄六七丈也，为竹丛薄叶；下有钩刺，或在条末如芒针也。东方朔《神异经》曰：南方荒中，有沛竹。其长百丈，围二丈五六尺，厚八九寸，可以为船也。<br/><br/>　　【薆重谷 扫员池】曹毗《湘表赋》曰：其竹则筼筜白乌，实中绀族；滨荣幽渚，繁宗隈曲；萋茜陵邱，薆逮重谷。郑缉之《东阳记》曰：昆山去芜城山十里，山峰岭高峻，常秀云表，故老传云：“岭上有员池，鱼鳖具有。池边有竹极大，风至垂屈扫地，恒净洁如人扫也。”<br/><br/>　　§赋<br/><br/>　　【梁简文帝《修竹赋》】有〈女便〉娟之茂筱，寄江上而丛生；玉润桃枝之丽，鱼肠云母之名。日映花靡，风动枝轻。陈王欢旧，小堂伫轴；今饯故人，亦赋修竹。伊嘉宾之独劭，顾余躬而自恧。<br/><br/>　　【陈顾野王《拂崖攸赋》】诗咏淇水，骚美江干；崖怜拂石，神贵扫坛。既来仪于鸣凤，亦优狎于翔鸾；入扇壁之宵月，映沅澧之惊湍。带金风之爽朗，杂玉润之檀栾；陪嘉宾于秋夕，等贞节之岁寒。<br/><br/>　　【梁江淹《灵邱竹赋》】登崎岖之碧巘，入朱宫之珑玲；临曲江之回荡，望南山之葱青。郁春华于石岸，赩夏彩于沙汀；远亘紫林秘野，近匝玉苑禁坰。于是绿筠绕岫，翠皇绵岭；参差黛色，陆离绀影。上谧谧而留闲，下微微而停靖；蒙朱霞之丹气，暖白日之素景。故非英非药，非香非馥；而珍跨仙草，宝逾灵木。夹池水而檀栾，绕园塘而橚矗；既间霜而无凋，亦中暑而增肃。每冠名于华戎，将擅奇于水陆。况有朝云之馆，行雨之宫；窗峥嵘而绿色，户踟蹰而临空。绮疏敞而停日，朱帘开而留风；被箘簵之窈蔚，结筱荡之溟濛。或产鳷鹊之左，或植露寒之东；此皆金舆之所出入，瑶辇之所周通。<br/><br/>　　【隋萧大圜《竹花赋》】嗟春色之澄明，映阳流之彻清；花绕树而竞笑，鸟遍野而俱鸣。残陂萍合，斜蹊草萦；暄条絮满，暖路丝横。游蜂集而衔蕊，戏蝶飞而带英；鹃欲啼而茞歇，雁始去而芦生。别有葳蕤绣荡，〈女便〉娟绿筒；缥枝承露，缃箬来风。汉津依节，月桂临丛；乍影翻于乐沼，时名留于瑞宫。学应龙于葛水，宿〈匽鸟〉凤于方桐。洛下七贤，湘滨二女，倾翠盖之踟蹰，泛莲舟之容与。倜傥傲人，便嬛笑语，拊嫩笋以含啼，顾贞筠而命醑。<br/><br/>　　§诗<br/><br/>　　【唐太宗文皇帝《赋得竹诗》】贞条鄣曲砌，翠叶负寒霜；拂牖分龙影，临池待凤翔。<br/><br/>　　【梁孝元帝《赋得竹诗》】嶰谷管新抽，淇园节复修；作龙还葛水，为马向并州。柯亭临绝涧，桃枝夹细流；冠学芙蓉样，花堪威凤游。邛王若有献，张骞应拜侯。<br/><br/>　　【梁刘孝先《咏竹诗》】竹生荒野外，捎云起百寻；无人重高节，徒自抱贞心。耻染湘妃泪，羞入上宫琴；谁能制长笛，当为作龙吟。<br/><br/>　　【北齐萧放《咏竹诗》】怀风枝转弱，防露影逾浓；既来丹穴凤，还作葛陂龙。<br/><br/>　　【陈阴铿《侍宴赋得竹诗》】夹池一丛竹，青翠不惊寒；叶酝宜城酒，皮裁薛县冠。湘川染别泪，衡岭拂仙坛；欲见葳蕤色，当来兔苑看。<br/><br/>　　【陈张正见《赋得山中翠竹诗》】修竹映岩垂，来风异夹池；复涧藏高节，重林隐劲枝。云生龙未上，花落凤将移，莫言栖嶰谷，伶伦不复吹。<br/><br/>　　【陈贺修《赋得夹池竹诗》】绿竹影参差，〈女便〉娟带曲池；逢秋叶不落，经寒色讵移。来风韵晚迳，集凤动春枝；所欣高蹈客，未待伶伦吹。<br/><br/>　　【唐虞世南《赋得临池竹诗》】葱翠捎云质，垂彩映清池；波泛含风影，流摇防露枝。龙鳞漾嶰谷，凤翅拂连漪；欲识凌冬性，惟有岁寒知。<br/><br/>　　(以下严陆宋本异文)<br/><br/>　　◎果木部<br/><br/>　　○李第一<br/><br/>　　§叙事<br/><br/>　　《毛诗》曰：何彼秾矣，华如桃李；投我以桃，报之以李。《尔雅》曰：休无实李。《春秋运斗枢》曰：玉衡星散为李。《西京杂记》曰：上林苑有紫李、青李、绿李、黄李、颜渊李、合枝李、羌李、朱李、车下李、燕李、猴蛮李。《广志》曰：李有黄建李、青皮李、马肝李、赤李、房林李、饣�李、柰李、杏李、夏李、冬李。<br/><br/>　　§事对<br/><br/>　　【北山 南郡】《毛诗》曰：北山有李。《风土记》曰：南郡有细李、青皮李。<br/><br/>　　【安阳殿 华林园】任昉《述异记》曰：魏文帝安阳殿前，天降朱李八枚，啖之日不食。《邺中记》曰：华林苑有李，冬华春熟。<br/><br/>　　【玄泉 寒水】庾玄默《水井赋》曰：接朱李于玄泉。魏文帝《与吴质书》曰：沈朱李于寒水。<br/><br/>　　【玄云 碧玉】《王褒内传》曰：五灵丹山有玄云李，食之得仙。《洞冥记》曰：琳国生五叶李，色如碧玉，数千岁一熟。<br/><br/>　　【秋实 冬华】《韩诗外传》：《简子》曰：春树桃李，夏得荫其下，秋得食其实。<br/><br/>　　【沈朱 浮采】汉武修上林苑，群臣各献其果。有沈朱李，浮素李。晋傅玄《李赋》曰：浮采点驳，赤者如丹。<br/><br/>　　【甘鲜 洞澈】《两京记》曰：东都嘉庆坊有李树，其实甘鲜。《抱朴子》曰：五原蔡延□山云；昆仑山有玉李，光明洞澈而坚；以玉井水洗之，便软可食。<br/><br/>　　§赋<br/><br/>　　【晋傅玄《李赋》】乃有河沂黄建□□，房陵缥青，一树三色，异味殊名。潜实内结，丰彩外盈，翠质未变，行随运成。种别类分，或朱或黄；甘酸得适，美逾蜜房。<br/><br/>　　§诗<br/><br/>　　【古歌诗】桃生露井上，李生桃树傍；虫□啮桃根，李树代为僵。树木身相伐，骨肉还相忘。<br/><br/>　　【梁沈约《咏李诗》】青玉冠西海，碧石弥化区；化为中国实，其下成路衢。色润房陵缥，味夺寒水朱。<br/><br/>　　【隋江总《咏李诗》】嘉树□生早，春风花落伸；但见成蹊处，几得正冠人。常知露井侧，复与夭桃邻。<br/><br/>　　○柰第二<br/><br/>　　§叙事<br/><br/>　　《西京杂记》曰：上林苑有白柰、紫柰、绿柰。《广志》：柰有青赤白三种。张掖有白柰，酒泉有赤柰。《洞冥记》曰：有紫柰，大如斗，甜如蜜，核紫花青。卢谌《祭法》曰：夏祠用白柰，秋祠用赤柰。<br/><br/>　　§事对<br/><br/>　　【汉国 晋阁】《汉武内传》曰：仙药之次者，有园紫柰。《晋宫阁名》曰：华林园有白柰四百株。<br/><br/>　　【冬生 夏熟】王子年《拾遗记》曰：昆仑山有柰，冬生，碧色；须玉井之水洗，方可食。曹植谢表曰：柰以夏熟，今则冬生。物以非时为珍，甘以绝口为原。<br/><br/>　　【玄云 甘露】紫虚南岳夫人，季冬夜半，有四真人降，因酒馔陈玄云紫柰。《晋起居注》曰：宁州上言甘露降城北柰园。<br/><br/>　　【耀白 浮朱】潘岳《闲居赋》曰：二柰耀青白之色。刘孝威《谢赐柰启》曰：孙井浮朱。<br/><br/>　　§诗<br/><br/>　　【梁褚湮《柰诗》】成都贵素质，酒泉称白丽；红紫夺夏藻，芬芳掩春蕙。谓谁重三株，终焉竞八桂。<br/><br/>　　○桃第三<br/><br/>　　§叙事<br/><br/>　　《毛诗》曰：桃之夭夭，灼灼其华；投我以木桃，报之以琼瑶。《礼记·月令》曰：惊蛰之日，桃始华。《春秋运斗枢》曰：玉衡星散为桃。《山海经》曰：东海有山名度索，山有大桃实，楃盘三千里，曰蟠桃。《广志》曰：桃有夏桃、秋桃、冬桃。《西京杂记》曰：上林苑有秦桃、霜桃、缃核桃、绮叶桃、紫纹桃、金城桃。《典术》曰：桃者，五木之精也，故能厌服邪气，制百鬼。《邺中记》曰：石虎苑中有勾鼻头桃，重二斤半。<br/><br/>　　§事对<br/><br/>　　【云台 露井】《神仙传》曰：张陵与诸弟子登云台山绝岩。山有一桃树，大如臂。古歌辞曰：“桃生露井上。”<br/><br/>　　【沃土 华林】《管子》曰：五沃之土，其果宜桃。《晋宫阙记》曰：华林园桃七百三十株。<br/><br/>　　【红萼 紫荣】古诗曰：艳阳桃李节，山桃发红萼。晋江淹《山桃颂》曰：丹□擎露，紫荣竞风。<br/><br/>　　【候时 占岁】崔寔《四民月令》曰：三月三日桃花盛，农人候时而种也。《盐铁论》曰：桃李之实多者，来岁为之穰。<br/><br/>　　【春华 夏实】焦氏《易林》曰：桃生春华，季女以家。《韩诗外传》曰：春种桃李，夏得其实。<br/><br/>　　【三偷 半啖】《汉武故事》曰：东郡献短人，帝呼东方朔至。短人指朔谓曰：“王母东园桃，三千年一结子，此子已三偷之矣。”《韩子》曰：昔弥子瑕有宠于卫君，游于果园，食桃而甘，以其半啖君。君曰：“忠乎！忘其口而啖寡人。”<br/><br/>　　【王母降 关尹游】《汉武内传》曰：西王母以七月七日降于帝宫，命侍女索桃。须臾以玉盘盛七枚以呈。王母以五枚与帝，自食二枚。《关令尹喜传》曰：从老子西游，省太真王母，共食碧桃。<br/><br/>　　§赋<br/><br/>　　【晋傅玄《桃赋》】有东园之珍果兮，承阴阳之灵和；结柔根以列树兮，艳百亩而骈罗。夏日先熟，而进庙堂；辛氏践秋，厥味益长。亦有冬桃，冷侔冰霜；放神适意，恣口所尝。华升御于内庭兮，饰佳人之令颜；实充虚而疗饥兮，信功烈之难原。嘉放牛于斯林兮，悦万国之乂安；望海岛而慷慨兮，怀度朔之灵山。何兹树之独茂兮，条枝而丽闲；根龙虬而云结兮，弥千里而屈盘。御百鬼而妖慝兮，列神荼以司奸；辟凶邪而济正兮，岂惟荣美之足言。<br/><br/>　　【宋伍辑之《园桃赋》】嗟王母之奇果，特华实兮兼副；既陶照之夏成，又凌寒而冬就。绝嗟异殖兮难枝，亦晚枯兮先成；农黄品其味，汉帝惊其珍。林反归耕之牛，宅树同恶之神；景毙勇于不足，弥增罪于甘分。虽无言兮成蹊，而充殽于魏君。时令载始，周南申章；胆择有制，药齐惟良。鲁扶柩以悔荆，楚供孤以事王。<br/><br/>　　【陈张正见《衰桃赋》】岩岩秀峰，吐桂荣松；独夭桃之灼灼，轻擢采于寒踪。尔乃万株成锦，十林以翼，苔风波文，花然树色。发秦源而逸气，飘汉绶而流芳；譬兰釭之夜炷，似明镜之朝妆。成踪逃遥，光崔艳泥；间真定之食梨，杂房陵之缥李。芬芳难歇，照耀无俦；舒若霞光欲起，散似电采将妆。既而风落新枝，霜飞故叶；欢垂钓之妖童，怨倾城之丽妾。<br/><br/>　　§诗<br/><br/>　　【太宗文武圣皇帝《咏桃诗》】禁苑春晖丽，花蹊绮树装；缀条深浅色，点露参差光。向日分千笑，迎风共一香；如何仙岭侧，独秀隐遥光。<br/><br/>　　【梁简文帝《咏初桃诗》】初桃丽新采，照地吐其芳；枝间留紫燕，花里发轻香。飞花入露井，交干拂华堂；若映窗前柳，悬疑红粉妆。<br/><br/>　　【梁任昉《咏池边桃诗》】已谢西王苑，复缉绥山枝；聊逢赏者爱，栖趾傍遵池。花开红灼灼，结实夏离离。<br/><br/>　　○樱第四<br/><br/>　　§叙事<br/><br/>　　《尔雅》曰：楔荆。(注曰：今樱桃。)《礼记·月令》曰：仲夏之月，天子羞以含桃荐宗庙。《广志》曰：樱桃大者如弹丸，有长八分者，白色多肌者，凡二种。《博物志》：曰：樱桃或如手，春秋冬夏，华实竟岁。<br/><br/>　　§事对<br/><br/>　　【离宫 乾殿】《汉书》曰：惠帝出离宫，叔孙通曰：“今樱桃熟可献，陛下宜荐宗庙。”《晋宫阁名》曰：式乾殿前樱桃二枝，含章殿前樱桃一枝，华林园樱桃二百七十枝。<br/><br/>　　【鸟含 蝉噪】《吕氏春秋注》曰：樱桃为鸟所含，故曰含桃。宋刘义恭启曰：樱桃为树则多阴，为果则先熟，故种之于厅事，而前有蝉鸣焉。<br/><br/>　　§启<br/><br/>　　【梁庾肩吾《谢樱桃启》】殿侧□□，犹连裂赋之条；结实两园，非复粘蝉之树。异合浦之归来，疑藏朱实，同秦人之逐□似得金丸。<br/><br/>　　§诗<br/><br/>　　【太宗文武圣皇帝《咏樱桃诗》】华林满芳景，洛阳遍阳春；朱颜含远日，翠色影长津。乔柯转娇鸟，低枝映美人；昔作园中实，今来席上珍。<br/><br/>　　【梁简文帝《朱樱桃诗》】倒流映碧丛，点露擎朱实；花茂蝶争飞，枝浓鸟相失。已丽金钗瓜，仍美玉盘橘。宁异梅似丸，不羡萍如月；永植萍台垂，长与云桂匹。徒然奉推甘，终以愧操笔。<br/><br/>　　【宋王僧逵诗】初樱动时〈酉去〉，蝉噪灼辉芳；缃叶未开蕊，红苑已发光。<br/><br/>　　○枣第五<br/><br/>　　§叙事<br/><br/>　　《毛诗》曰：八月剥枣。《尔雅》曰：枣：壶枣，细脚枣，挤白枣，樲酸枣，遵羊枣，洗大枣，蹶泄苦枣，晢无实枣，还味稔枣。《周官》曰：馈食之笾其实枣。《礼记》曰：妇人之贽，脯修枣栗。《关令尹喜内传》曰：老子西游，省太真王母，共食玉文之枣。其实如瓶。王子年《拾遗记》曰：北极有歧峰之阴，多枣树，百寻。其枝茎皆空，其实长尺，核细而柔。百岁一实。《武帝内传》曰：七月七日，西王母下，为帝设玉门之枣。《西京杂记》曰：上林苑有弱枝枣、西王母枣、棠枣、玉门枣、青华枣、赤心枣。《广志》曰：东郡谷城紫枣，长二寸。西王母枣大如李核。<br/><br/>　　§事对<br/><br/>　　【安邑 信都】《汉书》曰：安邑千树枣，与千户侯等。左思《魏都赋》曰：信都之枣。<br/><br/>　　【紫文 朱实】杜窦《拾遗录》曰：信都献仲思枣，长四寸，团紫色细文，味胜青州枣。潘岳赋曰：枣下篡朱实离离也。<br/><br/>　　【赤心 黄叶】郭璞《枣赞》曰：赤心鲠直，傅玄歌词曰：黄叶离高柯，丹枣生白零。<br/><br/>　　【万年实 九月花】《调宜记》曰：〈土房〉塘细枣，万年一实。子如今软枣，笮之有膏。膏可燃灯。《邺中记》曰：石虎园中有西王枣，冬夏有叶，九月生花。<br/><br/>　　§赋<br/><br/>　　【晋傅玄《枣赋》】素华离离，朱实甚肥，色如霜雪，甘如含蜜。<br/><br/>　　§诗<br/><br/>　　【后秦赵整《咏枣诗》】北园有一树，布叶重重阴；外虽多枣棘，内实怀赤心。<br/><br/>　　【梁简文《赋枣诗》】浮华齐水丽，垂彩郑都奇；日纷英靡靡，紫字标离离。风摇羊角树，日映鸡心枝；谷城逾石蜜，逢岳表仙仪。已闻安邑美，永茂玉门垂。<br/><br/>　　§赞<br/><br/>　　【晋郭璞《枣赞》】建国辨方，外朝九棘；因材制义，赤心鲠直。蔼蔼卿士，亮此衮职。<br/><br/>　　○柑第八<br/><br/>　　§叙事<br/><br/>　　《神异经》曰：东方裔外有建春山，□□多美柑树。《风土记》曰：柑橘之属，滋味甜美，特异者也。有黄者，有赪者。赪者谓之胡柑。《广志》曰：柑有二十一种，有成都平叶柑，大如升，色苍。卢谌《祭法》曰：冬祠用柑。<br/><br/>　　§事对<br/><br/>　　【千树 十株】《襄阳记》曰：李衡于武陵龙阳州上种柑千树。《京口记》曰：京城东州门时堂前柑树十余株。（此处有脱字）<br/><br/>　　【化鸢 遇虺】《异苑》曰：河内司马元胤丧官，月旦设祭，甘化为鸢。又曰：南康皎美山有柑橘，就食其实。任意取足，脱持归者，便遇大虺。<br/><br/>　　【黄芭 玉液】潘岳赋曰：披黄色以授柑，倾缥□以酌〈酉卢〉。刘孝仪启曰：削彼金衣，咽兹玉液；甘逾萍实，冷亚冰圭。立消烦馈。顿除酩酊。<br/><br/>　　§赋<br/><br/>　　【晋胡济《黄柑赋》】惟江南之奇果，资天地之正阳；生殊方之妙域，植朱鸟之遐乡。处汉之南，皆江之阴；左协兰皋，右接桂林。带激水之清流，向崇山之高岑。三秋迭运，初寒履霜，照曜原隰，荫映林荒。若菱荜之绣绮井，烛龙之御金珰。<br/><br/>　　【宋谢惠连《柑赋》】嘉寒园之丽冰，美独有此真芳；箕莠蕤而怀风，性耿介而凌霜。拟夕霞以表色，指朝景以齐圆；粹萍实乎江介，超玉英于昆山。<br/><br/>　　§诗<br/><br/>　　【梁徐陵《咏柑诗》】朱实挺荆南，苞品擅珍淑；上林杂嘉树，江浦间条竹。万室以封家，千株挺荆国；绿叶萋以布，素荣芬且郁。<br/><br/>　　§启<br/><br/>　　【梁庾肩《谢赍柑启》】名传地理，远自武陵之渊；族茂神经，遥开建春之岭。王逸为赋，取对荔支；张衡制辞，用连石蜜。足使萍实非甜，蒲萄犹饣肙。<br/><br/>　　§赞<br/><br/>　　【晋王升之《甘橘赞》】节重履险，操贵有恒；二树保荣，四运齐能。在质为美，于味斯弘；异分南域，北则枳橙。<br/><br/>　　§颂<br/><br/>　　【宗炳其颂】煌煌嘉实，磊磊景星；南金其色，随侯厥形。<br/><br/>　　○梅第十<br/><br/>　　§叙事<br/><br/>　　《毛诗》曰：摽有梅，其实七兮。山有嘉卉，侯栗侯梅。《诗义疏》曰：梅，杏类也。树及叶皆如杏而黑。《大戴礼》曰：夏小正五月，煮梅为豆实。《山海经》曰：灵山其木多梅。《西京杂记》曰：上林苑有朱梅、同心梅、紫带梅、燕脂梅、丽枝梅、紫花梅。<br/><br/>　　§事对<br/><br/>　　【和羹 解渴】《尚书》曰：若作和羹，尔惟盐梅。《世说》曰：魏武帝行失，三军皆渴，帝令曰：“前有大梅林，饶子，甘酸可以解渴。”<br/><br/>　　【玉桂 红琼】隋江总诗曰：满酌金卮催玉桂，落梅树下宜歌舞。周庾信诗曰：好折时宾侣，金盘荐红琼。<br/><br/>　　【落素 悬冰】梁王诗曰：翻光同雪舞，落素混冰池。周庾信诗曰：树功悬冰落，枝高出手寒。<br/><br/>　　【折花 摘蕊】陆凯《与范晔赠梅诗》曰：折花逢驿使，寄与陇头人；江南无所有，聊赠一枝春。隋江总《落梅诗》曰：桃李佳人欲相照，摘蕊牵花来并笑。<br/><br/>　　§赋<br/><br/>　　【梁简文帝《梅花赋》】梅花特早，偏能识春；或承阳而发金，乍雪而披银。摽半落而飞空，香随风而远度；挂靡靡之游丝，杂霏霏之晨雾；争楼上之落粉，夺机中之织素。乍开华而傍巘，或含葩而临池；向玉阶而结采，拂纲户而□枝。七言表柏梁之咏，三运传魏武之奇。于是重闺丽，貌婉心开，怜早花之惊节，讶春光之遗寒。顾影丹墀，弄此娇姿；春风吹梅畏落尽，贱妾为此敛娥眉，花色持相比，恒愁恐失时。<br/><br/>　　【陈喧《食梅赋》】魏无林而止渴，范晋信而前尝；赐一时之名果，遂怀核而矜庄。昔咏酸枣之台，今良酸味之梅；眼同曹瞒之见形，异韦诞之闻雷。胸既咽而思魂杖，闷欲死而相仙杯；非投壶而天笑，等王孙而客咍。<br/><br/>　　§诗<br/><br/>　　【梁简文帝《雪里觅梅花诗》】绝讶梅花晚，争来雪里窥；下枝低可见，高处远难知。定须还剪彩，学作两三枝。<br/><br/>　　【梁元帝《咏梅花诗》】梅含早春树，还临日光迟；人怀前岁忆，花发故年枝。<br/><br/>　　【梁鲍泉诗】可怜阶下掩，飘浪逐风回；度帘拂罗幌，萦窗落梳台。乍随纤手去，还因插发来；客心屡看此，愁眉敛讵开。<br/><br/>　　【梁何逊《早梅诗》】兔园标物序，惊时即是梅；御霜当露发，映雪拟寒开。枝横却月观，花发凌风台；知应早飘玉，故逐上林来。<br/><br/>　　【庾肩吾诗】窗梅朝始发，庭雪晚初消；折花牵远树，幽丛入细条。垂冰溜玉手，含刺冒春腰；远道终南寄，馨香徒自消。<br/><br/>　　【陈阴鉴《雪梅诗》】春近寒虽转，梅舒雪尚飘；从风还共落，照日不俱销。叶开随足影，花多助重条；今来渐异昨，向晚判胜朝。早知觅不见，真悔著衣单。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9600.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9602.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

