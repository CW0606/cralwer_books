<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第三十 舆服下_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第三十 舆服下全文,范晔作品" />
<meta name="description" content="后汉书原文阅读,志第三十 舆服下全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8091.html";
var nextpage="novel-chapter-653.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第三十 舆服下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8091.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第三十 舆服下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:48:03<span class="divide">|</span></p>
<div class="page-body">
<div class="page-content">
<p>　冕冠　长冠　委貌冠　皮弁冠　爵弁冠　通天冠　远游冠　高山冠　进贤冠　法冠　武冠　建华冠　方山冠　巧士冠　滥非冠　滥敌冠　樊哙冠　术氏冠　鹖冠　帻　佩刀　印　黄赤绶　赤绶　绿绶　紫绶　青绶　黑绶　黄绶　青绀纶　后夫人服<br/><br/>　　上古穴居而野处，衣毛而冒皮，未有制度。后世圣人易之以丝麻，观翚翟之文，荣华之色，乃染帛以效之，始作五采，成以为服。见鸟兽有冠角｛冉页｝胡之制，遂作冠冕缨蕤，以为首饰。凡十二章。故《易》曰：“庖牺氏之王天下也，仰观象于天，俯观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情。”黄帝尧舜垂衣裳而天下治，盖取诸乾巛。乾巛有文，故上衣玄，下裳黄。日月星辰，山龙华虫，孔安国注《尚书》曰：“华，象草华；虫，雉也。”作缋宗彝，《古文尚书》“缋”作“会”。孔安国曰：“以五采成此画焉。”宗庙彝樽，亦以山、龙、华虫为饰。藻火粉米，孔安国曰：“藻，水草有文者。火为火字，粉若粟冰，米若聚米。”黼黻絺绣，孔安国曰：“黼若斧形。黻为两己相背。葛之精者曰絺。五色备曰绣。”杜预注《左传》曰：“白与黑谓之黼，黑与青谓之黻。”以五采章施于五色作服。孔安国曰：“以五采明施于五色，作尊卑之服。”天子备章，郑玄《周礼》注曰：“此古天子冕服十二章。”公自山以下，侯伯自华虫以下，子男自藻火以下，卿大夫自粉米以下。至周而变之，以三辰为旗旗。王祭上帝，则大裘而冕；郑众曰：“大裘，羔裘。服以祀天，示质也。”公侯卿大夫之服用九章以下。郑玄曰：“华虫，五色之虫。《周礼》缋人职曰‘鸟兽蛇杂四时五色之位以章之’，谓是也。王者相变，至周而以日月星辰画于旌旗，所谓三辰旗旗，昭其明也。而冕服九章，初一曰龙，次二曰山，次三曰华虫，次四曰火，次五曰宗彝，皆画以为缋；次六曰藻，次七曰粉米，次八曰黼，次九曰黻，皆絺以为绣。则衮之衣五章，裳四章，凡九也。鷩画以雉，谓华虫也。其衣三章，裳四章，凡七也。毳画虎蜼，谓宗彝也。其衣三章，裳二章，凡五也。絺刺粉米无画也。其衣一章，裳二章，凡三也。”《法言》曰：“圣人文质者也，车服以彰之，藻色以明之，声音以扬之，《诗》《书》以光之。笾豆不陈，玉帛不分，琴瑟不铿，钟鼓不鸣，吾无以见乎圣也！”秦以战国即天子位，灭去礼学，郊祀之服皆以袀玄。汉承秦故。至世祖践祚，都于土中，始修三雍，正兆七郊。显宗遂就大业，初服旒冕，衣裳文章，赤舄絇屦，以祠天地，养三老五更于三雍，于时致治平矣。<br/><br/>　　天子、三公、九卿、特进侯、侍祠侯，祀天地明堂，皆冠旒冕，衣裳玄上纁下。《东观书》曰：“永平二年正月，公卿议春南北郊，东平王苍议曰：‘孔子曰：“行夏之时，乘殷之路，服周之冕。”为汉制法。高皇帝始受命创业，制长冠以入宗庙。光武受命中兴，建明堂，立辟雍。陛下以圣明奉遵，以礼服龙衮，祭五帝。礼缺乐崩，久无祭天地冕服之制。按尊事神祇，洁斋盛服，敬之至也。日月星辰，山龙华藻，天王衮冕十有二旒，以则天数；旗有龙章日月，以备其文。今祭明堂宗庙，圆以法天，方以则地，服以华文，象其物宜，以降神明，肃雍备思，博其类也。天地之礼，冕冠裳衣，宜如明堂之制。’”乘舆备文，日月星辰十二章，三公、诸侯用山龙九章，九卿以下用华虫七章，皆备五采，大佩，赤舄絇履，以承大祭。百官执事者，冠长冠，皆祗服。五岳、四渎、山川、宗庙、社稷诸沾秩祠，皆袀玄长冠，五郊各如方色云。百官不执事，各服常冠袀玄以从。<br/><br/>　　冕冠，垂旒，前后邃延，邃，垂也。延，冕上覆。玉藻。《周礼》曰：“五采缫十有二就，皆五采玉，十有二，玉笄朱纮。”郑玄注曰：“缫，杂文之名也。合五采丝为之绳，垂于延之前后，各十二，所谓邃延也。就，成也。绳之每一匝而贯五采玉，十有二旒则十二玉也。每就闲盖一寸。朱纮，以朱组为纮也。纮一条属两端于武，此为衮衣之冕。十二旒则用玉二百八十八。鷩衣之冕，缫九旒，用玉二百一十六。毳衣之冕，七旒，用玉百六十八。絺衣之冕，五旒，用玉百二十。玄衣之冕，三旒，用玉七十二。”孝明皇帝永平二年，初诏有司采《周官》、《礼记》、《尚书皋陶篇》，乘舆服从欧阳氏说，公卿以下从大小夏侯氏说。冕皆广七寸，长尺二寸，前圆后方，朱绿里，玄上，前垂四寸，后垂三寸，系白玉珠为十二旒，以其绶采色为组缨。《说文》曰：“组，绶属也，小者以为冕缨焉。”《礼记》曰“玄冠朱组缨，天子之服”是也。三公诸侯七旒，青玉为珠；卿大夫五旒，黑玉为珠。《独断》曰：“三公诸侯九旒，卿七旒”，与此不同。皆有前无后，各以其绶采色为组缨，旁垂黈纩。吕忱曰：“黈，黄色也。黄绵为之。”《礼纬》曰：“旒垂目，纩塞耳，王者示不听谗，不视非也。”薛综曰：“以珩玉为充耳也。诗云：‘充耳琇莹。’毛苌传曰：‘充耳谓之瑱。天子玉瑱。琇莹，美石也。诸侯以石。’”郊天地，宗祀，明堂，则冠之。蔡邕曰：“鄙人不识，谓之平天冠。”衣裳玉佩备章采，乘舆刺绣，公侯九卿以下皆织成，陈留襄邑献之云。<br/><br/>　　长冠，一曰斋冠，高七寸，广三寸，促漆纚为之，制如板，以竹为里。初，高祖微时，以竹皮为之，谓之刘氏冠，楚冠制也。民谓之鹊尾冠，非也。祀宗庙诸祀则冠之。皆服袀玄，《独断》曰：“袀，绀缯也。”《吴都赋》注曰：“袀，皂服也。”绛缘领袖为中衣，绛绔｛糸末｝，示其赤心奉神也。五郊，衣帻绔｛糸末｝各如其色。此冠高祖所造，故以为祭服，尊敬之至也。<br/><br/>　　委貌冠、皮弁冠同制，长七寸，高四寸，制如覆杯，前高广，后卑锐，所谓夏之毋追，殷之章甫者也。委貌以皂绢为之，皮弁以鹿皮为之。行大射礼于辟雍，公卿诸侯大夫行礼者，冠委貌，衣玄端素裳。郑众《周礼》传曰：“衣有襦裳者为端。”郑玄曰：“谓之端，取其正也。正者，士之衣。袂皆二尺二寸而属幅，是广袤等也。其袪尺二寸。大夫以上侈之。侈之者，盖半而益一焉。半而益一，则其袂三尺三寸，袪尺八寸。”执事者冠皮弁，衣缁麻衣，皂领袖，下素裳，所谓皮弁素积者也。皮弁，质也。石渠论玄冠朝服。戴圣曰：“玄冠，委貌也。朝服布上素下，缁帛带，素韦韠。”《白虎通》曰：“三王共皮弁素积。素积者，积素以为裳也，言要中辟积也。”<br/><br/>　　爵弁，一名冕。广八寸，长尺二寸，如爵形，前小后大，缯其上似爵头色，有收持笄，所谓夏收殷冔者也。《独断》曰：“殷黑而微白，前大而后小；夏纯黑，亦前小而后大，皆以三十六升漆布为之。《诗》云：‘常服黼冔。’《书》曰：‘王与大夫尽弁。’上古皆以布，中古以丝。孔子曰：‘麻冕，礼也，今也纯，俭。’”祠天地五郊明堂，《云翘舞》乐人服之。《礼》曰：“朱干玉戚，郑玄曰：“朱干，赤大盾也。戚，斧也。”冕而舞大夏。”此之谓也。<br/><br/>　　通天冠，高九寸，正竖，顶少邪却，乃直下为铁卷梁，前有山，展筒为述，乘舆所常服。《独断》曰：“汉受之秦，礼无文。”服衣，深衣制，有袍，随五时色。袍者，或曰周公抱成王宴居，故施袍。《礼记》“孔子衣逢掖之衣”。缝掖其袖，合而缝大之，近今袍者也。今下至贱更小史，皆通制袍，单衣，皂缘领袖中衣，为朝服云。<br/><br/>　　远游冠，制如通天，有展筒横之于前，无山述，诸王所服也。《独断》曰：“礼无文。”<br/><br/>　　高山冠，一曰侧注。制如通天，顶不邪却，直竖，无山述展筒，《独断》曰：“铁为卷梁，高九寸。”《汉书音义》曰：“其体侧立而曲注。”中外官、谒者、仆射所服。太傅胡广说曰：“高山冠，盖齐王冠也。秦灭齐，以其君冠赐近臣谒者服之。”《史记》郦生初见高祖，儒衣而冠侧注。《汉旧仪》曰：“乘舆冠高山冠，飞月之缨，帻耳赤，丹纨里衣，带七尺斩蛇剑，履虎尾絇履。”案此则亦通于天子。<br/><br/>　　进贤冠，古缁布冠也，文儒者之服也。前高七寸，后高三寸，长八寸。公侯三梁，胡广曰：“车驾巡狩幸其国者，侯衣玄端之衣，冠九旒之冕，其盛法服以就位也。今列侯自不奉朝请侍祠祭者，不得服此，皆常三梁冠，皂单衣，其归国流黄衣皂云。”《晋公卿礼秩》曰：“太傅、司空、司徒著进贤三梁冠，黑介帻。”中二千石以下至博士两梁，自博士以下至小史私学弟子，皆一梁。宗室刘氏亦两梁冠，示加服也。《独断》曰：“汉制礼无文。”荀绰《晋百官表注》曰：“建光中，尚书陈忠以为‘令史质堪上言，太官宜著两梁，尚书孟布奏，太官职在鼎俎，不列陛位，堪欲令比大夫两梁冠，不宜许。臣伏惟太官令职在典掌王饔，统六清之饮，列八珍之馔，正百品之羞，纳四方之贡，所奉尤重，用思又勤。明诏慎口实之御，防有败之奸，增崇其选。侍御史主捕案，太医令奉方药供养，符节令掌幡信金虎，故位从大夫，车有韬沂，冠有两梁，所以殊亲疏，别内外也。太官令以供养言之，为最亲近，以职事言之，为最烦多，令又高选，又执法比太医令，科同服等，而冠二人殊，名实不副。又博士秩卑，以其传先王之训，故尊而异之，令服大夫之冕。犹此言之，两梁冠非必列于陛位也。建初中，太官令两梁冠。《春秋》之义，大于复古。如堪言合典，可施行。克厌帝心，即听用之’。”《献帝起居注》曰：“中平六年，令三府长史两梁冠，五时衣袍，事位从千石、六百石。”<br/><br/>　　法冠，一曰柱后。《独断》曰：“柱后惠文。”高五寸，以纚为展筒，《前书》注曰：“纚，今之縰。”《通俗文》：“帻里曰纚。”铁柱卷，荀绰《晋百官表注》曰：“铁柱，言其厉直不曲桡。”执法者服之，侍御史、廷尉正监平也。或谓之獬豸冠。獬豸神羊，能别曲直，楚王尝获之，故以为冠。《异物志》曰：“东北荒中有兽名獬豸，一角，性忠，见人斗，则触不直者；闻人论，则咋不正者。楚执法者所服也。今冠两角，非象也。”臣昭曰：或谓獬豸乃非定名，在两角未足断正，安不存其竖饰，令两为冠乎？胡广说曰：“《春秋左氏传》有南冠而絷者，则楚冠也。秦灭楚，以其君服赐执法近臣御史服之。”<br/><br/>　　武冠，一云古缁布冠之象也。或曰繁冠。一曰武弁大冠，诸武官冠之。《晋公卿礼秩》曰：“大司马、将军、尉、骠骑、车骑、卫军、诸大将军开府从公者，著武冠，平上帻。”侍中、中常侍加黄金珰，附蝉为文，貂尾为饰，谓之“赵惠文冠”。又名鵔鸃冠。胡广说曰：“赵武灵王效胡服，以金珰饰首，前插貂尾，为贵职。秦灭赵，以其君冠赐近臣。”应劭《汉官》曰：“说者以金取坚刚，百炼不耗。蝉居高饮洁，口在掖下。貂内劲捍而外温润。”此因物生义也。徐广曰：“赵武灵王胡服有此，秦即赵而用之。”说者蝉取其清高，饮露而不食，貂紫蔚柔润，而毛采不彰灼，故于义亦取。胡广又曰：“意谓北方寒凉，本以貂皮暖额，附施于冠，因遂变成首饰。”建武时，匈奴内属，世祖赐南单于衣服，以中常侍惠文冠，中黄门童子佩刀云。<br/><br/>　　建华冠，以铁为柱卷，贯大铜珠九枚，制似缕鹿。《独断》曰：“其状若妇人缕鹿。”薛综曰：“下轮大，上轮小。”记曰：“知天者冠述，知地者履絇。”《春秋左传》曰：“郑子臧好鹬冠。”前圆，以为此则是也。《说文》曰：“鹬，知天将雨鸟也。”天地、五郊、明堂，《育命舞》乐人服之。<br/><br/>　　方山冠，似进贤，以五采縠为之。祠宗朝，《大予》、《八佾》、《四时》、《五行》乐人服之，冠衣各如其行方之色而舞焉。<br/><br/>　　巧士冠，前高七寸，要后相通，直竖。不常服，唯郊天，黄门从官四人冠之，在卤簿中，次乘舆车前，以备宦者四星云。《独断》曰：“礼无文。”<br/><br/>　　却非冠，制似长冠，下促。宫殿门吏仆射冠之。负赤幡，青翅燕尾，诸仆射幡皆如之。《独断》曰：“礼无文。”<br/><br/>　　却敌冠，前高四寸，通长四寸，后高三寸，制似进贤，卫士服之。《独断》曰：“礼无文。”<br/><br/>　　樊哙冠，汉将樊哙造次所冠，以入项羽军。广九寸，高七寸，前后出各四寸，制似冕。司马殿门大难卫士服之。或曰，樊哙常持铁楯，闻项羽有意杀汉王，哙裂裳以里楯，冠之入军门，立汉王旁，视项羽。<br/><br/>　　术氏冠，前圆，吴制，差池逦迤四重。赵武灵王好服之。今不施用，官有其图注。《淮南子》曰楚庄王所服仇冠者也。蔡邕曰：“其说未闻。”<br/><br/>　　诸冠皆有缨蕤，执事及武吏皆缩缨，垂五寸。<br/><br/>　　武冠，俗谓之大冠，环缨无蕤，以青系为绲，加双鹖尾，竖左右，为鹖冠云。《庄子》曰“缦胡之缨，武士之服”是也。五官、左右虎贲、羽林、五中郎将、羽林左右监皆冠鹖冠，纱縠单衣。虎贲将虎文绔，白虎文剑佩刀。虎贲武骑皆鹖冠，虎文单衣。襄邑岁献织成虎文云。鹖者，勇雉也，其斗对一死乃止，故赵武灵王以表武士，秦施之焉。徐广曰：“鹖似黑雉，出于上党。”荀绰《晋百官表注》曰：“冠插两鹖，鸷鸟之暴疏者也。每所攫撮，应爪摧衄，天子武骑故以冠焉。”傅玄赋注曰：“羽骑，骑者戴鹖。”<br/><br/>　　安帝立皇太子，太子谒高祖庙、世祖庙，门大夫从，冠两梁进贤；洗马冠高山。罢庙，侍御史任方奏请非乘从时，皆冠一梁，不宜以为常服。事下有司。尚书陈忠奏：“门大夫职如谏大夫，洗马职如谒者，故皆服其服，先帝之旧也。方言可寝。”奏可。谒者，古者一名洗马。《古今注》曰：“建武十三年，初令令长皆小冠。”《独断》曰：“公卿侍中尚书衣皂而朝者曰朝臣。诸营校尉将大夫以下，不为朝臣。”<br/><br/>　　古者有冠无帻，其戴也，加首有頍，所以安物。故《诗》曰“有頍者弁”，此之谓也。三代之世，法制滋彰，下至战国，文武并用。秦雄诸侯，乃加其武将首饰为绛袙，以表贵贱，其后稍稍作颜题。汉兴，续其颜，却摞之，施巾连题，却覆之，今丧帻是其制也。名之曰帻。帻者，赜也，头首严赜也。至孝文乃高颜题，续之为耳，崇其巾为屋，合后施收，上下群臣贵贱皆服之。文者长耳，武者短耳，称其冠也。尚书帻收，方三寸，名曰纳言，示以忠正，显近职也。迎气五郊，各如其色，从章服也。皂衣群吏春服青帻，立夏乃止，助微顺气，尊其方也。武吏常赤帻，成其威也。未冠童子帻无屋者，示未成人也。入学小童帻也句卷屋者，示尚幼少，未远冒也。丧帻却摞，反本礼也。升数如冠，与冠偕也。期丧起耳有收，素帻亦如之，礼轻重有制，变除从渐，文也。《独断》曰：“帻，古者卑贱执事不冠者之所服也。董仲舒《止雨书》曰‘执事者皆赤帻’，知不冠者之所服也。元帝额有壮发，不欲使人见，始进帻服之，群臣皆随焉。然尚无巾，故言‘王莽秃，帻施屋’。冠进贤者宜长耳，冠惠文者宜短耳，各随其宜。”《汉旧仪》曰：“凡斋，绀帻；耕，青帻；秋貙刘，服缃帻。”<br/><br/>　　古者君臣佩玉，尊卑有度；上有韨，徐广曰：“韨如今蔽膝。”贵贱有殊。佩，所以章德，服之衷也。韨，所以执事，礼之共也。故礼有其度，威仪之制，三代同之。五霸迭兴，战兵不息，佩非战器，韨非兵旗，于是解去韨佩，留其系璲，徐广曰：“今名璲为縌。”以为章表。故《诗》曰“鞙鞙佩璲”，此之谓也。鞙鞙，佩玉貌。璲，瑞也。郑玄《笺》曰：“佩璲者，以瑞玉为佩，佩之鞙鞙然。”韨佩既废，秦乃以采组连结于璲，光明章表，转相结受，故谓之绶。汉承秦制，用而弗改，故加之以双印佩刀之饰。至孝明皇帝，乃为大佩，冲牙双瑀璜，皆以白玉。《诗》云：“杂佩以赠之。”毛苌曰：“珩、璜、琚、瑀，冲牙之类。”《月令章句》曰：“佩上有双衡，下有双璜，琚瑀以杂之，冲牙玭珠以纳其闲。”《玉藻》曰：“右征角，左宫羽，进则揖之，退则扬之，然后玉玱鸣焉。”《纂要》曰：“琚瑀所以纳闲，在玉之闲，今白珠也。”乘舆落以白珠，公卿诸侯以采丝，其玉视冕旒，为祭服云。<br/><br/>　　佩刀，乘舆黄金通身貂错，半鲛鱼鳞，金漆错，雌黄室，五色罽隐室华。诸侯王黄金错，环挟半鲛，黑室。公卿百官皆纯黑，不半鲛。小黄门雌黄室，中黄门朱室，童子皆虎爪文，虎贲黄室虎文，其将白虎文，皆以白珠鲛为｛钅剽｝口之饰。《通俗文》曰：“刀锋曰｛钅剽｝。”乘舆者，加翡翠山，纡婴其侧。《左传》曰：“藻繂鞞琫。”杜预曰：“鞞，佩刀削上饰。琫，下饰也。”郑玄《诗笺》曰：“既爵命赏赐，而加赐容刀有饰，显其能制断也。”《春秋繁露》曰：“剑之在左，青龙之象也。刀之在右，白虎之象也。韨之在前，朱鸟之象也。冠之在首，玄武之象也。四者，人之盛饰也。”臣昭案：自天子至于庶人，咸皆带剑。剑之与刀，形制不同，名称各异，故萧何剑履上殿，不称为刀，而此志言不及剑，如为未备。<br/><br/>　　佩双印，长寸二分，方六分。乘舆、诸侯王、公、列侯以白玉，中二千石以下至四百石皆以黑犀，二百石以至私学弟子皆以象牙。上合丝，乘舆以縢贯白珠，赤罽蕤，诸侯王以下以綔赤丝蕤，縢綔各如其印质。刻书文曰：“正月刚卯既决，灵殳四方，赤青白黄，四色是当。帝令祝融，以教夔龙，庶疫刚瘅，莫我敢当。疾日严卯，帝令夔化，慎尔周伏，化兹灵殳。既正既直，既觚既方，庶疫刚瘅，莫我敢当。”凡六十六字。《前书》注云：“以正月卯日作。”<br/><br/>　　乘舆黄赤绶，四采，黄赤缥绀，淳黄圭，长二丈九尺九寸，五百首。《汉旧仪》曰：“玺皆白玉螭虎纽，文曰‘皇帝行玺’、‘皇帝之玺’、‘皇帝信玺’、‘天子行玺’、‘天子之玺’、‘天子信玺’，凡六玺。皇帝行玺，凡封之玺赐诸侯王书；信玺，发兵征大臣；天子行玺，策拜外国，事天地鬼神。玺皆以武都紫泥封，青囊白素里，两端无缝，尺一板中约署。皇帝带绶，黄地六采，不佩玺。玺以金银縢组，侍中组负以从。秦以前民皆佩绶，金、玉、银、铜、犀、象为方寸玺，各服所好。奉玺书使者乘驰传。其驿骑也，三骑行，昼夜千里为程。”吴书曰：“汉室之乱，天子北诣河上，六玺不自随，掌玺者投井中。孙坚北讨董卓，顿军城南，官署有井，每旦有五色气从井出。坚使人浚得传国玺。其文曰‘受命于天，既寿永昌’。方围四寸，上有纽文槃五龙，瑨七寸管，龙上一角缺。”《献帝起居注》曰：“时六玺不自随，及还，于阁上得。”《晋阳秋》曰：“冉闵大将军蒋干以传国玺付河南太守戴施，施献之，百僚皆贺。玺光照洞彻，上蟠螭文隐起，书曰‘昊天之命，皇帝寿昌’。秦旧玺也。”徐广曰：“传国玺文曰‘受天之命，皇帝寿昌’。”<br/><br/>　　诸侯王赤绶，徐广曰：“太子及诸王金印，龟纽，纁朱绶。”四采，赤黄缥绀，淳赤圭，长二丈一尺，三百首。荀绰《晋百官表注》曰：“皇太子朱绶，三百二十首。”<br/><br/>　　太皇太后、皇太后，其绶皆与乘舆同，皇后亦如之。<br/><br/>　　长公主、天子贵人与诸侯王同绶者，加特也。<br/><br/>　　诸国贵人、相国皆绿绶，三采，绿紫绀，淳绿圭，长二丈一尺，二百四十首。《前书》曰：“相国、丞相皆秦官，金印紫绶。高帝相国绿绶。”徐广曰：“金印绿綟绶。”綟音戾，草名也。以染似绿，又云似紫。紫绶名緺绶，緺音瓜，其色青紫。綟字亦盭，音同也，传写者误作“絷”。公加殊礼，皆服之。何承天云：“緺音娲。青紫色绶。綟，紫色也。”<br/><br/>　　公、侯、将军紫绶，二采，紫白，淳紫圭，长丈七尺，百八十首。《前书》曰：“太尉金印紫绶。御史大夫位上卿，银印青绶，成帝更名大司空，金印紫绶。将军亦金印。”《汉官仪》曰：“马防为车骑将军，银印青绶，在卿上，绝席。和帝以窦宪为车骑将军，始加金紫，次司空。”公主封君服紫绶。<br/><br/>　　九卿、中二千石、二千石青绶，三采，青白红，淳青圭，长丈七尺，百二十首。一号青緺绶。自青绶以上，縌皆长三尺二寸，与绶同采而首半之。縌者，古佩璲也。佩绶相迎受，故曰縌。紫绶以上，縌绶之闲得施玉环鐍云。《通俗文》曰：“缺环曰鐍。”《汉旧仪》曰“其断狱者印为章”也。<br/><br/>　　千石、六百石黑绶，三采，青赤绀，淳青圭，长丈六尺，八十首。四百石、三百石长同。《汉官》曰：“尚书仆射，铜印青绶。”<br/><br/>　　四百石、三百石、二百石黄绶，一采，淳黄圭，长丈五尺，六十首。自黑绶以下，縌绶皆长三尺，与绶同采而首半之。<br/><br/>　　百石青绀绶，一采，宛转缪织圭，长丈二尺。丁孚《汉仪》载太仆、太中大夫襄言：“乘舆绶，黄地冒白羽，青绛绿五采，四百首，长二丈三尺。诏所下王绶，冒亦五采，上下无差。诸王绶四采，绛地冒白羽，青黄去缘，二百六十首，长二丈一尺。公主绶如王。侯，绛地，绀缥三采，百二十首，长丈八尺。二千石绶，羽青地，桃华缥三采，百二十首，长丈八尺。黑绶，羽青地，绛二采，八十首，长一丈七尺。黄绶一采，八十首，长丈七尺。以为常式。民织绶不如式，没入官，犯者为不敬。二千石绶以上，禁民无得织以粉组。”皇太后诏可，王绶如所下。<br/><br/>　　凡先合单纺为一系，四系为一扶，五扶为一首，五首成一文，文采淳为一圭。首多者系细，少者系粗，皆广尺六寸。《东观书》曰：“建武元年，复设诸侯王金玺綟绶，公侯金印紫绶。九卿、执金吾、河南尹秩皆中二千石，大长秋、将作大匠、度辽诸将军、郡太守、国傅相皆秩二千石，校尉、中郎将、诸郡都尉、诸国行相、中尉、内史、中护军、司直秩皆二千石，以上皆银印青绶。中外官尚书令、御史中丞、治书侍御史、公将军长史、中二千石丞、正、平、诸司马、中宫王家仆、雒阳令秩皆千石，尚书、中谒者、谒者、黄门冗从、四仆射、诸都监、中外诸都官令、都候、司农部丞、郡国长史、丞、候、司马、千人秩皆六百石，家令、侍、仆秩皆六百石，雒阳市长秩四百石，主家长秩皆四百石，以上皆铜印黑绶。诸署长楫桌丞秩三百石，诸秩千石者，其丞、尉皆秩四百石，秩六百石者，丞、尉秩三百石，四百石者，其丞、尉秩二百石，县国丞、尉亦如之，县、国三百石长相，丞、尉亦二百石，明堂、灵台丞、诸陵校长秩二百石，丞、尉、校长以上皆铜印黄绶。县国守宫令、相或千石或六百石，长相或四百石或三百石，长相皆以铜印黄绶。而有秩者侍中、中常侍、光禄大夫秩皆二千石，太中大夫秩皆比二千石，尚书、谏议大夫、侍御史、博士皆六百石，议郎、中谒者秩皆比六百石，小黄门、黄门侍郎、中黄门秩皆比四百石，郎中秩皆比三百石，太子舍人秩二百石。”<br/><br/>　　太皇太后、皇太后入庙服，绀上皂下，蚕，青上缥下，皆深衣制，徐广曰：“即单衣。”隐领玳袖缘以绦。翦牦蔮，簪珥。珥，耳珰垂珠也。簪以檋瑁为擿，长一尺，端为华胜，上为凤皇爵，以翡翠为毛羽，下有白珠，垂黄金镊。左右一横簪之，以安蔮结。诸簪珥皆同制，其擿有等级焉。<br/><br/>　　皇后谒庙服，绀上皂下，蚕，青上缥下，皆深衣制，隐领袖缘以绦。假结，步摇，簪珥。步摇以黄金为山题，贯白珠为桂枝相缪，一爵九华，熊、虎、赤罴、天鹿、辟邪、南山丰大特六兽，《诗》所谓“副笄六珈”者。《毛诗传》曰：“副者，后夫人之首饰，编发为之。笄，衡笄也。珈，笄饰之最盛者，所以别尊卑。”郑玄曰：“珈之言加也。副既笄而加饰，如今步摇上饰，古之制所未闻。”诸爵兽皆以翡翠为毛羽。金题，白珠珰绕，以翡翠为华云。<br/><br/>　　贵人助蚕服，纯缥上下，深衣制。大手结，墨玳瑁，又加簪珥。长公主见会衣服，加步摇，公主大手结，皆有簪珥，衣服同制。自公主封君以上皆带绶，以采组为绲带，各如其绶色。黄金辟邪，首为带鐍，饰以白珠。<br/><br/>　　公、卿、列侯、中二千石、二千石夫人，绀缯蔮，黄金龙首衔白珠，鱼须擿，长一尺，为簪珥。入庙佐祭者皂绢上下，助蚕者缥绢上下，皆深衣制，缘。自二千石夫人以上至皇后，皆以蚕衣为朝服。<br/><br/>　　公主、贵人、妃以上，嫁娶得服锦绮罗縠缯，采十二色，重缘袍。特进、列侯以上锦缯，采十二色。六百石以上重练，采九色，禁丹紫绀。三百石以上五色采，青绛黄红绿。二百石以上四采，青黄红绿。贾人，缃缥而已。《博物记》曰：“交州南有虫，长减一寸，形似白英，不知其名，视之无色，在阴地多缃色，则赤黄之色也。”<br/><br/>　　公、列侯以下皆单缘襈，制文绣为祭服。自皇后以下，皆不得服诸古丽圭襂闺缘加上之服。司马相如《大人赋》曰：“垂旬始以为襂。”注云：“葆下旒也。”则襂之容如旌旒也。建武、永平禁绝之，建初、永元又复中重，于是世莫能有制其裁者，乃遂绝矣。蔡邕《表志》曰：“永平初，诏书下车服制度，中宫皇太子亲服重缯厚练，浣已复御，率下以俭化起机。诸侯王以下至于士庶，嫁娶被服，各有秩品。当传万世，扬光圣德。臣以为宜集旧事仪注本奏，以成志也。”<br/><br/>　　凡冠衣诸服，旒冕、长冠、委貌、皮弁、爵弁、建华、方山、巧士，衣裳文绣，赤舄，服絇履，大佩，皆为祭服，其余悉为常用朝服。唯长冠，诸王国谒者以为常朝服云。宗庙以下，祠祀皆冠长冠，皂缯袍单衣，绛缘领袖中衣，绛绔｛糸末｝，五郊各从其色焉。<br/><br/>　　赞曰：车辂各庸，旌旗异局。冠服致美，佩纷玺玉。敬敬报情，尊尊下欲。孰夸华文，匪豪丽缛。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8091.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-chapter-653.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

