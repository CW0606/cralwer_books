<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷四 岁时部下 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷四 岁时部下 全文,徐坚作品" />
<meta name="description" content="初学记原文阅读,卷四 岁时部下 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9576.html";
var nextpage="novel-read-998-9578.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷四 岁时部下 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9576.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四 岁时部下 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:53:03<span class="divide">|</span></p>
<div class="page-body">
<div class="page-content">
<p>○元日第一<br/><br/>　　§叙事<br/>　<br/>　　崔寔《四民月令》曰：正月一日是谓正日，洁祀祖祢，进酒降神。《玉烛宝典》曰：正月为端月。(《春秋》曰：履端于始。)其一日为元日，(元者，善之长也，先王体元以居正。又，元者，原也，始也，一也，首也。)亦云上日，亦云正朝，亦云三元，(岁之元，时之元，月之元。)亦云三朔。(《尚书大传》云：夏以平明为朔，殷以鸡鸣为朔，周以夜半为朔。)庭前爆竹，(荆楚《岁时记》曰：以辟山臊恶鬼也。山臊，案神异经在西方深山中，长尺余，犯人则病，畏爆竹声。又俗爆竹燃草起于庭燎。)进椒柏酒，(《四民月令》曰：椒是玉衡星精，服之令人身轻能走；柏是仙药。又云：进酒次第，当从小起，以年少者起先。)服桃汤，进敷于散，(荆楚《岁时记》曰：桃者，五行之精，厌伏邪气，制百鬼；今人又进屠苏酒、胶牙饧。)造五辛盘，(周处《风土记》曰：月正元日，五薰炼形。注云：五辛所以发五藏气。《庄子》云：春月饮酒茹葱，以通五藏也。)造桃板著户，谓之仙木。(《玉烛宝典》曰：像郁垒山桃树，百鬼畏之也。)<br/>　<br/>　　§事对<br/>　<br/>　　【上日 首祚】《尚书》曰：正月上日，受终于文祖。孔安国注云：上日，朔日也。王羲之《月仪书》曰：日往月来，元正首祚，太蔟告辰，微阳始布。罄无不宜，和神养素。<br/>　<br/>　　【四始 三元】《汉书》曰：正月朔岁首立春，四时之始。又曰：历者序四时之端，正分至之节，故圣人考历数以正三元。此圣人知命之术。<br/>　<br/>　　【履端 正始】臧荣绪《晋书》曰：熊远议曰：“履端元日，正始之初，有识之士，于是观礼乐，荣耳目之观，崇玩弄之好。”<br/>　<br/>　　【开元 肇祚】沈约《宋书》曰：《南郊乐登歌》曰：“开元首正，礼具乐举，六典联事，九官列序。”何充贺正表曰：璇衡运周，元正肇祚，伏惟陛下应乾纳佑，与天同休。<br/>　<br/>　　【降祉 纳佑】王沈贺正表曰：三辰改运，元正肇祚；自天降祉，如日之升。纳佑见肇祚注。<br/>　<br/>　　【百福 万寿】冯衍铭曰：元正上日，百福孔灵。王肃贺正仪曰：元正首祚，璇玑改度，伏称万寿。<br/>　<br/>　　【折松 索苇】董勋答问曰：岁首祝椒酒而饮之，以椒性芬香，又堪为药，又折松枝。男七女二七，亦同此义。宗懔《荆楚岁时记》曰：正月一日，是三元之日，贴画鸡户上，悬苇索于其上，插符其傍，百鬼畏之。<br/>　<br/>　　【磔鸡 放雀】沈约《宋书》曰：旧时岁朔，常设苇荚桃梗，磔鸡于宫及百寺之门，以禳恶气。裴玄《新语》曰：正朝，县官杀羊，悬其头于门，又磔鸡以疈之。《孔丛子》曰：邯郸人以正朝献雀于赵王，而缀以五采，王大悦。申叔以告子顺，子顺曰：“正朝放之，示有生也。”<br/>　<br/>　　【桃梗 椒觞】桃梗见上磔鸡注。崔寔《四民月令》曰：正月之朔，是谓正日。躬率妻孥，洁祀祖祢。及祀日，进酒降神毕，乃室家尊卑，无大无小，以次列于先祖之前。子妇曾孙，各上椒酒于家长，称觞举寿，欣欣如也。<br/>　<br/>　　【本三统 崇百礼】《白虎通》曰：正朔有三何，本天有三统，谓之三微月也。三微者何谓也？阳气始施，黄泉万物始动，微而未著。周处《风土记》曰：月正元日，百礼兼崇。<br/>　<br/>　　§赋<br/>　<br/>　　【晋王沉《正会赋》】伊月正之元吉兮，应三统之中灵；顺天地以交泰，协太蔟之玄精。荷介祉于上帝兮，祚圣皇以永贞；华幄映于飞云兮，朱幕张于前庭。曜五旗于东序兮，表雄虹而为旌；备六代之象舞兮，厘箫韶于九成。晞玄夜以司晨兮，望庭燎之高炀；壮甲士之星罗兮，伟干戚之飘扬。胪人肃其齐列，九宾穆以成行；齐八荒于蕃服兮，咸稽首以来王。<br/>　<br/>　　§诗<br/>　<br/>　　【魏陈思王曹植】《元会诗》初岁元祚，吉日惟良；乃为嘉会，宴此高堂。衣裳鲜洁，黼黻玄黄；珍膳杂还，充溢圆方。俯视文轩，仰瞻华梁；愿保兹善，千载为常。欢笑尽娱，乐哉未央；皇室荣贵，寿考无疆。<br/>　<br/>　　【隋炀帝《献岁宴宫臣诗》】三元建上京，六佾宴丽城；朱庭容卫肃，青天春气明。朝光动剑彩，长阶分珮声；酒阑钟磬息，欣观礼乐成。<br/>　<br/>　　【隋萧悫《奉和元日诗》】帝宫通夕燎，天门拂曙开；瑞云生宝鼎，荣光上露台。华山不调叶，宜城万寿杯；遥见飞凫下，悬知邺县来。<br/>　<br/>　　【陈叔达《初年诗》】和风起天路，严气销冰井；索索枝未柔，厌厌漏犹永。<br/>　<br/>　　【虞世南《奉和献岁宴宫臣诗》】履端初启节，长苑命高筵；肆夏喧金奏，重润响冰弦。丝光催柳色，日彩泛槐烟，微臣同滥吹，谬得仰钧天。<br/>　<br/>　　§颂<br/>　<br/>　　【晋刘臻妻《元日献椒花颂》】璇穹周回，三朔肇建；青阳散辉，澄景载涣。美哉灵花，爰采爰献；圣容映之，永寿于万。<br/>　<br/>　　○人日第二<br/><br/>　　§叙事<br/>　<br/>　　《荆楚岁时记》曰：正月七日为人日，(董勋《问礼俗》曰：正月一日为鸡，二日为狗，三日为猪，四日为羊，五日为牛，六日为马，七日为人。)以七种菜为羹，剪彩为人；或镂金簿为人，以贴屏风，亦戴之头鬓。(董勋《问礼俗》云：人入新年，形容改从新。)又造化胜相遗。(起于晋代。见贾充《李夫人典戒》，云像瑞图金胜之形，又取像西王母戴胜也。)<br/>　<br/>　　§事对<br/>　<br/>　　【董俗 陈仪】董勋《答问》曰：正月人日，俗剪彩为人形。刘臻妻《陈氏进见仪》曰：正月七日上人胜于人。<br/>　<br/>　　【剪彩 镂金】并见叙事。<br/>　<br/>　　【登西山 陟安仁】李充《正月七日登剡西寺诗》曰：命驾升西山，寓目眺原畴。安仁峰铭曰：正月七日，厥日惟人，策我良驷，陟彼安仁。<br/>　<br/>　　§诗<br/>　<br/>　　【隋阳休之《正月七日登高侍宴诗》】广殿丽年辉，上林起春色；风生拂雕辇，云回浮绮席。<br/>　<br/>　　【隋薛道衡《人日思归诗》】入春才七日，离家已二年；人归落雁后，思发在花前。<br/>　<br/>　　○正月十五日第三<br/><br/>　　§叙事<br/>　<br/>　　《玉烛宝典》曰：正月十五日，作膏粥以祠门户。《荆楚岁时记》曰：今州里风俗，望日祭门，先以杨枝插门。随杨枝所指，仍以酒脯饮食及豆粥插箸而祭之，其夕迎紫姑神以卜。(刘敬叔《异苑》曰：紫姑本人家妾，为大妇所逐，正月十五日感激而死，故世人作其形于厕，以迎之卜。)《史记·乐书》曰：汉家祀太一，以昏时祠到明。(今人正月望日夜游观灯，是其遗事。)<br/>　<br/>　　§事对<br/>　<br/>　　【烧灯 望月】《涅槃经》曰：如来阇维讫，收舍利罂置金床上，天人散花奏乐，绕城步步燃灯十二里。又《西域记》曰：摩喝陁国，正月十五日，僧徙俗众云集，观佛舍利放光雨花。《古诗》曰：是时鹑火中，日月正相望。鹑火中即正月望也。<br/>　<br/>　　【泛粥 祠膏】《续齐谐记》曰：吴县张成，夜见一妇人立宅东南角，谓成曰：“此地是君蚕室，我即地神。明日正月半，君宜作白粥，泛膏于上以祭我，必当令君蚕百倍。”言绝失所在。成如其言，为作膏粥，年年大得蚕也。祠膏见叙事。<br/>　<br/>　　§诗<br/>　<br/>　　【苏味道《正月十五日诗》】火树银花合，星桥铁锁开；暗尘随马去，明月逐人来。游骑皆秾李，行歌尽落梅；金吾不禁夜，玉漏莫相催。<br/>　<br/>　　【崔液《夜游诗》】玉漏银壶且莫催，铁关金锁彻明开；谁家见月能闲坐？何处闻灯不看来。<br/>　<br/>　　【又】神灯佛火百轮张，刻像图形七宝装；影里如闻金口说，空中似散玉毫光。<br/>　<br/>　　【又】金勒银鞍控紫骝，玉轮朱幰驾青牛；骖驔始散东城曲，倏忽还逢南陌头。<br/>　<br/>　　○月晦第四<br/><br/>　　§叙事<br/>　<br/>　　《荆楚岁时记》曰：元日至于月晦，并为酺聚饮食。(每月皆弦望晦朔，以正月初年，时俗重以为节。)士女泛舟，或临水宴乐。(《玉烛宝典》曰：元日至月晦，人并为酺食度水，士女悉湔裳酹酒于水湄，以为度厄。今世人唯晦日临河解除，妇从或湔裙。)<br/>　<br/>　　§事对<br/>　<br/>　　【提月 晦日】《公羊传》曰：提月，六鹢退飞过宋都。提月者何？仅建是月晦日也。何休注曰：提月，边也，鲁人语也，在是月之几尽。<br/>　<br/>　　【凋蓂 掩桂】《帝王世纪》曰：尧有草，夹阶而生。每月朔生一荚，月半则生十五荚。自十六日一荚落，至月晦而尽。若月小则余一荚，厌而不落。唯盛德之君，应和气而生，以为瑞草，名为蓂荚，一名历荚。虞喜安《天论》曰：俗传月中仙人桂树，月初则生。<br/>　<br/>　　§诗<br/>　<br/>　　【唐太宗《月晦诗》】晦魄移中律，凝暄起丽城；罩云朝盖上，穿露晓珠呈。笑树花分色，啼枝鸟合声；披襟欢眺望，极目畅春情。<br/>　<br/>　　【后魏卢元明《晦日泛舟应诏诗》】轻灰吹上管，落蓂飘下蒂；迟迟春色华，晼晼年光丽。<br/>　<br/>　　【北齐魏收《晦日泛舟应诏诗》】袅袅春枝弱，关关新鸟呼；棹唱忽逶迤，菱歌时顾慕。睿赏芳月色，宴言忘日暮；游豫慰人心，照临康国步。<br/>　<br/>　　○寒食第五<br/><br/>　　§叙事<br/>　<br/>　　《荆楚岁时记》曰：去冬节一百五日，即有疾风甚雨，谓之寒食。(据历合在清明前二日，亦有去冬至一百六日。)禁火三日，(《琴操》曰：晋文公与介子绥俱亡，子绥割腕股以啖文公。文公复国，子绥独无所得，子绥作龙蛇之歌而隐。文公求之，不肯出，乃燔左右木。子绥抱木而死。文公哀之，令人五月五日不得举火。又周举《移书》，及魏武《明罚令》、陆翙《邺中记》，并云寒食断火起于子推。琴操所云子绥，绥即推也。又云五月五日，与今有异，皆因流俗所传。据《左传》及《史记》，并无介子推被焚之事。按《周书·司烜氏》：仲春以木铎循火禁于国中。注云：为季春将出火也。今寒食准节气是仲春之末，清明是三月之初，然则禁火盖周之旧制。)造饧大麦粥。(陆翙《邺中记》曰：寒食三日醴酪，又煮粳米及麦为酪，捣杏仁煮作粥。《玉烛宝典》曰：今人悉为大麦粥，研杏仁为酪，引饧沃之。孙楚《祭子推文》云：黍饭一盘，醴酪二盂，是其事。)斗鸡，镂鸡子，斗鸡子，(《玉烛宝典》曰：此节城市尤多斗鸡卵之戏。《左传》有“季郈斗鸡”，其来远矣。古之豪家，食称画卵。今代犹染蓝茜杂色，仍加雕镂，递相饷遗，或置盘俎。《管子》曰：雕卵熟斫之，所以发积藏，散万物。张衡《南都赋》曰：春卵夏笋，秋韭冬菁，便是补益滋味，其斗卵则莫知所出。董仲舒书云：心如宿卵，为体内藏，以据其刚，仿佛斗理也。)打球，(刘向《别录》曰：蹴鞠，黄帝所造，本兵势也。或云起于战国。案，鞠与球同。古人蹋蹴以为戏。)秋千。(古人《艺术图》云：秋千，北方山戎之戏，以习轻趫者。)<br/>　<br/>　　§事对<br/>　<br/>　　【魏武令 周举书】魏武帝《明罚令》曰：闻太原上党西河雁门，冬至后百有五日，皆绝火寒食，云为介子推。且北方沍寒之地，老少羸弱，将有不堪之患。令到，人不得寒食。若犯者，家长半岁刑，主吏百日刑，令长夺一月俸。范晔《后汉书》曰：周举迁并州刺史。太原一郡，旧俗以介子推焚骸，有龙忌之禁。至其月，咸言神灵不乐举火。举移书于子推庙云：春中寒食一月，老少不堪，今则三日而已。<br/>　<br/>　　【一月寒食 三日断火】周斐《汝南先贤传》曰：太原旧俗，以介子推焚骸，一月寒食，莫敢烟爨。陆翙《邺中记》曰：并州俗，冬至后百五日，为介子推断火，冷食三日，作干粥。今之糗是也。<br/>　<br/>　　§诗<br/>　<br/>　　【李崇嗣《寒食诗》】普天皆灭焰，匝地尽藏烟；不知何处火，来就客心燃。<br/>　<br/>　　【宋之问《途中寒食诗》】马上逢寒食，途中属暮春；可怜江浦望，不见洛桥人。<br/>　<br/>　　【沈佺期《岭表逢寒食诗》】岭外逢寒食，春来不见饧；洛阳新甲子，何日是清明。<br/>　<br/>　　○三月三日第六<br/><br/>　　§叙事<br/>　<br/>　　《韩诗章句》曰：郑俗，上巳溱洧两水之上，秉兰祓除。(司马彪《续汉书·礼仪志》曰：三月上巳，官民并禊饮于东流水上。沈约《宋书》曰：魏已后但用三日，不复用巳也。)《荆楚岁时记》曰：三月三日，土人并出水渚，为流杯曲水之饮。(注曰：《续齐谐记》晋武帝问尚书挚虞曰：“三日曲水，其义何指？”答曰：“汉帝时，平原徐肇以三月初生三女，而三日俱亡。一村以为怪，乃相携之水滨盥洗，遂因流水以泛觞，曲水起于此。”帝曰：“若此谈，便非嘉事。”尚书郎束皙曰：“挚虞小生，不足以知此，臣请说其始。昔周公卜成洛邑，因流水以泛酒，故逸诗云：‘羽觞随波流。’又，秦昭王三月上巳，置酒河曲，有金人自东而出，奉水心剑，曰：‘令君制有西夏。’及秦霸诸侯，乃因其处立为曲水祠，二汉相沿，皆为盛集。”帝曰：“善。”赐金十五斤，左迁挚虞为阳城令。)<br/>　<br/>　　§事对<br/>　<br/>　　【元巳 上除】张衡《南都赋》曰：暮春之禊，元巳之辰，方轨齐轸，祓于阳滨。张华《上巳篇》曰：姑洗应时月，元巳启良辰。徐干《齐都赋》：青阳季月，上除之良；无大无小，祓于水阳。<br/>　<br/>　　【周禊 郑祓】应劭《风俗通》曰：案，周礼，女巫掌岁时以祓除疾病。禊者，洁也，故于水上衅洁也。《韩诗》曰：三月桃花水下之时。郑国之俗，三月上巳，于溱洧两水上，执兰招魂续魄，祓除不祥也。<br/>　<br/>　　【曲水 回流】曲水事具叙事注中。徐广《三日临水诗》曰：温哉令日，爰豫爰游；兴言命驾，寄欢回流。<br/>　<br/>　　【祓灞 禊洛】《汉书》曰：武帝即帝数年，无子。平阳主求良家女十余人，饰置家，帝祓灞上而过焉。戴逵《竹林七贤论》曰：王济尝解禊洛水。<br/>　<br/>　　【金堤 石坛】陆翙《邺中记》：华林园中千金堤。作两铜龙，相向吐水，以注天泉池，通御沟中。三月三日，石季龙及皇后百官临池会。戴延之《西征记》曰：天泉之南，有东西沟，承御沟水。水之北有积石坛，云三月三日御坐流杯之处。<br/>　<br/>　　【南涧 东堂】孙绰《诗序》曰：以暮春之始，解禊于南涧之滨，高岭千寻，长湖万项。《晋起居注》曰：海西泰和六年三月庚午朔，诏曰：“三日临流杯池，依东堂小会。”<br/>　<br/>　　【华林 疏圃】荀勖《三月三日从华林园诗》曰：清节中季春，姑洗通滞塞；玉辂扶渌池，临川荡苛慝。潘尼《巳日诗》曰：蔼蔼疏圃，载繁载荣；淡淡天泉，载渌载清。<br/>　<br/>　　【南浮桥 东流水】夏仲御《别传》曰：仲御诣洛，到三月三日，洛中王公已下，莫不方轨连轸，并至南浮桥边禊。男则朱服耀路，女则锦绮铄烂。又《宋书》曰：后汉有郭虞者，三月上辰产三女，二日之中产三女，并不育，俗以为大忌。至其日讳正，家皆于东流水上为祈禳。<br/>　<br/>　　§赋<br/>　<br/>　　【晋成公《绥洛禊赋》】考吉日，简良辰，祓除解禊，同会洛滨。妖童媛女，嬉游河曲，或振纤手，或濯素足。临清流，坐沙场，列樽罍，飞羽觞。<br/>　<br/>　　【晋张协《洛禊赋》】夫河三春之令月，嘉天气之絪缊；和风穆以布畅，百卉晔而敷芬。游鱼瀺灂于渌波，玄鸟鼓翼于高云；美节庆之动物，悦群生之乐欣。顾新服之既成，将祓除于水滨，于是缙绅先生，啸俦命友，携朋接党，童冠八九。主希孔墨，宾慕颜柳；临崖咏游，濯足挥手。及至都人士女，奕奕祁祁，车马岬嶱，充溢中逵；芬葩翕习，缘阿被湄；振袂生风，接衽成帷。若权威之家，豪侈之族，彩骑停镳，华轮方毂，青盖云浮，参差相属。集乎长洲之浦，曜乎洛川之曲。遂乃停舆蕙渚，息驾兰田；朱幔虹舒，翠幕霓连。布椒醑，荐柔嘉；祈休吉，蠲百疴。漱清源以涤秽兮，揽绿藻之纤柯；浮素卵以蔽水，洒玄醪于中河。<br/>　<br/>　　【晋夏侯湛《禊赋》】羡暮春之嘉辰，美灵气之和柔；结方〈车丸〉于泰路，敷令节之宣游。尔乃擢翠旗，垂繁缨，微云乘轩，清风引旌，飞输飙起，良马电惊，粲烂虺韡，混晔发越，若乎朝春挺葩，夕霞抱月。<br/>　<br/>　　【晋阮瞻《上巳会赋》】临清川而嘉燕，聊暇日以游娱。荫朝云而为盖，讬茂树以承庐。好修林之蓊蔚，乐草莽之扶疏。列肆筵而设度兮，祈吉祥于斯途。酌羽觞而交酬，献遐寿之无疆。同欢情而悦豫，欣斯乐之慨慷。发中怀而弦歌，讬清志于宫商。<br/>　<br/>　　【梁萧子范《家园三月三日赋》】春亦暮止，田家上巳。时将磔于九门，节方郊于七里。扇习习之和风，照迟迟之华晷；聊洁新而濯故，式东流之前〈车丸〉。居免上漏，树非榛栗；既无择于爽垲，曾不访于凶吉。右瞻则青溪千仞，北睹则龙盘秀出；与岁月而荒茫，同林薮之芜密。欢兹嘉月，悦此时良；庭散花蕊，傍插筠篁。洒玄醪于沼沚，浮绛枣于泱泱；观翠纶之出没，戏青舸之低昂。<br/>　<br/>　　【周庾信《三月三日华林园马射赋》】岁次昭阳，月在大梁，其日上巳，其时少阳。春吏司职，青祗效祥；徵万骑于平乐，开千门于建章。皇帝翊四校于仙园，回六龙于天苑。华盖平飞，风乌细转，帷宫宿设，帐殿开筵。傍临细柳，斜界宜年，河溽薙草，渭口浇泉。堋云五色，的晕重圆。阳管既调，春弦实抚；玉律调钟，金錞节鼓。于是咀衔拉铁，逐日追风。并试长楸之埒，俱下兰池之宫。鸣鞭则汗赭，入埒则尘红；变三驱而画鹿，登百尺而悬熊。礼正六耦，诗歌九节。弓如明月对堋，马似浮云向埒。雁失群而行断，猿求林而路绝。乃有六郡雄才，五陵高选，新回马邑之兵，始罢龙城之战；带尚流星，乘犹奔电。始听鼓而唱筹，即移竿而摽箭；熊耳刻杯，飞云画罍。水衡之钱山积，织室之锦霞开；司筵赏至，酒正杯来。既而日下泽宫，筵阑相圃，怅从跸之留欢，眷回銮之余武。<br/>　<br/>　　§诗<br/>　<br/>　　【晋张华《三月三日后园会诗》】暮春元日，阳气清明；祁祁甘雨，膏泽流盈。习习祥风，启滞导生；禽鸟逸豫，桑麻滋荣。纤条被绿，翠华含英。于皇我后，钦若昊乾；顺时省物，言观中园。燕及群辟，乃命乃筵；合乐华池，祓濯清川。汛彼龙舟，溯游洪源。<br/>　<br/>　　【又《上巳篇》】仁风导和气，勾芒御昊清；姑洗应时月，元巳启良辰。密云荫朝日，零雨洒微尘；飞轩游九野，置酒会众宾。<br/>　<br/>　　【晋潘尼《三日洛水作诗》】暮春春服成，百草敷英蕤；聊为三日游，方驾结龙旗。廊庙多豪俊，都邑有艳姿。朱轩荫兰皋，翠幕映洛湄；沉钩出比目，举弋洛双飞。羽觞乘波进，素卵逐流归。<br/>　<br/>　　【晋闾邱冲《三月三日应诏诗》】暮春之月，春服既成；升阳润土，冰涣川盈。余萌达壤，嘉木敷荣；后皇宣游，既燕且宁。光光华辇，侁々从臣；上荫丹幄，下藉文茵。临池挹盥，濯故法新；俯镜清流，仰睇天津。蔼蔼华林，严严景阳；嶪嶪峻宇，奕奕飞梁。垂荫倒景，若翱若翔；浩浩白水，泛泛龙舟；皇在灵沼，百辟同游。击棹清歌，鼓枻行讴；闻乐咸和，具醉斯柔。在昔帝虞，德被遐荒；干戚在庭，苗人来王。今我哲后，古圣齐芳；惠此中国，以绥四方。元首既明，股肱惟良；乐只君子，今日惟康。<br/>　<br/>　　【晋阮修《上巳诗》】三春之秀，岁惟嘉时；零雨既蒙，风以散之。英华扇耀，翔鸟群嬉。澄澄渌水，淡淡其波；修崖逶迤，长川相过。聊且逍遥，其乐如何？<br/>　<br/>　　【宋颜延之《诏宴曲水诗》】惟王创物，永锡洪算；仁固开周，义高登汉。开荣洒泽，舒虹烁电；伊思镐饮，每怀洛宴。郊饯有坛，君举有礼；暮账兰甸，昼流高陛。分庭荐乐，析波浮醴；豫同夏谚，事兼出济。<br/>　<br/>　　【宋谢灵运《三月三日侍宴西池诗》】矧乃暮春，时物芳衍；滥觞逶迤，周流兰殿。礼备朝容，乐阕夕宴。<br/>　<br/>　　【谢惠连《上巳诗》】四时著平分，三春禀融烁；迟迟和景婉，夭夭园桃灼。携朋适郊野，昧爽辞廛廓。斐云兴翠岭，枻飚起华薄；解辔偃崇邱，藉草绕回壑。际渚罗时蔌，托波泛轻爵。<br/>　<br/>　　【齐谢朓《为皇太子侍华光殿曲水宴诗》】初吉云巳，芳宴在斯；载留神瞩，有睟天仪。龙精已映，威仰未移；叶依黄鸟，花落春池。高宴弘敞，禁林稠密；青嶝崛起，朱楼间出。翠葆随风，金戈动日；惆怅清管，徘徊轻佾。灞浐入筵，河淇流阼；海若来往，觞肴沿溯。欢饮终日，清光欲暮；轻轺回音，华组徐步。<br/>　<br/>　　【梁简文帝《三日侍宴林光殿曲水诗》】芳年留帝赏，应物动天襟；挟苑连金阵，分衢度羽林。帷宫对广掖，层殿迩高岑，风旗争曳影，亭午共生阴。林花初坠蒂，池荷欲吐心。<br/>　<br/>　　【又《三日率尔成诗》】绮花非一种，风丝乱百条；云起相思观，日照飞虹桥。<br/>　<br/>　　【又《三日侍皇太子曲水宴诗》】震德叶灵，年芳节淑；濯伊临灞，荡心愉目。骤骑晨野，摐金晓陆；蕙气卷旌，神飚警毂。层岑偃蹇，耸观昭峣；烟生翠竹，日照绮寮。银花晨散，金芝暮摇。<br/>　<br/>　　【梁沈约《三日侍凤光殿曲水宴诗》】光迟蕙亩，气婉椒台；皇心爱矣，帝曰游哉；玉銮徐警，翠凤轻回。别殿广临，离宫洞启；川祇奉寿，河宗相礼。清洛渐筵，长伊流陛；回荡嘉羞，摇漾芳醴。轻歌易绕，弱舞难持；素云留管，玄鹤停丝。引思为岁，岁亦阳止；叨服贲身，身亦昌止。徒勤丹漆，终愧文梓。<br/>　<br/>　　【又《林光殿曲水宴诗》】宴镐锵玉銮，游汾举仙軷；荣光沉采旄，修风动芝盖。淑气宛登晨，天行耸云旆；帐殿临春篽，帷宫绕芳薈。渐席周羽觞，分墀引回濑；穆穆玄化升，济济皇阶泰。将御遗风轸，远侍瑶台会。<br/>　<br/>　　【又《三日率尔成篇》】丽日属元巳，年芳俱在斯；开花已匝树，流莺复满枝。洛阳繁华子，长安轻薄儿。东出千金堰，西临雁骛陂。游丝映空转，高柳柳池垂。绿萍文照耀，紫燕光陆离。清晨戏伊水，薄暮宿兰池。象筵鸣宝瑟，金瓶泛玉卮。宁忆春蚕起，日暮桑欲萎。<br/>　<br/>　　【梁刘孝绰《三日侍华光殿曲水宴诗》】熏祓三阳暮，濯禊元巳初。皇心眷乐饮，帐殿临春渠；豫游高夏谚，凯乐盛周居。复以焚林日，丰茸花树舒；羽觞环阶转，清澜傍席疏。妍歌已嘹亮，妙舞复纡余；九成变丝竹，百戏起龙鱼。<br/>　<br/>　　【又《三日侍安成王曲水宴诗》】汇泽良孔殷，分区屏中县；跨蹑兼流采，襟喉迩封甸。五王奄酆毕，析珪承羽传；不资鲁俗移，何得齐风变。东山富游士，北土无遗彦；一言白璧轻，片善黄金贱。余辰属元巳，清祓追前谚；持此频豫游，须展城隅宴。芳洲亘千里，远近光风扇；方欢厚德重，谁言薄游倦。<br/>　<br/>　　【梁庾肩吾《三日侍兰亭曲水宴诗》】策星依夜动，鸾驾忽朝游；旌门临苑树，相风出凤楼。春生露泥泥，天覆云油油；桃花生玉润，柳叶暗金沟。禊川分曲洛，帐殿掩芳洲。踊跃赪鱼醉，参差绛枣浮；百戏俱临水，千钟共逐流。<br/>　<br/>　　【北齐邢子才《三日华林园公宴诗》】回銮自乐野，弭盖属瑶池；五丞接光景，七友树风仪。芳春时欲遽，览物惜将移；新萍已冒沼，余花尚满枝。草滋径芜没，林长山蔽亏；方筵罗玉俎，激水漾金卮。歌声断且续，舞袖合还离。<br/>　<br/>　　【隋卢思道《上巳禊饮诗》】山泉好风日，城巿厌嚣尘；聊持一樽酒，共寻千里春。余光下幽桂，夕吹舞青苹；何时出关后，重有入林人。<br/>　<br/>　　【隋江总《三日侍宴宣猷堂曲水诗》】上巳娱春禊，芳辰喜月离；北宫命箫鼓，南馆列旌麾。绣柱擎飞阁，雕轩傍曲池；醉鱼沉远岫，浮枣漾清漪。落花悬度影，飞丝不碍枝；树动丹楼出，山斜翠磴危。礼周羽爵遍，乐阕光阴移。<br/>　<br/>　　【沈佺期《三月三日梨园亭侍宴诗》】九门驰道出，三已禊堂开；画鹢中川动，青龙上苑来。野花飘御座，河柳拂天杯；日晚迎祥处，笙镛下帝台。<br/>　<br/>　　§序<br/>　<br/>　　【晋王羲之《三月三日兰亭序》】永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水。列坐其次，虽无丝竹管弦之盛，一觞一咏，亦足以畅叙幽情。是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。<br/>　<br/>　　【齐王融《三月三日曲水诗序》】青鸟司辰，条风发岁，粤斯上巳，惟暮之春，禊饮之日在兹，风舞之情咸荡。载怀平圃，乃眷芳林；飞观神行，虚檐云构；离房乍设，层楼间起。负朝阳而抗殿，跨灵沼而浮荣，镜文虹于绮疏，浸兰泉于玉砌。幽幽丛薄，秩秩斯干，新萍泛沚，华桐发岫。杂夭采于柔荑，乱嘤声于锦羽。禁轩承幸，清宫俟宴，缇帷宿置，帟暮宵悬。既而灭宿登霞，澄光辨色，徐銮警节，鸣钟畅音，七萃连镳，九斿齐轨。尔乃回舆驻轸，岳镇渊渟，睟容有穆，宾仪式序。授几肆筵，因流波而成次；蕙肴芳醴，任激水以推移。葆佾陈阶，金匏在席，戚奏翘舞，龠动邠诗。召鸣鸟于渰山，追伶伦于嶰谷。清歌有阕，羽觞无算。上陈景福之赐，下献南山下寿；信恺宴于在藻，知和乐于食苹。<br/>　<br/>　　【梁简文帝《三日曲水诗序》】窃以周成洛邑，自流水以禊除；晋集华林，同文轨而高宴，莫不礼具义举，沓矩重规，昭动神明，雍熙钟石，是节也。上巳属辰，余萌达壤；仓庚应律，女夷司候，尔乃分阶树羽，疏泉泛爵，兰觞沿溯，蕙肴来往。宾仪式序，盛德有容；舞艳七盘，歌新六变。游云驻彩，仙鹤来仪；都人野老，云集雾合；结轸方衢，飞轩照日。<br/>　<br/>　　○五月五日第七<br/><br/>　　§叙事<br/>　<br/>　　周处《风土记》曰：仲夏端午，烹鹜角黍，(注云：端，始也，谓五月五日。)进筒粽，(《续齐谐记》曰；屈原五月五日自投汨罗而死。楚人哀之，每至此日，以竹筒贮米，投水祭之。汉建武年，长沙欧回，见人自称三闾大夫，谓回曰：“见祭甚善，常苦蛟龙所窃，可以菰叶塞上，以彩丝约缚之，二物蛟龙所畏。”)一名角黍，(《风土记》曰：以菰叶裹粘米，以象阴阳相包裹未分散。)一名糉；(亦作粽。)造百索系臂，(《风俗通》曰：五月五日，以五彩丝系臂者，辟兵及鬼，令人不病温。又曰：亦因屈原。)一名长命缕，一名续命缕，一名辟兵缯，一名五色缕，一名五色丝，一名朱索。又有条达等织组杂物，以相赠遗。(《孝经·援神契》曰：仲夏茧始出，妇人染练，咸有作务。《玉烛宝典》云：此节备拟甚多，其来尚矣。又有日月星辰鸟兽之状，文绣金缕帖画，贡献所尊。《古诗》云：绕臂双条达。)采艾悬于户上，(《玉烛宝典》云：以禳毒气。《荆楚岁时记》曰：宗则字文度，常以五月五日未鸡鸣时采艾，见似人处揽而取之，用灸有验。是日竞采杂药。《夏小正》：此月蓄药，以蠲除毒气。)蹋百草，(《荆楚岁时记》曰：四人并蹋百草，今人又有斗百草之戏。)竞渡。(《荆楚岁时记》曰：俗谓是屈原死汨罗日，伤其死所，并命将舟楫以拯之，至今为俗。又，《越地传》云：起于越王勾践。)是月俗多，禁忌盖屋及暴荐席。(《风俗通》云：五月盖屋，令人头秃。又《异苑》云：新野庾寔家，尝以五月暴席。忽有一小儿死于席下，俄失所在。其后寔女子遂亡。相传弥以为忌。此二事通五月之事，今附于此。董勋《问礼俗》曰：五月俗称恶月，俗多六斋放生。按《月令》：仲夏阴阳交，死生分；君子斋戒，正声色，节嗜欲。)<br/>　<br/>　　§事对<br/>　<br/>　　【祭屈 祠陈】祭屈已见上叙事中。谢承《后汉书》曰：陈临为苍梧太守，推诚而理，导人以孝悌，临徵去。后本郡以五月五日祠临东城门上，令小童洁服舞之。<br/>　<br/>　　【朱索 赤符】司马彪《续汉书》曰：五月五日，朱索五色为门户饰，以止恶气。《抱朴子》曰：或问辟五兵之道，答以五月五日作赤灵符著心前。<br/>　<br/>　　【采术 角黍】《养生要集》曰：术，味苦小温，生汉中南郑山谷，五月五日采之。周处《风土记》曰：仲夏端午，烹鹜角黍。范汪《祠制》曰：仲夏存角黍。<br/>　<br/>　　【浴兰 悬艾】《大戴礼》曰：五月五日，蓄兰为沐浴。《楚辞》曰：浴兰汤兮沐芳蕙。宗怀《荆楚记》曰：五月五日，荆楚人并蹋百草，采艾以为人，悬门户上，以攘毒气。故师旷占曰：岁多病则艾草先生也。<br/>　<br/>　　【厌兵缯 续命缕】裴玄《新语》曰：五月五日，集五彩缯，谓之辟兵。应劭《风俗通》曰：五月五日续命缕，俗说益人命。<br/>　<br/>　　§诗<br/>　<br/>　　【梁王筠《五日望采拾诗》】裁缝逗早夏，点画守初晨；绡纨既妍媚，脂粉亦香新。长彩表良节，命缕应喜辰；结芦同楚客，采艾异诗人。折花竞鲜彩，拭露染芳津；含娇起斜盻，敛笑动微嚬。献珰依洛浦，怀珮似江滨；须待恩光接，中夜奉衣巾。<br/>　<br/>　　【北齐魏收《五日诗》】麦涼殊未毕，蜩鸣早欲闻；喧林尚黄鸟，浮天已白云。辟兵书鬼字，神印题灵文；因想苍梧郡，兹日祀陈君。<br/>　<br/>　　○伏日第八<br/><br/>　　§叙事<br/>　<br/>　　《历忌释》曰：四时代谢，皆以相生。立春木代水，水生木；立夏火代木，木生火；立冬水代金，金生水；至于立秋，以金代火，金畏火，故至庚日必伏。庚者，金也。(《阴阳书》曰：从夏至后第三庚为初伏，第四庚为中伏；立秋后初庚为后伏，谓之三伏，曹植谓之三旬。)《史记》曰：秦德公始为伏祠。《荆楚岁时记》曰：伏日进汤饼，名为辟恶。<br/>　<br/>　　§事对<br/>　<br/>　　【金藏 火升】《历忌释》曰：伏者何也，金气伏藏之日。夏侯湛《大暑赋》曰：三伏相仍，徂暑彤彤；上无纤云，下无微风。扶桑赩以增燌，大火晔其南升。<br/>　<br/>　　【秦祠 汉择】《史记》：秦德公始为伏祠。按《汉书》：高帝分四郡之众，用良平之策，还定三秦，席卷天下，盖君子所因者本也。论功定封，加金帛，重复宠异，令自择伏日，不同凡俗。<br/>　<br/>　　【亢阳 徂暑】王彪之《井赋》曰：三伏焦暑，亢阳重授，轻飚不扇，纤云不覆。徂暑已见上火升注中。<br/>　<br/>　　【劳酒 荐瓜】《汉书》曰：杨惲《报孙会宗书》曰：田家作苦，岁时伏腊，烹羊炮羔，斗酒自劳。崔寔《四民月令》曰：初伏荐麦瓜于祖祢。<br/>　<br/>　　【赐东方 祠黄石】《汉书》曰：东方朔为郎，伏日诏赐诸郎肉。朔独拔剑割肉，谓其同官曰：“伏日当早归，请受赐。”即怀肉而去。上问朔曰：“赐肉不待诏而去，何也？”上令自责。朔曰：“受赐不待诏，何无礼也？拔剑割肉，一何壮也？割之不多，又何廉也？归遗细君，又何仁也？”上笑曰：“令生自责，而反自誉。”复赐酒一卮，肉百斤，遗细君。《史记》曰：张子房始所见《下邳圮上老父与太公书》者。后十三年，从高祖过济北，果见谷城山下黄石，取而宝祠之。留侯死，并黄石葬，每上冢伏腊祠黄石。<br/>　<br/>　　§诗<br/>　<br/>　　【程晓《伏日诗》】平生三伏时，道路无行车；闭门避暑卧，出入不相过。今世褦襶子，触热到人家；主人闻客来，嚬蹙奈此何。摇扇臂中疼，流汗正滂沱；传戒诸高明，热行宜见诃。<br/>　<br/>　　【潘岳《怀县诗》】南陆迎修景，朱明送末垂；初秋启新节，炎景方赫曦。朝想庆云兴，夕迟白日移；挥汗辞中宇，登城临清池。凉风自远集，轻衿随风吹；灵圃曜华果，通衢列高椅。<br/>　<br/>　　○七月七日第九<br/><br/>　　§叙事<br/>　<br/>　　周处《风土记》曰：七月七日，其夜洒扫于庭，露施几筵，设酒脯时果，散香粉于河鼓、(《尔雅》曰：河鼓谓之牵牛。)织女，言此二星神当会。守夜者咸怀私愿，或云见天汉中有奕奕正白气，有耀五色，以此为徵应。见者便拜，而愿乞富乞寿，无子乞子。唯得乞一，不得兼求。三年乃得言之，颇有受其祚者。(吴均《续齐谐记》曰：桂阳城武下有仙道，忽谓其弟曰：“七月七日织女当渡河，吾向已被召。”弟问织女何事渡河，答曰：“暂诣牵牛。”世人至今云织女嫁牵牛是也。又傅玄《拟天问》曰：七月七日，牵牛织女会天河。)《荆楚岁时记》曰：七夕妇人结彩缕，穿七孔针，或以金银鍮石为针。(宋孝武《七夕诗》曰：迎风披彩缕，向月贯玄针。)陈瓜果于庭中以乞巧，有喜子网于瓜上，则以为得。(《五王传》曰：宝后少小头秃，不为家人所齿，遇七月七日夜，人皆看织女，独不许后出。有光照室，为后之瑞。)崔寔《四民月令》曰：七月七日作麹，合蓝丸及蜀漆丸，暴经书及衣裳。(《竹林七贤论》曰：阮咸，字仲容。七月七日，诸阮庭中烂然，莫非锦绨。咸进总角，乃竖长竿，标大布犊鼻裈于庭中，曰：“未能免俗，聊复尔耳。”)<br/>　<br/>　　§事对<br/>　<br/>　　【泛星 飞月】谢庄《七夕咏牵牛》曰：容裔泛星道，逶迤济烟浔。颜延之《织女赠牵牛诗》曰：婺女丽经星，姮娥栖飞月。<br/>　<br/>　　【乘鹤 奔龙】《列仙传》曰：王子乔见桓良曰：“告我家，七月七日，待我缑氏山头。”果乘白鹤山头，望之不得到，举手谢时人，数日而去。谢惠连《七夕咏牛女诗》曰：留情顾华寝，遥心逐奔龙。<br/>　<br/>　　【天路 星河】徐爰《咏牛女诗》曰：结彩彪天路，颓芳菲灵台。王鉴《七夕观织女诗》曰：隐隐駈千乘，阗阗越星河。<br/>　<br/>　　【云川 汉渚】王微《七襄怨诗》曰：藻帐越星波，玉饰渡云川。颜测《七夕连句诗》曰：云扃息游彩，汉渚起遥光。<br/>　<br/>　　【凤舄 鹤盖】《汉武帝内传》曰：七月七日，西王母降武帝，戴太真晨缨之冠，履玄琼凤文之舄。刘桢《鲁都赋》曰：素秋二七，天汉指隅；日暮宴罢，车骑就衢；盖如飞鹤，马如游鱼。<br/>　<br/>　　【羽车 云辇】《神仙传》曰：吴蔡经去家时已老，还更少壮，头发皆黑。语家中言：“七月七日王君当来。”至期日王方平果来，乘羽车，驾五龙。《汉武帝内传》曰：帝登寻真之台斋，到七月七日夜，忽见天西南如白云起，郁郁直来趋宫后。顷西王母至，乘紫云之辇。<br/>　<br/>　　【九光灯 百子池】《汉武帝内传》曰：七月七日，乃扫除宫掖之内，张云锦之帷，燃九光微灯。夜二唱后，西王母驾五色之班龙上殿。《西京杂记》曰：戚夫人侍高祖，至七月七日，临百子池。<br/>　<br/>　　【青鸟来 赤龙至】《汉武故事》曰：七月七日，上于承华殿斋正中，忽有一青鸟从西而来，集殿前。上问东方朔，朔曰：“此西王母来。”有一青鸟如乌，侍王母傍。《列仙传》曰：陶安公者，六安铸冶师也。一朝火散上，紫色冲天，安公伏冶下求哀。须臾有朱雀止冶上，曰：“安公冶与天通，七月七日迎汝以赤龙。”至，安公骑之东南上。<br/>　<br/>　　§赋<br/>　<br/>　　【南齐谢朓《七夕赋》】金祗司矩，火曜方流，素钟登御，夷则鸣秋。朱光既剑敛，凉云始浮，盈夕露之蔼蔼，升夜月之悠悠。步广庭而延睐，属天媛而淹留。嗟斯灵之淑景，招好仇于服箱；靥白玉而为饰，霏丹霞而为裳。回龙驾之容裔，乱凤管之凄锵；轼帝车而捐玦，凌天津而上翔。怅汉渚之夕涨，欣河广之既梁；嗟阑夜而难永，泣会促而怨长。忌纤阿之方驾，吝长庚之未光；抚鸣琴而修浩，浣安歌而自伤。歌曰：月殿清兮桂觞酬，云幄静兮香风浮；龙镳蹀兮玉銮整，眷星河兮不可留。<br/>　<br/>　　【隋庾信 七夕赋】兔月先上，羊灯次安；睹牛星之睢景，视织女之阑干。于是秦娥丽妾，赵艳佳人，窈窕名燕，逶迤姓秦，嫌朝装之半故，怜晚拭之全新。此时并舍房栊，共往庭中。缕条紧而贯矩，针鼻细而穿空。<br/>　<br/>　　§诗<br/>　<br/>　　【《古诗》】迢迢牵牛星，皎皎河汉女；纤纤擢素手，轧轧弄机杼。终日不成章，泣涕零如雨；河汉清且浅，相去复几许；盈盈一水间，脉脉不得语。<br/>　<br/>　　【晋潘尼《七月七日侍皇太子宴玄圃园诗》】商风初授，辰火微流；朱明送夏，少昊迎秋。嘉木茂园，芳草被畴；于是我后，以豫以游。<br/>　<br/>　　【宋南平王刘铄《七夕咏牛女诗》】秋动清风扇，火移炎气歇；广檐含夜阴，高轩通夕月。安步巡芳林，倾望极云阙。组幕萦汉陈，龙驾凌宵发；沉清未申写，飞光已飘忽。来对眇难期，今叹自兹没。<br/>　<br/>　　【宋谢惠连《七夕咏牛女诗》】落日隐檐楹，升月照帘栊；团团满叶露，淅淅振条风。蹀足循广除，瞬目曾穹；云汉有灵匹，弥年阙相从。遐川阻昵爱，修渚旷清容；投杼不成藻，耸辔骛前踪。昔离秋已两，今聚夕无双；倾河易回斡，款情难久悰。沃若灵驾旋，寂寞云幄空；留情顾华寝，遥心逐奔龙。<br/>　<br/>　　【宋王僧达《七夕月下诗》】远山敛氛祲，广庭扬月波；气往风集隙，秋还露泫柯。节气既已孱，中宵振绮罗；来叹讵终夕，收泪泣分河。<br/>　<br/>　　【谢灵运《七夕咏牛女诗》】火逝首秋节，新明弦月夕；月弦光照户，秋首风入隙。凌峰步层崖，凭云肆遥脉；徙倚西北庭，竦踊东南觌。纨绮无报章，河汉有骏轭。<br/>　<br/>　　【梁简文帝《七夕穿针诗》】怜从帐里出，想见夜窗开；针欹疑月暗，缕散恨风来。<br/>　<br/>　　【梁柳惲《七夕穿针诗》】代马秋不归，缁纨无复绪；迎寒理夜缝，映月抽纤缕。清露下罗衣，秋风吹玉柱；流景对秋夕，余光欻难驻。<br/>　<br/>　　【梁刘遵《七夕穿针诗》】步月如有意，情来不自禁；向光抽一缕，举袖弄双针。<br/>　<br/>　　【梁刘孝威《七夕穿针诗》】缕乱恐风来，衫轻羞指现；故穿双眼针，特缝合欢扇。<br/>　<br/>　　【梁沈约《织女赠牵牛诗》】红妆与明镜，二物本相亲；用持施点画，不照离居人。往秋虽一照，一照复还尘；尘生不复拂，蓬首对河津。冬夜寒如是，宁遽道阳春；初商忽云至，暂得奉衣巾。施衿已成故，每聚辄如新。<br/>　<br/>　　【梁王筠《牵牛答织女诗》】新知与生别，由来傥相值；岂如寸心中，一宵怀两事。欢娱未缱绻，倏忽成离异；终日遥相望，秪益生愁思。犹想今春悲，尚有故年泪；忽遇长河转，独喜凉飚至。奔情翊凤轸，纤阿警龙辔。<br/>　<br/>　　【梁刘孝威《咏织女诗》】金钿已照耀，白日未蹉跎；欲待黄昏至，含娇渡浅河。<br/>　<br/>　　【梁何逊《七夕诗》】仙车驻七襄，凤驾出天潢；月映九微火，风吹百和香。逢欢暂巧笑，还泪已啼妆；别离不得语，河汉渐汤汤。<br/>　<br/>　　【梁庾肩吾《七夕诗》】玉匣卷悬衣，针缕开夜扉；姮娥随月落，织女逐星移。离前忿捉夜，别后对空机；倩语雕陵鹊，填河未可飞。<br/>　<br/>　　【隋江总《七夕诗》】汉曲天榆冷，河边月桂秋；婉娈期今夜，飘摇渡浅流。轮随列宿动，路逐彩云浮；横波翻泻泪，束素反缄愁。此时机杼息，独向红妆羞。<br/>　<br/>　　【隋王昚《七夕诗》】天河横欲晓，凤驾俨应飞；落月移妆镜，浮云动别衣。欢逐今宵尽，愁随还路归；犹将宿昔泪，更上去年机。<br/>　<br/>　　【张文恭《七夕诗》】凤律惊秋气，龙梭静夜机；星桥百枝动，云路七香飞。映月回雕扇，凌霞曳绮衣；含情向华幄，流态入重闱。欢余夕漏尽，怨结晓骖归；谁念分河汉，还忆两心违。<br/>　<br/>　　【杜审言《七夕诗》】白露含明月，青云断绛河；天街七襄转，关道二神过。襦服锵环珮，香筵拂绮罗；年年今夜尽，机杼别情多。<br/>　<br/>　　○七月十五日第十<br/><br/>　　§叙事<br/>　<br/>　　《荆楚岁时记》曰：七月十五日，僧尼道俗悉营盆供诸寺。案，《盂兰盆经》云：“有七叶功德，并幡花歌鼓果食送之。”盖由此。<br/>　<br/>　　§事对<br/>　<br/>　　【百味 五果 献佛 供僧】《盂兰盆经》云：目连见其亡母生饿鬼中，即钵盛饭往饷其母。食未入口，化成火炭，遂不得食。目连大叫：“驰还白佛！”佛言：“汝母罪重，非汝一人所奈何，当须十方众僧威神之力。”至七月十五日，尝为七代父母厄难中者，具百味五果，以著盆中，供养十方大德。佛敕众僧，皆为施主祝愿七代父母，行禅定意，然后受食。是时目连母得脱一切饿鬼之苦。目连白佛：“未来世佛，弟子行孝顺者，亦应奉盂兰盆供养。”佛言大善。故后人因此广为华饰，乃至刻木割竹，饴蜡剪彩，摸花叶之形，极工妙之巧。<br/>　<br/>　　【中元 大献 幡幢 花果】《道经》云：七月十五日，中元之日，地官校勾搜选众人，分别善恶，诸天圣众，普诣宫中，简定劫数，人鬼传录。饿鬼囚徒，一时俱集。以其日作玄都大献于玉京山，采诸花果。世间所有奇异物，玩弄服饰，幡幢宝盖，庄严供养之具，清膳饮食，百味芬芳，献诸众圣。及与道士，于其日夜讲诵是经。十方大圣，齐咏灵篇；囚徒饿鬼，当时解脱，一切俱饱满，免于众苦，得还人中。若非如斯，难可拔赎。<br/>　<br/>　　§赋<br/>　<br/>　　【杨炯《盂兰盆赋》】浑元告秋，羲和奏晓。太阴望兮圆魄皎，阊阖开兮凉风袅。四海澄兮百川晶，阴阳肃兮天地窅。扫离宫，清重阁，设皇邸，张翠幕。鸾飞风翔，焰阳倏烁；云舒雾布，翕赫曶霍。陈法供，饰盂兰；壮神功之妙物，何造化之多端。青莲吐而非夏，赪果摇而不寒。铜铁铅锡，璆琳琅玕；映以甘泉之玉树，冠以承露之金盘。宪章三极，仪形万类；上寥廓兮法天，下安贞兮象地。殚怪力，穷神异。少君王子，掣曳兮若来；玉女瑶姬，翩迁兮必至。鸣鹔鹴与鸑鷟，舞〈军鸟〉鸡与翡翠。毒龙怒兮赫然，狂象奔兮沉醉。怖魍魉，潜魑魅，离娄明目，不足见其精微；匠石洗心，不足徵其奥秘。缤缤纷纷，氤氤氲氲，五色成文，若荣光休气，发彩于重云；茜茜粲粲，焕焕烂烂，三光壮观，若合璧连珠，耿曜于长汉。夫其远也，天台嵥起，绕之以赤霞；夫其近也，削成孤峙，覆之以莲花。晃兮瑶台之帝室，赩兮金阙之仙家。其高也，上诸天于大梵；其广也，遍法界于恒沙。上可以荐元符于七庙，下可以纳群动于三车。<br/>　<br/>　　○九月九日第十一<br/><br/>　　§叙事<br/>　<br/>　　《荆楚岁时记》曰：九月九日，土人并藉野饮宴。(《续齐谐记》曰：汝南桓景，随费长房游学。长房谓之曰：“九月九日，汝南当有大灾厄。急令家人缝囊盛茱萸系臂上，登山饮菊酒，此祸可消。”景如言，举家坐山。夕还，见鸡犬一时暴死。长房曰：“此可代之。”今世人九日登高是也。)《西京杂记》曰：汉武帝宫人贾佩兰，九月九日佩茱萸，食饵，饮菊花酒，云令人长寿。盖相传自古，莫知其由。(《玉烛宝典》曰：食饵者，其时黍秫并收，以因粘米嘉味，触类尝新，遂成积习。《周宫笾人职》曰：“羞笾之实，糗饵粉餈。”干宝注曰：糗饵者，豆末屑米，而烝之以枣豆之味。今饵〈食追〉也。《方言》：饵谓之糕，或谓之餈。)<br/>　<br/>　　§事对<br/>　<br/>　　【王酒 贾饵】檀道鸾《续晋阳秋》曰：陶潜九月九日无酒，于宅边菊丛中，摘盈把坐其侧。久望见白衣人，乃王弘送酒，即便就酌而后归。贾饵见叙事中。<br/>　<br/>　　【登山 坐湖】登山见叙事中。颜测《九日坐北湖联句诗》曰：亭席敛徂蕙，澄酒泛初兰。<br/>　<br/>　　【服黄华 佩赤实】《太清诸草木方》曰：九月九日采菊花与茯苓、松脂，久服之令人不老。《礼记》曰：菊有黄华。《西京杂记》曰：九月九日佩茱萸，令人长寿。《尔雅》曰：椒榝林莍。郭璞注曰：本草茱萸一名榝，而实赤细者。<br/>　<br/>　　【游龙山 戏马台】孟嘉《别传》曰：嘉为桓温参军，既知其政，温甚重之。九月九日温游龙山，参僚毕集，风吹嘉帽落，不觉。如厕，孙盛时在坐，温授纸笔命嘲之，着嘉坐处。嘉归见之，笑而请纸即答，了不容思。《南齐书》曰：宋武帝为宋公，在彭城，九月九日登项羽戏马台。至今相承，以为故事。<br/>　<br/>　　§赋<br/>　<br/>　　【宋傅亮《九月九日登凌馆赋》】岁九旻之暮月，肃晨驾而朝逝；度回壑以停辕，凌孤馆而远憩。何物惨而节哀，又云悠而风厉。悴绿蘩于清渚，殒丰灌于荒澨。玩中原之芬菊，惜兰圃之凋蕙；旌竹柏之劲心，谢梧楸之零脆。<br/>　<br/>　　§诗<br/>　<br/>　　【宋谢瞻《九日从宋公戏马台》】风至援寒服，霜降休百工；巢幕无留燕，遵渚有归鸿。轻霞冠秋日，迅商薄清穹；圣心眷嘉节，鸣銮戾行宫。四筵沾芳醴，中堂起丝桐；扶光迫西汜，余欢宴有穷。<br/>　<br/>　　【宋谢灵运《九日从宋公戏马台送孔令诗》】季秋边朔苦，旅雁违霜雪；凄凄阳卉腓，皎皎寒潭洁。良辰感圣心，云旗兴暮节；鸣葭戾朱宫，兰卮献时哲。归客遂海隅，脱冠谢朝列；河流有急澜，浮骖无缓辙。<br/>　<br/>　　【齐王俭《侍皇太子九日玄圃宴四言诗》】秋日在房，鸿雁来翔；寥寥清景，蔼蔼微霜。草木摇落，幽兰独芳；眷言淄苑，尚想濠梁。既畅旨酒，亦饱徽猷；有来斯悦，无远不柔。<br/>　<br/>　　【梁刘苞《九日侍宴乐游苑正阳堂诗》】上郡良家子，幽并游侠儿；立乘争饮羽，侧骑竞纷驰。鸣珂饰华〈月毛〉，金袍映玉羁；膳羞殚海陆，和齐胝秋宜。云飞雅琴奏，风起洞箫吹；曲终高宴罢，景落树阴移。微薄承嘉惠，饮德良不赀；取效绩无纪，感恩心自知。<br/>　<br/>　　【梁王修已《九日诗》】霜威始落翠，寒气初入堂；隋珠烂似烛，悬梨疑夜光。<br/>　<br/>　　【梁刘孝威《九日酌菊花酒诗》】霜花疑始摘，罗衣似适薰；余杯度不取，欲持娇使君。<br/>　<br/>　　【梁何逊《九日侍宴乐游苑诗》】皇德无余让，重规袭帝勋；翾飞悦有道，卉木荷平分。宸襟动时豫，岁序属凉氛；城霞朝晃朗，槐雾晓氛氲。羽觞歌湛露，佾舞奏承云；禁林终晚宴，华池物色曛。疏树翻高叶，寒流聚细文；晴轩连瑞气，飞惹御香芬。<br/>　<br/>　　【梁庾肩吾《侍宴九日诗》】辙迹光周颂，巡游盛夏功；钩陈万骑转，阊阖九关通。秋晖逐行漏，朔气绕相风；献寿重阳节，回銮上苑中。疏山开辇道，间树出离宫；玉醴吹岩菊，银床落井桐。饮羽山西射，浮云冀北骢；尘飞金埒满，叶破柳条空。<br/>　<br/>　　【周王褒《九日从驾诗》】黄山猎地广，青门官路长；律改三秋节，气应九钟霜。射马垂双带，丰貂佩两璜；苑寒梨树紫，山秋菊叶黄。华露霏霏冷，轻飚飒飒扬；终惭属车对，空假侍中郎。<br/>　<br/>　　【隋江总《衡州九日诗》】秋日正凄凄，茅茨复萧瑟；姬人荐初酝，幼子问残疾。园菊抱黄华，庭榴剖珠实；聊以著书情，暂遣他乡日。<br/>　<br/>　　【又《九月九日至微山亭诗》】心逐南云逝，形随北雁来；故乡篱下菊，今日几花开。<br/>　<br/>　　【贺凯《奉和九月九日诗》】商飚凝素龠，玄览贲黄图；晓霜惊断雁，晨吹结栖乌。寒花低岸菊，凉叶下庭梧；泽宫申旧典，相圃叶前模。玉砌分雕戟，金沟转镂衢；带星飞夏箭，映月上轩弧。庆展簪裾洽，恩融雨露濡；天文发丹篆，宝思掩玄珠。承欢徒耸抃，负驰窃忘躯。<br/>　<br/>　　§书<br/>　<br/>　　【魏文帝《与钟繇书》】岁往月来，忽复九月九日。九为阳数，而日月并应，俗嘉其名，以为宜于长久，故以享宴高会。是月律中无射，言群木庶草，无有射而生。至于芳菊，纷然独荣，非夫含乾坤之纯和，体芬芳之淑气，孰能如此。故屈平悲冉冉之将老，思飧秋菊之落英。辅体延年，莫斯之贵，谨奉一束，以助彭祖之术。<br/>　<br/>　　○冬至第十二<br/><br/>　　§叙事<br/>　<br/>　　《玉烛宝典》曰：十一月建子，周之正月。冬至日，南极景极长，阴阳日月万物之始，律当黄钟，其管最长，故有履长之贺。沈约《宋书》曰：冬至朝贺享祀，皆如元日之仪。又进履袜，(崔骃《袜铭》：有建子之月，助养元气之事。后魏北京司徒崔浩《女仪》云：近古妇常以冬至日进履袜于舅姑，皆其事也。袜亦作袜。)作赤豆粥。(《岁时记》云：共工氏有不才子，以冬至日死。为人厉，畏赤豆，故作粥以禳之。)《周礼》曰：冬至日在牵牛，景长一丈三尺；夏至日在东井，景长有五寸。<br/>　<br/>　　§事对<br/>　<br/>　　【殷昴 升辰】《尚书》曰：日短星昴，以正仲冬。孔安国注曰：日短，冬至之日也。昴，玄武中星，亦以七星并正冬之三节也。傅亮《冬至诗》曰：星昴殷仲冬，短晷穷南陆。《春秋考异邮》曰：日冬至，辰星升。<br/>　<br/>　　【如正 亚岁】崔寔《四民月令》曰：冬至之日，荐黍羔，先荐玄冥以及祖祢，其进酒肴及谒贺君师、耆老，如正日。沈约《宋书》曰：魏晋冬至日，受万国及百寮称贺，因小会，其仪亚于岁朝。<br/>　<br/>　　【阴化 阳升】《礼记》曰：仲冬之月，日短至，阴阳争，诸生荡。郑玄注云：争者，阳欲施，阴欲化，争成功也。崔骃《冬至袜铭》曰：阳升于下，日永于天，长履景福，至千亿年。<br/>　<br/>　　【阳归 阴谢】《养生要集》曰：南阳张平子云：“冬至阳气归内腹中，热物入胃易消化。”王赞《皇太子会诗》曰：玄阴受谢，青阳启号；气以升新，光以永照。<br/>　<br/>　　【珠星 璧月】《汉书》曰：宦者淳于陵渠覆太初历，晦朔望最密，五星如连珠。应劭注云：谓太初上元甲子夜半朔朝冬至时，七曜皆会牵牛。桓谭《新论》曰：日从天元已来，讫十一月朔朝冬至，日月若连璧。<br/>　<br/>　　【视朔 推元】《左传》曰：僖公五年正月辛卯日南至。公既视朔，遂登观台以望而书，礼也。桓谭《新论》曰：通历数家算法，推考其纪，从上古天元已来，讫十一月甲子夜半朔冬至。<br/>　<br/>　　【寝兵 肄乐】《五经通义》曰：冬至所以寝兵鼓，商旅不行，君不听政事。《易通卦验》曰：冬至始，人主与群臣左右从乐五日；天下之众，亦家家从乐五日，以迎日至之礼。郑玄注曰：从者，就也。冬至，君臣俱就大司乐之官，临其肄祭天圜丘之乐，以为祭事莫大于此。<br/>　<br/>　　【书物 候风】《左传》云：凡分至启闭，必书云物，为备故也。黄帝《针灸经》曰：冬至日，风从南来者，名为虚，贼伤人。<br/>　<br/>　　【谐律历 度晷景】《易通卦验》曰：冬至始，人主致八能之士，或调黄钟，或调六律，或调五行，或调律历，或调阴阳，或调正德。郑玄注曰：致八能之士者，言选于人众之中，取习晓者使之调焉。谐，调和之也。司马彪《续汉书》曰：天子常以冬夏至日，御前殿，合八能之士，陈八音听乐，均度晷景，候钟律，权土炭，效阴阳也。<br/>　<br/>　　【成三光 周四极】《易通卦验》曰：冬至成天文。郑玄注云：天文谓之三光，运行照天下，冬至而数讫，于是时也。祭而成之，所以报也。《吕氏春秋》曰：冬至日行远，道周四极，命之曰玄明天。<br/>　<br/>　　§诗<br/>　<br/>　　【宋傅亮《冬至诗》】星昴殷仲冬，短晷穷南陆；柔荔迎时萋，芳芸应节馥。<br/>　<br/>　　【宋袁淑《咏冬至诗》】连星贯初历，令月临首岁；荐乐行阴政，登金赞阳滞。收凉降天德，萌华宣地惠；司瑞纪夜晞，书云掌朝誓。<br/>　<br/>　　【宋鲍昭《冬至诗》】景移风度改，日至晷回换；眇眇负霜鹤，皎皎带云雁。<br/>　<br/>　　【隋萧悫《奉和冬至应教诗》】天宫初动磬，缇室已飞灰；暮风吹竹起，阳云覆石来。析冰开荔芭，除雪出兰栽；惭无宋玉辨，滥吹楚王台。<br/>　<br/>　　§表<br/>　<br/>　　【魏曹植《冬至献袜颂表》】伏见旧仪，国家冬至献履贡袜，所以迎福践长，先臣或为之颂。臣既玩其嘉藻，愿述朝庆，千载昌期，一阳嘉节，四方交泰，万物昭苏，亚岁迎祥，履长纳庆，不胜感节，情系帷幄，拜表奉贺。并献纹履七用场纟两，袜若干副，上献以闻。谨献。<br/>　<br/>　　○腊第十三<br/><br/>　　§叙事<br/>　<br/>　　《风俗通》曰：夏曰清祀，殷曰嘉平，周曰大蜡，汉曰腊。腊者，猎也，因猎取兽以祭。《玉烛宝典》曰：腊者祭先祖，蜡者报百神，同日异祭也。又《礼记》曰：天子大蜡八，伊耆氏始为蜡。蜡也者，索也；岁十二月，合聚万物而索飨之也。(八蜡者，一先啬，二司啬，三农，四邮表畷，五猫虎，六防，七水庸，八昆虫。)汉以戌日为腊，(《魏台访议》曰：王者各以其行盛日为祖，衰日为腊。汉火德，火衰于戌，故以戌日为腊。)魏以辰，(魏土德王，土衰辰，故以辰为腊。)晋以丑。(晋金德，金衰于丑，故以丑为腊。)《左传》曰：虞不腊矣。<br/>　<br/>　　§事对<br/>　<br/>　　【嘉平 明祀】《史记》曰：秦惠文公十二年初腊，始皇三十一年更名腊曰嘉平。周处《风土记》曰：进清醇以告蜡，竭恭敬于明祀。<br/>　<br/>　　【魏丑 汉戌】《晋宋旧事》曰：魏帝逊位，祖以酉日，腊以丑日。《魏名臣奏》曰：大司农董遇议曰：“土行之君，故宜以未祖，以丑腊，为得盛终之节，不可以戌祖辰腊也。”应劭《风俗通》曰：或曰腊，接也。新故交接，狎猎大祭，以报功也。汉火行衰于戌，故以戌为腊。<br/>　<br/>　　【祠彘 磔鸡】《汉书》曰：高祖十年春，有司奏令县道常，以春二月及腊祠社稷以羊彘。王肃《仪礼》曰：季冬大傩，旁磔鸡，出土牛以送寒气，即今之腊，除逐疫磔鸡苇绞桃梗之属。<br/>　<br/>　　【魏辰 晋丑】《魏台访议》曰：诏问何以用未祖丑腊？臣崇对曰：“按《月令》，孟冬十月腊先祖五祀，谓荐田猎所得禽兽，谓之腊。”《左传》曰：虞不腊矣，唯见此二者，而皆不书日。闻先师说曰：“王者各以其行之盛祖，以其终腊。水始生于申，盛于子，终于辰，故水行之君，以子祖辰腊。火始生于寅，盛于午，终于戌，火行之君，以午祖戌腊。木始生于亥，盛于卯，终于未，故木行之君以卯祖未腊。金始生于巳，盛于酉，终于丑，故金行之君以酉祖丑腊。土始生于未。盛于戌，终于辰，故土行之君以戌祖辰腊。”今魏据土德，宜以戌祖辰腊。《晋起居注》曰：安帝安崇四年十二月辛丑，腊祠作乐。<br/>　<br/>　　【劳农 纵吏】司马彪《续汉书》曰：季冬之月，星回岁终，阴阳已交，劳农夫享腊以送故。蔡邕《独断》曰：腊者，岁终大祭，纵吏人宴饮也。<br/>　<br/>　　【荐禽 祭兽】荐田猎所得禽，已见上。应劭《风俗通》曰：周曰大蜡，汉改曰腊。田猎取兽祭祖。<br/>　<br/>　　【晨炊 冬酿】干宝《搜神记》曰：宣帝时，阴子房者，至孝有仁恩，尝腊日晨炊，而灶神形见。子房再拜受庆，家有黄羊，刲以祠之。崔寔《四民月令》曰：十月上辛，命典馈清麹，酿冬酒，以供腊祀也。<br/>　<br/>　　【祈五祀 祭百神】《礼记》曰：天子乃祈年于天宗，大割牲，祠于公社及门闾，腊先祖五祀。许慎《说文》曰：腊，冬至后壬戌腊祭百神。<br/>　<br/>　　§诗<br/>　<br/>　　【晋裴秀《大蜡诗》】日躔星纪，大吕司辰；玄象改次，庶众更新。岁事告成，八蜡报勤。告成伊何，年丰物阜；丰禋孝祀，介兹万祜。报勤伊何，农功是归。穆穆我后，矜兹蒸黎；饮飨清祀，四方来绥。充牣郊甸，鳞集京师；交错贸迁，纷葩相追。掺袂成幕，连衽成帷。有肉如邱，有酒如泉；有肴如林，有货如山。率土同欢，和气来臻；祥风叶顺，降祉自天。方隅清谧，嘉祚日延；与民优游，享寿万年。<br/>　<br/>　　【宋张望《蜡除诗》】鲜冰迎流结，凝溜垂帘霣；人欣八蜡畅，谁知岁华尽。<br/>　<br/>　　【北齐魏收《蜡节诗》】凝寒迫清祀，有酒宴嘉平；宿心何所道，藉此慰中情。<br/>　<br/>　　○岁除第十四<br/><br/>　　§叙事<br/>　<br/>　　《吕氏春秋·季冬纪》注曰：前岁一日，击鼓驱疫疠之鬼，谓之逐除，亦曰傩。(《论语》曰：乡人傩，孔子朝服立于阼阶。张衡《东京赋》曰：卒岁大傩。)《荆楚岁时记》曰：岁前又为藏钩之戏。(《辛氏三秦记》云：昭帝母钩弋夫人手拳而国色，今人学藏钩亦法此。钩亦作彄。)<br/>　<br/>　　§事对<br/>　<br/>　　【宿岁 迎年】《荆楚记》曰：岁暮家家具肴蔌，诣宿岁之位，以迎新年，相聚酣饮。<br/>　<br/>　　【去故 纳新】《荆楚记》曰：留宿岁饭，至新年十二月，则弃之街衢，以为去故纳新也。<br/>　<br/>　　§诗<br/>　<br/>　　【唐太宗《守岁诗》】暮景斜芳殿，年华丽绮宫；寒钩去冬雪，暖带入春风。阶馥舒梅素，盘花卷烛红；共欢新故岁，迎送一宵中。<br/>　<br/>　　【又诗】岁阴穷暮纪，献节启新芳；冬尽今宵促，年开明日长。冰消出镜水，梅散入风香；对此欢终宴，倾壶待曙光。<br/>　<br/>　　【《于太原召侍臣赐宴守岁诗》】四时运灰琯，一夕变冬春；送寒余雪尽，迎岁早梅新。<br/>　<br/>　　【梁庾肩吾《岁尽应令诗》】岁序已云殚，春心不自安；聊开柏叶酒，试奠五辛盘。金薄图神燕，朱泥印鬼丸；梅花应可折，惜为雪中看。<br/>　<br/>　　【薛道衡《岁穷应教诗》】故年随夜尽，初春逐晓生；方验从军乐，饮至入西京。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9576.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9578.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

