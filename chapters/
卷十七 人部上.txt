<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十七 人部上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十七 人部上全文,徐坚作品" />
<meta name="description" content="初学记原文阅读,卷十七 人部上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9589.html";
var nextpage="novel-read-998-9591.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十七 人部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9589.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十七 人部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:57:05<span class="divide">|</span></p>
<div class="page-body">
<div class="page-content">
<p>○圣第一<br/><br/>　　§叙事<br/><br/>　　《尚书》曰：睿作圣。又曰：圣作则。《易》曰：备物致用，立成器以为天下利，莫大乎圣人。知进退存亡而不失其正者，其唯圣人乎。《礼记》曰：大哉圣人之道，洋洋乎发育万物。峻极于天，譬如天地之无不持载，无不覆焘。如四时之错行，如日月之代明。《家语》曰：昔哀公问曰：“何谓圣人？”孔子对曰：“所谓圣人者，智通乎大道，应变而不穷，测物之情性者也。”《六韬》曰：夫圣人者，与天下之人皆安乐。《管子》曰：圣人若天然，无私覆也；若地然，无私载也。私者，乱天下也。《老子》曰：圣人无常心，以百姓心为心。善者吾善之，不善者吾亦善之。《庄子》曰：夫卜梁倚者，有圣人之才而无圣人之道；我有圣人之道而无圣人之才。吾教之，其果为圣人也。《孙卿子》曰：天下无二道。圣人者，天下利器也。《说苑》曰：圣人之于百姓，其犹赤子乎。馁者食之，寒者衣之，将之养之，育之长之，唯恐其不至于大也。<br/><br/>　　§事对<br/><br/>　　【受图 加算】《尚书考灵曜》曰：四千五百六十岁，精反初，握命几，起河图，圣受思。郑玄注曰：圣谓尧也。天握命人当起者，河乃出图，黄帝尧受而思之，以受历数也。《河图》曰：黄帝曰：凡人生一日，天帝赐算三万六千，人赐纪二十。圣人得三万六千七百二十月，人得三万六千。一纪主一岁，圣人加七百二十。<br/><br/>　　【烛远 照微】《尸子》曰：圣人之身犹日也。天日圜尺，光盈天地。圣人之身小，其所烛远。颜延之《论检》曰：圣人者，灵照烛微，理绝功外。<br/><br/>　　【虚心 正己】《老子》曰：圣人虚其心而实其腹。《尸子》曰：圣人中一正己也，故曰天地之府。<br/><br/>　　【参天 配地】《易》曰：昔者圣人之作《易》也，幽赞于神明而生蓍，参天两地而倚数。《大戴礼》曰：哀公问曰：“何谓圣人者？其事大，配乎天地，参乎日月，若天之司，莫之能识。”<br/><br/>　　【合节 应枢】《韩诗外传》曰：舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去县隔，然得志而行乎中国，如合符节。孔子曰：先圣后圣，其揆一也。殷康《论易》曰：昔伏羲始画八卦，观象以应枢。<br/><br/>　　【穆穆 洋洋】《大戴礼》曰：哀公问曰：“何谓圣人？”孔子对曰：“所谓圣人者，智通乎大道，应变而不穷，穆穆纯纯，莫之能循，此则圣人也。”《尚书》曰：圣谟洋洋，嘉言孔彰。<br/><br/>　　【随时举事 以德分人】《文子》曰：圣人随时而举事，因资而立功。守清道，拘雌节，因循而应变，常后而不先。《庄子》曰：以德分人谓之圣，智似深渊、明如日月谓之圣。<br/><br/>　　【穷神知化 尽妙体道】姚信《士纬》曰：圣人高不可极，深不可测，穷神知化，此所禀于天也。《五行论》曰：圣人尽众妙，体至当，故不求有所示而物自亲之。<br/><br/>　　【先识 玄照】姚信《士纬》曰：圣人独见先识，仁若春阳，信若影响。扬雄《五经钩沉》曰：圣之生必资于阴阳。阴阳之理，即圣人所尽；但尽阴阳之理，则玄照之本自见。此谓不求于自知，而理尽自然知者。<br/><br/>　　【兼应 两忘】祖台之《道论》曰：大道以至虚顺通，圣人以忘怀兼应。刘瑾论曰：圣人体蕴乾坤，故有无两忘也。<br/><br/>　　【不相 无名】《史记》曰：唐举相蔡泽曰：“吾闻圣人不相，殆先生乎？”《庄子》曰：至人无己，神人无功，圣人无名。<br/><br/>　　【感而后应 言而后行】《庄子》曰：圣人感而后应，迫而后动，不得已而后起。《管子》曰：圣人择可言而后行。偷得利而后害，偷得乐而有忧，上圣人不为也。<br/><br/>　　【致用 备德】《易》曰：备物致用，立成器以为天下利，莫大乎圣人。《礼记》曰：圣人之记事也，虑之以大，爱之以敬，行之以礼，修之以孝，始之以义，终之以仁。是故古之人一举事，而众皆知其德之备也。<br/><br/>　　【成务 创物】《易》曰：夫《易》，圣人之所以极深而研几，唯深也，故能通天下之志，唯几也；故能成天下之务；唯神也，故不疾而速，不行而至。《周礼》曰：智者创物，巧者述之，百工之事，皆圣人之作。<br/><br/>　　【神化 天行】《文子》曰：圣人者，与天地合其德，与日月合其明，能以神化者也。《庄子》曰：圣人之生也天行，其死也物化。静而与阴同德，动而与阳同波。不为福先，不为祸始。<br/><br/>　　【天纵 玄达】《论语》曰：太宰问于子贡曰：“夫子圣者与，何其多能也？”子贡曰：“固天纵之将圣，又多能也。”《文子》曰：圣人诚使耳目精明玄达，无所诱慕，精神内守，形骸不越。即观乎往代之外，来事之内，何足见也。<br/><br/>　　【纯纯 荡荡】《大戴礼》：哀公问曰：“何谓圣人也？”孔子对曰：“所谓圣人者，穆穆纯纯，莫之能循，此则可谓圣人矣。”《列子》曰：孔子曰：“西方有圣者焉。不治而不乱，不言而自信，不化而自行，荡荡乎人无能名焉。”<br/><br/>　　【本天地 参日月】《礼记》曰：圣人作则，必以天地为本，以阴阳为端，以四时为柄，以日星为纪。《大戴礼》曰：孔子曰：“圣人者事大，配乎天地，参乎日月，而杂以霓云。”<br/><br/>　　【备九德 综三纲】孔融《圣人优劣论》曰：以为圣人俱受乾坤之淳灵，禀造化之和气；该百行之高善，备九德之淑懿。挚虞《孔子赞》曰：仲尼大圣，遭时昏荒，河图沉翳，凤鸟幽藏。爰整礼乐，以综三纲，因史立法，是谓素王。<br/><br/>　　【禀四时 贯万物】姚信《士纬》曰：圣人所禀于四时也，所禀于元气也。《淮南子》曰：圣人内修其道术，而不外饰仁义，不知耳目之宜，而游乎精神之和。若然者，横廓六合，兼贯万物，此圣人之游也。<br/><br/>　　【幽赞神明 弥纶天地】《易》曰：圣人作《易》，幽赞于神明，参天两地而倚数。又，扬雄《五经钩沉》曰：生而知之者上也。问曰孰生而知之乎，答曰圣人。二仪既判，悬象列晖；八风有序，四气错御。览日月而达阴阳之数，消摇八节，俯仰玄黄。弥纶天地之体，穷竟有生之机。瞻天为师，用醒己心，故曰生知，不亦审乎。<br/><br/>　　§论<br/><br/>　　【后汉孔融《圣人优劣论》】孔子称大哉尧之为君，唯天为大，唯尧则之，是为覆盖众圣最优之明文也。尧作天子，九十余年，政化洽于人心，雅颂浪于众听，是以声德发闻，遂称为首。《易》所谓圣人久于其位而天下化成，百年然后胜残去杀，必世而后仁者也，故曰大哉尧之为君。尧之为圣也，明其圣与诸圣同，但以人见称为君也。<br/><br/>　　【梁沈约《辨圣论》】圣人遗情忘己，常以兼济为念。若不登九五之位，则其道不行，非以黄屋、玉玺为尊贵也。文王造周而未集，武王集之而未成；周公虽无王禄，而父兄二圣之烈，不可以不终。若不表示圣功，制礼作乐，则太平之业不著，二圣之美不彰。<br/><br/>　　【晋华谭《新论》】夫体道者圣，游神者哲。体道然后寄意形骸之外，游神然后穷理变化之端。故寂然不动，而万物为我用；块然玄默，而众机为我运。<br/><br/>　　【殷仲堪《天圣论》】天者为万物之根本，冥然而不言。百姓生而不用其功，万物成而不疲其劳。圣者承天之照，用天之业。圣，宣其道者也。<br/><br/>　　§颂<br/><br/>　　【张文琮《太宗文皇帝颂》】赫矣神武，继期作圣；下括九围，上齐七政。业统文武，勋迈高光；何险不济，何患不攘。士女胥说，厥篚玄黄；斯物之至，昭于我皇。我皇覆育，资生怀造；配尧登唐，攘周在镐。翕受敷施，明徵定保；允迪厥德，惟清帝道。帝道钦明，天下和平；三时不害，百谷以成。我庾斯积，如坻如京；既富而教，讼息刑清。<br/><br/>　　【颜师古《圣德颂》】天下文明，日月贞观；百神受职，三灵叶赞。太阶既平，光华照烂；超轩跨皞，腾周轶汉。万寿无疆，永延遐算。<br/><br/>　　【后汉张超《尼父颂》】岩岩孔圣，异代称杰；量合乾坤，明参日月。<br/><br/>　　§赞<br/><br/>　　【晋湛方生《孔公赞》】邈哉孔公，龙见九二；阐化击象，道映周季。<br/><br/>　　○贤第二<br/><br/>　　§叙事<br/><br/>　　《语林》曰：贤者，国之纪，人之望，自古帝王皆以之安危。故《书》曰：惟后非贤不义，惟贤非后不食。昔者周公，体大圣之德，而勤于吐握，由是天下之士争归之。向使周公骄而且吝，士亦当高翔远去，所至寡矣。后汉李固上表曰：“臣闻，气之清者为神，人之清者为贤，理身者以练神为宝，理国者以积贤为道。”《黄石公三略》曰：伤贤者殃及三代，蔽贤者身当其害，达贤者福流子孙，嫉贤者名不全。《吕氏春秋》曰：信贤而任之，君之明也；议贤而下之，臣之忠也。又曰：得地千里，不如得一贤士。又语曰：黄金累千，不如一贤。《列子》曰：治国之难，在于知贤，而不在自贤。《论语》曰：见贤思齐焉，见不贤而内自省也。《孙卿子》曰：古之贤者，食则{衍食}鬻不足，衣则短褐不完，然而非礼不进，非义不受。《说苑》曰：夫绝江海者托于舟，致远道者托于乘，欲伯王者托于贤。《西京杂记》曰：汉文帝为太子立思贤苑，以招宾客。《周书·阴符》曰：凡治国有三常：一曰君以举贤为常，二曰官以任贤为常，三曰士以敬贤为常。夫然虽百代可知也。<br/><br/>　　§事对<br/><br/>　　【顺德 乐道】《周礼》曰：以贤制爵则民顺德。《孔丛子》曰：鲁人有公仪潜，贤者也。乐道好古，恬于荣利。<br/><br/>　　【建官 制爵】《尚书》曰：建官惟贤，位事惟能，崇德报功，垂拱而天下治。制爵见上。<br/><br/>　　【配圣 法天】西凉武昭王《贤明鲁颜回颂》曰：闻一洞十，速于神机，用舍行藏，配德圣师。《黄帝素问》曰：贤人者，法则天地，象以日月。<br/><br/>　　【季子玄览 林宗洞照】《孙子·荆八贤赞》曰：季子聪哲，思心精微，玄览幽寤，触类应机。李尤《九贤·郭有道颂》曰：峨峨有道，英风霞爽；玄览洞照，慧心秀朗。<br/><br/>　　【诗喻鹤鸣 易称鸿渐】《毛诗》曰：鹤鸣，诲宣王也。鹤在野闻其鸣声，喻贤者虽隐居，人咸知之。《易》曰：山上有水渐，君子以居贤德善俗。鸿渐于陆，其羽可用为仪，吉。<br/><br/>　　【管生抱璞 楚老含真】李尤《九贤·管征君颂》曰：管生含道，养志颐神，抱璞秉和，履信依仁。谢万《八贤·楚老颂》曰：楚老潜一，寂玩无为；含真内外，载戢羽仪。<br/><br/>　　【积礼 富义】任嘏《道德论》曰：夫贤人者，积礼义于朝，播仁风于野，使天下欣欣然歌舞其德。《吕氏春秋》曰：魏文侯过段干木之闾而轼，曰：干木盖，贤人也。干木富乎义，贾人富乎财。<br/><br/>　　【国器 人表】王褒《圣主得贤臣颂》曰：夫贤者，国家之器用也。所任贤则趋舍省而功施普，器用利则功用少而就效众。班孟坚《幽通赋》曰：天造草昧，立性命兮；复心弘道，惟贤圣兮；浑元运物，周流而不处兮；保身遗名，人之表兮。<br/><br/>　　【宰予风举 戴矫云停】王廙《宰我赞》曰：翩翩宰我，首名言语；志表义章，英辞风举。《吴先贤传·故扬州别驾从事戴矫赞》曰：猗猗茂才，执节云停，志励秋霜，冰洁玉清。<br/><br/>　　【顾承鸿飞 史胄凤立】《吴先贤传·奋武将军顾承赞》曰：于铄奋武，奕奕全德；在家必闻，鸿飞高陟。又《上虞令史胄赞》曰：猗猗上虞，金蓥玉贞，凤立莺跱，邈矣不倾。<br/><br/>　　【玉粹 金贞】孙绰《原宪赞》曰：原宪玄默，冰清玉粹；志逸九霄，身安陋术。常景《古贤诗》曰：严公体沉静，立志明霜雪；素节迈金贞，清标凌玉澈。<br/><br/>　　【避时 绝俗】《论语》子曰：贤者避世，其次避地，其次避色，其次避言。徐整《豫章列士传》曰：舒令施阳，字季儒，宜春人也。为人沉重谧静，清白绝俗，常以礼让先人后己为行，称为贤者。<br/><br/>　　【赠帛 推衣】《韩诗外传》曰：孔子遇齐程本子于谈郯之间，倾盖而语终日，甚说。顾子路曰：“由来，取束帛以赠先生。”子路曰：“由也闻之于夫子，士不中道相见，女无媒而嫁者，君子不行也。”孔子曰：“《诗》云：有美一人，清阳婉兮；邂逅相遇，适我愿兮。且夫齐程本子，天下之贤士也，吾于是而赠。”蔡邕《琴操》曰：昔思革子、成文子、叔儋子三人相为友，闻楚成王好士，相与俱往见之。于豪嵚岩之间，卒遇飘风暴雨，俱伏于空柳之下。衣寒粮乏，度不俱活，三人相视叹曰：“与其俱死也，岂若并衣粮于一人哉。”二子以革为贤，推衣让之。<br/><br/>　　【摛光 戢景】谢万《八贤颂》曰：皎皎屈原，玉莹冰鲜，舒采翡林，摛光虬川。李尤《九贤·陈太丘颂》曰：懿矣太丘，惟德之纪；弭迹下邑，戢景百里。<br/><br/>　　【飞鸾 翔凤】《孙子荆八贤·管仲赞》曰：管生鸾弓，与桓是仇，骏奔从纠，块为累囚。沐浴西郊，鸾飞詹丘。李尤《九贤·华太尉颂》曰：亹亹敬侯，诞纵淑姿；令迹凤翔，清尘龙飞。<br/><br/>　　【主神明 安让稷】《家语》曰：夫贤人，百福之宗也，神明之主也。徐干《中论》曰：大贤之为行也，是非不与俗辨曲直。故得其志则邦国以和，社稷以安，兆人受其福，群生赖其祚。<br/><br/>　　【辨星辰 罩宇宙】《黄帝素问》曰：贤人者，辨星辰逆顺，分别四时。李尤《九贤·嵇中散颂》曰：肃肃中散，俊明宣哲；笼罩宇宙，高蹈玄辙。<br/><br/>　　【克勤克俭 知章知微】《尚书》曰：帝曰：“来禹，克勤于邦，克俭于家。弗自满假，惟汝贤。”挚虞《颜子赞》曰：颜子亹亹，仁心不违；行无贰过，知章知微。<br/><br/>　　【宣慈惠和 温良恭俭】《左传》曰：昔高辛氏有才子八人：伯奋、仲堪、叔献、季仲、伯武、仲熊、叔豹、季狸。忠肃恭懿，宣慈惠和，天下之人，谓之“八元”。《论语》曰：夫子温良恭俭让以得之。<br/><br/>　　【劳身苦体 砥节砺行】《乐动声仪》曰：召公，贤者也。明不能与圣人分职，常战栗恐惧，故舍于树下而听断焉。劳身苦体，然后乃与圣人齐，是《周南》无美而《召南》有之。《孔丛子》曰：鲁人有公仪潜，贤者也。砥节砺行，不事诸侯。穆公因子思欲以为相。<br/><br/>　　【挥金 让玉】裴启《语林》曰：管宁尝与华子鱼少相亲友，其园中鉏菜。见地有片金，挥鉏如故，与瓦石无异。华提而掷去。《刘向新序》曰：宋人有得玉者，献诸司城子罕，子罕不受。献者曰：“玉，人以为宝，故献之。”子罕曰：“子以玉为宝，我以不贪为宝，若与我皆丧宝也；不若各有其宝。”故宋国长者曰：子罕非无宝也，所宝异也。<br/><br/>　　【虚己 忘心】《任嘏别传》曰：为人纯粹恺悌，虚己如不足，恭敬如有畏，其修德履义，皆沉默潜行。《庄子》曰：养志者忘形，养形者忘利，致道者忘心。<br/><br/>　　【天授 神辅】周斐《汝南先贤传》曰：黄宪洁静通理，齐圣广渊，不矜名以诡时，不抗行以矫俗。论者咸曰：颜子复生乎汉代矣！而其祖族出自孤鄙，父为牛医，少无度教，而后能杰然秀出，可谓天授者也。《文子》曰：积道德者，天与之，地助之，鬼神辅之。<br/><br/>　　【参日月 象天地】《庄子》曰：余将去汶，入无穷之门，以游乎无极之野。与日月参光，与天地为常。谯周《法训》曰：好学以崇智，故得广业；力行而卑体，故能崇德。是以君子居谦而弘道，然后德能象天地。<br/><br/>　　§论<br/><br/>　　【魏高贵乡公《颜子论》】心不违仁，行无贰过；用行舍藏，与圣合契。听承微言，罔有不谕；序之于易，以章殊异。死则悲恸，谓天丧己。所以殷勤至于此者，圣人嘉贤哲之效也。<br/><br/>　　§碑<br/><br/>　　【后汉祢衡《颜子碑》】睿哲之姿，诞自初育；英绝之才，著于孩婴；知微知章，闻一知十。仲尼无舜禹之功，先生抱元凯之烈。<br/><br/>　　§赞<br/><br/>　　【晋夏侯湛《左丘明赞》】世乱谗胜，君子道忧，丘明达圣，致意春秋。微言逃难，傍行不流。<br/><br/>　　【后汉王粲《正考父赞》】恂恂正父，应德孔盛；身为国卿，族则公姓。年则耆耋，三叶闻政；谁能不怠，申慈约敬。饘粥予口，伛偻受命；名书金鼎，祚及后圣。<br/><br/>　　【西晋嵇康《原宪赞》】原宪味道，财寡义丰；栖迟荜门，安贱固穷。弦歌自乐，体逸心冲；进应子贡，邈有清风。<br/><br/>　　【晋挚虞《左丘明赞》】丘明作史，时惟衰周；错综坟籍，思弘徽猷。阐明王典，光演春秋；诞宣圣旨，旷代弥休。<br/><br/>　　【东晋谢万《七贤·嵇中散赞》】邈矣先生，英标秀上；希巢洗心，拟庄托相。乃放乃逸，迈兹俗网；钟期不存，寄音谁赏。<br/><br/>　　○忠第三<br/><br/>　　§叙事<br/><br/>　　《韩诗外传》曰：忠之道有三。有大忠，有次忠，有下忠。以道覆君而化之，大忠也；以德调君而辅之，次忠也；以是谏非而怨之，下忠也。周公于成王，可谓大忠也；管仲于桓公，可谓次忠也；子胥于夫差，可谓下忠也。《礼记》曰：为人臣，杀其身有益于君者则为之。《左传》曰：楚子囊死，遗言谓子庚必城郢。(郢，楚所徙都，未有城郭。)君子谓子囊忠，君薨不忘增其名，将死不忘卫社稷，可谓忠乎。忠，人之望也。又曰：晋献公使荀息付奚齐。对曰：“臣竭股肱之力，加之以忠贞。其济，君之灵也；不济，则以死继之。”公曰：“何谓忠贞？”对曰：“公家之利，知无不为，忠也；送往事居，偶俱无猜，贞也。”又狐突曰：子之能仕，父教之忠；策名委质，贰乃辟也。又，季文子卒，无衣帛之妾，无食粟之马，无藏金玉，无器备。君子是以知季文子之忠于公室也。相三君矣，而无私积，可不谓忠乎。《东观汉记》曰：鲍永，字君长。行县，过更始冢，引车欲下，从事谏止之。永曰：“亲北面事人，何忍车过其墓？虽获罪司隶，不辟也。”遂下车哭，尽哀。上闻之，问公卿曰：“奉使如此，何如？”太中大夫张堪对曰：“仁者百行之宗，忠者礼义之宗。仁不遗旧，忠不忘君，行之高者。”上悦。《说苑》曰：卑身贱体，夙兴夜寤，进贤不解，数称往古，以厉主意，以安国家。如此者，忠臣也。又曰：逆命利君谓之忠。《东观汉记》曰：上于大会中，指王常谓群臣曰：“此家率下江诸将，辅翼汉室，心如金石，真忠臣也。”是日迁常为汉中将军。<br/><br/>　　§事对<br/><br/>　　【孔达成卫 安于定赵】《左传》曰：晋以卫之救陈也，讨焉。使人弗去，曰：“罪无所归，将加而师。”孔达曰：“苟利社稷，请以我说。”遂缢而死。卫人以说于晋而免。卫人以为成劳，后以其子复代其位。又曰：智文子使告赵孟曰：“范中行氏虽为乱，董安于则发之，是安于与谋乱也。”赵孟患之。安于曰：“我死而晋国宁，赵氏定，将焉用生。”乃缢而死。<br/><br/>　　【扬仁被甲 应詹负戈】司马《续汉书》曰：扬仁，字文义，明帝待诏补北宫卫士。及帝崩时，诸国贵盛各争欲入宫。仁被甲持戟，严勒门卫，莫敢轻进者。王隐《晋书》曰：王敦将作逆，明帝问应詹曰：“如何？”詹曰：“陛下宜奋赫斯之威，臣等当负戈从戍。不顾族命之祸，以顺讨逆。”即日以詹为护军将，同心灭敦。<br/><br/>　　【张飞横矛 铫期奋戟】《蜀志》曰：先主奔荆州，曹公追之。先主弃妻子走，使张飞将二十骑距后。飞据水断桥，瞋目横矛曰：“身张翼德也，可来共决战！”无敢近者。《东观汉记》曰：铫明从光武略地，时王郎檄书到，蓟中起兵应王郎。上趋驾出，百姓聚观，喧呼满道，遮路不得行。期骑马奋戟，瞋目大呼左右曰走。众皆披靡。<br/><br/>　　【耿恭推诚 傅彤授命】范晔《后汉书》曰：“耿恭守疏勒，明帝崩，救兵不至。车师复叛，与匈奴共攻恭。恭与士推诚同死生，故皆无二心。”《蜀志》曰：先主退军义阳，傅彤断后。拒战，兵人死尽。吴将语彤令降，彤骂曰：“吴狗！岂有汉将军降者！”遂战死。拜子佥为左中郎将，后为关羽都督。景曜六年又临危授命。论者嘉其奕世忠义。<br/><br/>　　【纪信传纛 嵇绍端冕】《史记》曰：项羽围汉王于荣阳，纪信说汉王曰：“事已急矣！请为王，王可以间出。”纪信诈为汉王，乃乘黄屋车。传左纛，曰城中食尽，汉王降。楚军皆呼万岁。王隐《晋书》曰：“嵇绍以天子蒙尘，驰诣行在。王旅败绩于荡阴，百官左右皆奔散，惟绍俨然端冕，以身捍卫。兵交御辇，飞箭雨集，遂以见害。”<br/><br/>　　【王堪杖节 周处奋剑】傅畅《晋诸公赞》曰：惠帝幸长安，东海王越表王堪为尚书右仆射，假节都督奉迎诸军事，进于灞水上，与郭伟力战。堪杖节临阵，慷慨气冠六军。即斩伟，迎惠帝还洛阳。其后为石勒所袭，垒破，左右扶堪上马。堪慷慨叹曰：“我国家大将，不能御难，以至于此，奈何面目复还朝廷！”终不动骑，遂至被害。《周处别传》曰：氏贼齐万年为乱，以处为建威将军。进军大战，奋剑慷慨。仰天叹曰：“有进无退，以身殉国！”遂战而死。<br/><br/>　　【柳隐坚壁 罗献保地】常璩《华阳国志》曰：柳隐，字休然。魏钟会伐蜀，入汉川，大城多下，唯隐坚壁不动。后主既降，以手令敕隐，隐乃诣会。晋文帝闻而义之。习凿齿《襄阳耆旧记》曰：魏伐蜀，罗献为巴东守。吴闻蜀已败，遣盛献等水陆并到，说献以合同之计。献衔枚夜出，击破。献旋军保城，告誓将士，以励节义。莫不用命。<br/><br/>　　【当熊 授马】《汉书》曰：孝元帝冯昭仪。上幸虎圈斗兽，后宫皆坐。熊遽逸出圈，攀槛欲上殿，左右贵人皆惊走，昭仪直当熊前而立。左右格杀熊。上问人情惊惧，何故前当熊？对曰：“猛兽得人而止。妾恐熊至御坐，故以身当之。”帝叹嗟，因为敬重焉。《魏志》曰：曹洪，字子廉，太祖从弟也。太祖起义兵，下马，以马授太祖。太祖辞让，洪曰：“天下可无洪，不可无君。”遂步从到汴水。水深不得渡，洪循水得船，与太祖共济。<br/><br/>　　【申蒯断臂 弘演纳肝】《刘向新序》曰：崔杼弑庄公，申蒯渔于海，将入死之。门者以告，崔杼令勿内之。申蒯曰：“汝疑我乎？吾与汝臂。”乃断左臂而与门者，以示崔杼。杼陈八列令入，申蒯授剑呼天而斗。《吕氏春秋》曰：狄人逐卫懿公，于荣泽见杀，尽食其肉，独舍其肝。弘演使还，哭毕，呼天而号。尽哀而止，因自出其肝，以内懿公之肝。<br/><br/>　　【碎首 袒背】《公羊传》曰：宋万弑闵公，仇牧闻之，趋而至。遇之于门，手剑而叱之。万批杀仇牧，碎其首，齿著于门阖，仇牧可谓不畏强御矣。《左传》曰：齐襄公田于具邱，丧履，反诛履于徒人费。弗得，鞭之见血，走出，遇贼于门，劫而束之。费曰：“我奚御哉。”袒而示之背，信之。费请先入，伏公而出斗，死于门中。<br/><br/>　　【衔须 瞋目】范晔《后汉书》曰：温序为护羌校尉，行部至襄武，为隗嚣别将荀宇等所劫。宇谓序曰：“若子与我并威同力，天下可图。”序曰：“受国重任，分当效死，义不贪生。”宇赐以剑。序受剑，衔须于口，顾左右曰：“既为贼所迫杀，无令须污土。”梁祚《魏统》曰：曹公之败于张绣也，唯校尉典韦力战门中。兵散。贼从他门入，韦突杀数人，重创，瞋目大骂而死。<br/><br/>　　【令德 高行】《左传》曰：忠为令德。《管子》曰：忠者，臣下之高行。<br/><br/>　　【季孙相鲁 诸葛兴汉】《左传》曰：晋人执季文子，舍之于莒邱。范文子谓栾武子曰：“季孙子鲁，相三君矣。妾不衣帛，马不食粟，可不谓忠乎！”《蜀志》曰：诸葛亮《表》曰：“今南方已定，兵甲已足；庶竭驽钝，攘除奸凶，兴复汉室，还于旧都，此臣所以报先帝而忠于陛下之职分也。”<br/><br/>　　【抉目 剖心】《史记》曰：吴王赐子胥属镂之剑以死。子胥仰天叹曰：“抉吾眼著吴东门上，以观越寇之灭吴也！”乃自刭而死。《尚书》曰：斮朝涉之胫，剖贤人之心。孔安国注曰：比干忠谏，谓其心有异于人，剖而观之。<br/><br/>　　【奉初 推后】《左传》曰：楚平王信谗，使奋扬杀太子。太子奔宋。王召奋扬曰：“言出于余口，入于尔耳，谁告建也？”对曰：“臣告之。君王命臣曰：‘事建如事余。臣不佞，不能苟贰，奉初以还，不忍后命，故遣之。”《汉书》曰：公孙弘奏事，有所不可，不肯庭辨，常与汲黯请间。黯先发之，弘推其后。<br/><br/>　　【复楚 归邾】《左传》曰：初，伍员与申包胥友。其亡也，谓包胥曰：“我必覆楚国。”包胥曰：“子勉之。子能覆之，我必兴之。”及昭王在随，包胥如秦乞师，立依于庭而哭，日夜不绝声，勺饮不入口。如是，秦师乃出。又曰：师入邾，邾众保于绎，邾茅夷鸿以束帛乘车请救于吴。吴子伐鲁，而邾子归之也。<br/><br/>　　【勃苏昼吟 许肃夜泣】《战国策》曰：吴入郢，棼冒勃苏赢粮潜行。十日而薄秦朝，鹤立而不转，昼吟宵泣，七日不得，水浆无入于口。秦王闻而走之，冠剑不相及，左奉其首，右濡其口。于是秦救楚，退吴师，复楚国。《许肃别传》曰：肃为愍帝侍中，帝送平阳。顷之，刘聪阴行鸩毒，帝因食心闷，欲见肃。肃驰诣前，帝已不能语，执肃手流涕。肃歔欷登床，帝遂殂于扶抱之中。昼夜号泣，哀感异类。<br/><br/>　　【城郢 复陈】城郢见叙事。《家语》曰：孔子读史楚复陈曰：“贤哉楚庄王也！轻千乘之国而重一言之信，非申叔时之忠，不能建其义；非庄王之贤，弗能受其训。”<br/><br/>　　【卫难 犯颜】《礼记》曰：公叔文子卒，其子成请谥于君。君曰：“昔卫国有难，夫子以死卫寡人，不亦贞乎？”《汉书》曰：汲黯，字长孺，好面折，不能容人之过。其谏，犯主颜色。常慕傅伯袁盎之为人。<br/><br/>　　【束帛 嬴粮】事并见上注。<br/><br/>　　【冒难 经险】许肃冒难持愍帝左右，贼共让曰：“此晋之忠臣也！”又《抱朴子》曰：竭身命以殉国，经夷险而一节者，忠臣也。<br/><br/>　　【龚胜推印 胡刚悬冠】《汉书》曰：王莽篡位，遣使奉玺书印绶驰马迎龚胜。胜辄推不受，曰：“吾受汉家大厚之恩，无以仰报，岂以一身事二姓？”范晔《后汉书》曰：胡广六叶祖刚，清高有志节。平帝时，大司马辟之，王莽居摄。解其衣冠，县府门而去。<br/><br/>　　【石碏灭亲 乐羊食子】《左传》曰：卫州吁弑桓公，石厚从州吁如陈。石碏使告于陈曰：“此二人者，实弑寡君，敢即图之。”陈人执之而请于卫，卫人使右宰丑莅杀州吁于濮。石碏使其宰獳羊肩莅杀石厚于陈。君子曰：“石碏，纯臣也，恶州吁而厚与焉。大义灭亲，其是之谓乎？”《韩子》曰：乐羊为魏将，攻中山。其子在中山，中山之君烹其子而遗之。乐羊坐于幕下而飨之。<br/><br/>　　【李不顾宗 祭不念属】《东观汉记》曰：王郎遣将攻信都。大姓马宠开城内之，收李忠母妻子，而令亲属招呼忠。时宠弟从忠为校尉。忠时召见，责数之以背恩反城，因格杀之。诸将皆惊曰：“家属在人手中，杀其弟何也？”忠曰：“若纵贼不诛，则二心也。”上闻而谓忠曰：“今吾兵已成矣，将军可归救若母妻子。”忠曰：“蒙明公大恩。忠得效命，诚不敢内顾宗亲。”又曰：信都反为王郎所置，信都王捕系祭彤父弟及妻子。使为手书呼彤曰：“降者封爵，不降者灭族。”彤泣报曰：“事君者不得顾家。彤亲所以至今得安于信都者，刘公之恩。公事方争国，不得复念私也。”<br/><br/>　　§文<br/><br/>　　【太宗文皇帝《祭比干文》】道丧时昏，奸邪并用；暴君虐主，正直难居。虽识鉴存亡，讵能遣凶残之累；智周万物，不能离颠沛之间。然则大厦将崩，非一木之能正；天道去矣，岂一贤之能全。奋不顾身，有死无二，蹈斯节者，罕有其人。所以凄怆风烟，靡寻余迹，暄凉邱垄，空有其名。虽古今殊途，年代冥寞，式遵故实。爰赠太师，谥忠烈公，清酌少牢，以陈薄礼。游魄仿佛，昭此嘉诚。<br/><br/>　　【陈李元操《为宣帝祭比干文》】自独夫肆虐，天下崩离。观窍剖心，固守诚节，忠逾白日，义概秋天，羲皇已来，一人而已。见马卿之赋，恨不同时，闻李牧之名，愿以为将。九原不作，恨深千古；聊伸薄祭，君其飨诸。<br/><br/>　　§赞<br/><br/>　　【周庚信《袁盎谏文帝赞》】千乘峻辙，六辔危行；路回松坂，山斜柳城。龙渊地狭，华盖风惊。贤臣揽辔，可谓忠贞。<br/><br/>　　【梁元帝《忠臣传受托篇赞》】太真英挺，投袂勤王；伯猷蹈节，身殒名扬。嶷嶷景倩，主亡与亡。嗟乎尚矣，惟国之贞。<br/><br/>　　【《忠臣传谏争篇赞》】子政铿铿，诚存社稷，朱云折槛，遂其婞直。<br/><br/>　　§表<br/><br/>　　【梁元帝《上忠臣传表》】资父事君，实曰严敬；求忠出孝，义兼臣子。是以冬温夏清，尽事亲之节；进思将美，怀出奉之义。是知理合君亲，忠孝一体，性与率由，恩义致极。<br/><br/>　　§序<br/><br/>　　【梁元帝《忠孝传序》】夫天地之大德曰生，圣人之大宝曰位。由生所以尽孝，因位所以立忠。事君事父，资敬之理宁异；为臣为子，率由之道斯一。忠为令德，实所景行。今将发箧陈书，备加讨论。<br/><br/>　　○孝第四<br/><br/>　　§叙事<br/><br/>　　《尔雅》曰：善事父母曰孝。《孝经》曰：夫孝，天之经也，地之义也，民之行也。《礼记》：曾子曰：孝体有三，大孝尊亲，其次弗辱，其下能养。公明仪问曾子曰：“夫子可以为孝乎？”曾子曰：“孝者，先意承志，谕父母于道，参直养者也，安能为孝。”《毛诗》曰：哀哀父母，生我劬劳。无父何怙，无母何恃。出则衔恤，入则靡至。父兮生我，母兮鞠我；拊我畜我，长我育我，顾我复我，出入腹我。欲报之德，昊天罔极。《论语》曰：孟懿子问孝，子曰无违。樊迟曰：“何谓也？”子曰：“生事之以礼，死葬之以礼，祭之以礼。”《韩诗外传》曰：曾子曰：“往而不可还者，亲也。故孝子欲养而亲不待，是以椎牛之葬，不如鸡豚之逮亲存也。初吾为吏，禄不过釜，尚欣欣而喜者，非以为多也，乐其逮亲也。既没之后，吾尝南游于楚，得尊官焉。堂高九尺，转毂百乘，然犹北向而泣涕者，非为贱也。悲不逮吾亲，故家贫亲老，不择官而仕。”《孝子传》曰：老莱子至孝，奉二亲。行年七十，著五彩褊襕衣，弄雛鸟于亲侧。又曰：吴坦之性至孝，母葬之夕，设九饭祭。每临一祭，辄号恸断绝。至七祭，吐血而死。《吕氏春秋》曰：凡理国家者必先务本。务本莫过于孝。夫孝，三皇五帝之本务，而万事之纲纪也。执一术而百善至。《礼记》：曾子曰：“身也者，父母之遗体也。行父母之遗体，敢不敬乎？居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及于亲，敢不敬乎！夫孝，置之而塞乎天地，敷之而横乎四海。断一树，杀一兽，不以其时，非孝也。”《孝经·援神契》曰：元气混沌，孝在其中。天子孝，天龙负图，地龟出书，夭孽消灭，景云出游；庶人孝，则泽林茂，浮珍舒，怪草秀，水出神鱼。<br/><br/>　　§事对<br/><br/>　　【陟屺 循陔】《毛诗》曰：陟岵，孝子行役，思念父母也。陟彼屺兮，瞻望母兮。母曰嗟，予季行役，夙夜无寐。上慎旃哉，犹来无弃。束广微《补亡诗》曰：南陔，孝子相戒以养也。循彼南陔，言采其兰，眷恋庭闱，心不遑安。<br/><br/>　　【怡声 愉色】《礼记》曰：适父母之所，乃下气怡声。又曰：孝子之有深爱者，必有和气；有和气者，必有愉色；有愉色者，必有婉容。<br/><br/>　　【嗣服 继志】《毛诗》曰：下武，继文也。媚兹一人，应侯顺德，永言孝思，昭哉嗣服。郑玄注曰：服，事也。昭哉武王言嗣行祖考之事，谓伐纣定天下也。《礼记》曰：武王周公其达孝矣乎？善继人之志，善述人之事。<br/><br/>　　【赐算 得寿】《河图》曰：孝顺二亲，得算二千。天司录所表事，赐算中功。《礼记》曰：舜其大孝也欤，德为圣人，尊为天子。富有四海之内，宗庙享之，子孙保之。故大德必得其位，必得其禄，必得其名，必得其寿。<br/><br/>　　【问竖 求医】《礼记》曰：文王之为世子，朝于王季日三。鸡初鸣而衣服至于寝门外，问内竖之御者曰：“今日安否何如？”内竖曰安，文王乃喜。及日中又至，亦如之；及暮亦如之。其有不安节，则内竖以告文王。文王色忧，行不能正履；王季复膳，然后亦复初。《孝经·援神契》曰：孝悌之至，通于神明。病则致其忧，顾额消形，求医翼全。宋均注曰：翼，羽翼亲者也。<br/><br/>　　【尽欢 竭力】《礼记》曰：子路曰：“伤哉贫也，生无以养，死无以为礼也。”孔子曰：“啜菽饮水尽其欢，斯之谓孝。”《论语》：子夏曰：“事父母能竭其力，事君能致其身，与朋友交言而有信，虽曰未学，吾必谓之学矣。”<br/><br/>　　【先意 察色】《礼记》曰：公明仪问于曾子曰：“夫子可以为孝乎？”曾子曰：“是何言欤。君子之所谓孝者，先意承志，谕父母于道，参直养者也，安能为孝也。”《东观汉记》曰：“汝郁，字叔异。年五岁，母被病不能饮食。郁常抱持啼，不肯饮食。母怜之，强为餐饭，欺言已愈。郁察母颜色不平，辄复不食。宗亲共异之，因字曰叔异。<br/><br/>　　【尽力 乐心】《周书》曰：忠爱以事亲，欢以敬之；尽力而不固，敬以安之，忠孝者也。《礼记》曰：曾子曰：“孝子之养亲也，乐其心不违其志，乐其耳目，安其寝食者也。”<br/><br/>　　【扇枕 温席】《东观汉记》曰：黄香，字文强。父兄举孝廉，无奴仆。香躬执勤苦，尽心供养，体无被袴，而亲极滋味。暑则扇床枕，寒即以温席。袁山松《后汉书》曰：罗威母年七十。天寒，常以身温席，而后授其处。<br/><br/>　　【烝烝 孜孜】《尚书》曰：有鳏在下曰虞舜。帝曰：“俞，子闻如何？”岳曰：“瞽子。父顽，母嚚，象傲；克谐以孝，烝烝乂，弗格奸。”《东观汉记》曰：章帝殂，明帝子以至孝称，孜孜膝下。<br/><br/>　　【汉奁 魏玺】《东观汉记》曰：明帝，光武第四子，阴后所生。即祚，长思慕。至逾年正月，当谒原陵，梦先帝、太后如平生，欢。朝率百官上陵。上伏御床视太后镜奁中物，感动悲涕，令易脂泽妆具。左右皆泣，莫敢仰视。《魏志》曰：明帝太和元年，初营宗庙，掘地得玺，方一寸九分。其文曰：天子羡思慈亲。明帝为之改容。<br/><br/>　　【曾闵 荀何】《论语》曰：孝哉闵子骞，人不间于其父母昆弟之言。《家语》曰：曾参，字子舆，志孝道，故孔子因之作《孝经》。萧广济《孝子传》曰：闵损与曾参，门徒之中，最有孝称，今言者莫不本之曾闵。荀伯子《荀氏家传》曰：荀顗年逾耳顺，而母年九十，色养烝烝，以孝闻当时。在丧憔悴，儿不可识，蓬首环经，奉迎节使，若婴孩之号，哀恸旁人。傅玄著书，称勖与何会曰：文王之道事其亲者。其顺昌何侯乎？其荀侯乎？古称曾闵，今有荀何。<br/><br/>　　【色难 敬易】《论语》曰：子夏问孝，子曰：“色难，有事弟子服其劳，有酒食先生馔。曾是以为孝乎？”郑玄注曰：言和颜悦色为难也。食余曰馔。《庄子》曰：以敬孝易，以爱孝难。<br/><br/>　　【陟岵 倚门】《毛诗》曰：陟岵，孝子行役，思念父母也。陟彼岵兮，瞻望父兮。父曰嗟，予子行役，夙夜无已。上慎旃哉，犹来无止。师觉授《孝子传》曰：赵狥幼有孝性。年五六岁时，得甘美之物，未尝敢独食，必先以哺父。出辄待还而后食，过时不还则倚门啼以俟父。至数年父没，狥思慕羸悴，不异成人；哭泣哀号，居于冢侧。乡族嗟称，名闻流著。汉安帝时，官至侍中。<br/><br/>　　【吮痈 尝毒】《东观汉记》曰：雍儵，字长鱼，事母至孝。母尝病痈，儵昼夜匍伏，不离左右，至为吮痈。周斐《汝南先贤传》曰：蔡顺，字君仲，有至孝之心。少丧父，奉养母，甘口之物，不敢先尝。母至婚家，因饮酒变吐，顺恐中毒，乃尝其吐。母生疮出脓，以口嗽之。<br/><br/>　　【陆绩怀橘 殷挥持瓜】《吴志》曰：陆绩，字公纪。年六岁，于九江见袁术。术出橘，绩怀三枚，因拜辞堕地。术曰：“陆郎何乃作宾客而怀橘乎？”绩跪答曰：“欲归遗母。”术奇之。萧广济《孝子传》曰：殷挥生而谨愿。七岁丧父，哀号毁悴，不为戏弄。得瓜果可啖之物，怀持进母，未尝先食。<br/><br/>　　【鲍永去妻 郭道瘗子】《东观汉记》曰：鲍永，字君长，上党人也。少有志操，事后母至孝。妻尝于母前叱狗，而永即去之。裴子野《宋略》曰：散骑常待袁瑜，荐会稽郭道，事继母至孝。家贫产子，忧不能字，谓其妻曰：“伤慈以终孝，吾无恨也。”遂瘗之。<br/><br/>　　【无改 不忘】《论语》曰：父在观其志，父没观其行，三年无改于父之道，可谓孝矣。《礼记》曰：先王之孝也，色不忘乎目，声不绝乎耳，心志嗜欲不忘乎心。君子生则敬养，死则敬享，思终身不辱。<br/><br/>　　【陈纪画像 丁兰图形】《海内先贤传》曰：陈寔子故大鸿胪纪，字元方。有至德绝俗，才达过人，烝烝色养，不离左右。豫州刺史嘉其至行，表上尚书，画像百城，以厉风俗焉。孙盛《逸人传》曰：丁兰者，河内人也。少丧考妣，不及供养，乃刻木为人，仿佛亲形，事之若生，朝夕定省。其后邻人张叔妻从兰妻有所借，兰妻跪报木人，木人不悦，不以借之。叔醉疾来谇骂木人，以杖敲其头。兰还，见木人色不怿，乃问其妻。妻具以告之，即奋剑杀张叔。吏捕兰，兰辞木人去。木人见兰，为之垂泪。郡县嘉其至孝，通于神明，图其形像于云台也。<br/><br/>　　【杜孝投鱼 罗威进果】萧广济《孝子传》曰：杜孝，巴郡人也。少失父，与母居，至孝称。役在成都。母喜食生鱼，孝于蜀截大竹筒，盛鱼二头，塞之以草，祝曰：“我母必得此。”因投中流。妇出汲，乃见筒横来触岸，异而取视，有二鱼。含笑曰：“必我婿所寄。”熟而进之。闻者叹骇。又陆彻《广州先贤传》曰：罗威，字德仁。八岁丧父，事母至孝。耕耘为业，勤身苦体，以奉供养。令召署门下吏，不就，将母循避，隐居增城县界。令还复故居，朝暮供侍，异果珍味，随时进前也。<br/><br/>　　【有司旌门 太守表墓】魏收《后魏书》曰：杨引三岁丧父，为母所养。母年九十三终，引年七十五，哀毁过体，三年服终。恨不识父，追服斩衰，誓终身命。经十三年，哀慕不改。为郡县乡闾三百余人上状称美，有司奏宜旌赏，复其一门，旌其纯孝。王烈之《安成记》曰：县有孝子符表，以孝闻天下。年十六，其母姜氏有疾，侍省昼夜，数十日。母一食，表亦一食；母不食，表亦不食。见母将绝，至恸成咽，乃至殒。俄顷母死亦没，一日二丧在殡，葬于四望冈。太守王府君树双旌阙，以表其墓。<br/><br/>　　§赋<br/><br/>　　【魏陈思王曹植《怀亲赋》】猎平原而南骛，观先帝之旧营；步壁垒之常制，识旌麾之所停。存官曹之典烈，心仿佛于平生。回骥首而永逝，赴修途以寻远；情眷恋而顾怀，魂须臾而九反。<br/><br/>　　【晋陆士衡《思亲赋》】悲桑梓之悠旷，愧蒸尝之弗营；指南云以寄款，望归风而效诚。年岁俄其聿暮，明星烂而将清。回飚肃以长赴，零雪纷其下颓。羡纤枝之在干，悼落叶之去枝；存顾复之遗志，感明发之所怀。兄琼芳而惠茂，弟兰发而玉晖；感瑰姿之晚就，痛慈景之先违。<br/><br/>　　【晋刘柔妻王氏《怀思赋》】超离亲而独寄，与忧愤而长俱；虽毫分以自勉，曾无间于须臾。想昔日之欢侍，奉膝下而怡裕；集同生而从容，常欣泰而逸豫。何运遇之偏否，独辽隔于修路。<br/><br/>　　【梁武帝《孝思赋》】念过隙之倏忽，悲逝川之不停；践霜露而凄怆，怀燧谷而涕零。仲由念枯鱼而永慕，虞邱感风树而长悲；虽一至而舍生，奉二亲而何期。<br/><br/>　　§诗<br/><br/>　　【晋束晢《补亡诗》曰：南陔，孝子相戒以养也。】循彼南陔，言采其兰；眷恋庭闱，心不遑安。彼其之子，罔或游盘。循彼南陔，厥草油油；彼其之子，色思其柔。眷恋庭闱，心不遑留；馨尔夕膳，洁尔晨羞。有獭有獭，在河之涘；凌波赴汨，噬鲂捕鲤。嗷嗷林鸟，受哺于子；养优敬薄，惟禽之似。勖增尔虔，以介寿祉。<br/><br/>　　【其二章曰：白华，孝子之洁白也。】白华朱萼，被于幽薄；粲粲门子，如磨如错。终晨三省，匪惰其恪。白华绛趺，在陵之陬；茜茜士子，涅而不渝。竭诚尽敬，亹亹忘劬；白华玄足，在邱之曲。堂堂处子，无营无欲；鲜侔晨葩，莫之点辱。<br/><br/>　　【魏王粲《思亲四言诗》】穆穆皇妣，德音徽止；思齐先姑，志侔姜姒。躬此劳瘠，鞠予小子。小子之生，遭世罔宁；烈考勤时，从之于征。奄遘不造，殷忧是婴。<br/><br/>　　§赞<br/><br/>　　【梁元帝《孝德传·天性赞》】生之育之，长之畜之；顾我复我，答施何时。欲报之德，不可方思；涓尘之孝，河海之慈。废书叹息，泣下涟洏。晋夏侯湛《闵子骞赞》：烝烝子骞，立体中正，干禄辞亲，孝亲尽敬。勉心景迹，擢词流咏。<br/><br/>　　○友悌第五<br/><br/>　　§叙事<br/><br/>　　《论语》曰：孝弟也者，其为仁之本与。又曰：孝乎，惟孝友于兄弟。《尚书·君陈》曰：友于兄弟，克施有政。《尔雅》曰：善兄弟为友。《诗》曰：兄弟既翕，和乐且湛。又曰：陟彼冈兮，瞻望兄兮。兄曰嗟，予季行役，夙夜必偕。上慎旃哉，犹来无死。孔子曰：兄弟怡怡如也。《汝南先贤传》曰：颍川陈寔有子曰元方，次曰仲方，并以名德称。兄弟孝养，闺门雍睦。海内慕其风，四府并命，无所屈就。兄弟尝过同郡荀爽，夜会饮宴，太史奏德星聚。《周礼·大司徒》曰：六行孝友睦姻任恤。《春秋左氏传》曰：君义，臣行，父慈，子孝，兄友，弟敬，所谓六顺。<br/><br/>　　§事对<br/><br/>　　【因心 本性】《毛诗》曰：维此王季，因心则友；则友其兄，则笃其庆。《衮裕别传》曰：次兄有疾，疠气方殷。衮纳浆粥，扶侍不舍昼夜，友爱之至，本之天性。<br/><br/>　　【梁王同辇 清河共室】《汉书》曰：梁孝王入朝，景帝使使持乘舆驷马，迎梁王于阙下。入则侍帝同辇，出则同车游猎。梁之侍中郎谒者，著籍引出入天子殿门，与汉官无异。张莹《汉南记》曰：孝和皇帝讳肇，章帝中子也。兄庆为皇太子，其母被谗死，庆为清河王。帝年四岁，代为太子，而特亲庆，入则共室，出则同车。章帝以此更哀怜庆，衣服饮食与帝同也。<br/><br/>　　【许荆解剑 李鸿刻印】谢承《后汉书》曰：许荆兄子常报仇杀人，怨家会众操兵至荆家，欲杀之。会荆始从府休归，与相遇，因出门解剑长跪曰：“前无状相犯，咎皆在荆不能相教。兄既早没，一子为嗣，如全死者，伤其灭绝。今愿杀身，代之塞咎，虽死已往，犹谓更生。”怨家扶起荆曰：“许掾郡中称为贤，吾何敢相侵？”因遂委去。又曰：李鸿，字奉逊，体性仁孝，友于兄弟。弟育为人所侵辱，育后阴结客报怨，为执法吏所得，当伏罪。时未有立嗣，鸿为大尉掾，在京师。伤育以义刷耻，门户断绝，自分代育，遂刻印还归。欲过家，恐见妻子，亏移其意，到县北亭，预作记乞代育。通记，便饮鸩而死。县令省记，怛然惊感。<br/><br/>　　【孔融争死 泠平让生】司马彪《续汉书》曰：山阳张俭，以忠正为中常侍，侯览所忿疾。览为刑章下州郡，召捕俭。俭与孔融兄褒有旧，亡投，遇褒出。时融年十五六，少之，不下告也。融知俭长者，有窘迫色，谓曰：“吾独不能为君主乎？”因留舍藏之。后以客发泄觉知，国相已下密就掩。俭得脱走，登时收融及褒送狱。融曰：“保纳藏舍者融也，融当坐之。”褒曰：“彼来投我，罪我之由，非弟之过，我当坐之。”兄弟争死，郡县疑不能决，乃上谳。诏书令褒坐焉，融由是著名。崔鸿《南燕录》曰：有司奏沙门僧智，夜入临淄，入泠平舍，淫其寡嫂季氏，平与弟安国杀之。郡县按平兄弟，以杀人论。而平国各引手杀，让生竟死，义形急难。<br/><br/>　　【棣华 荆叶】《毛诗》曰：棠棣之华，鄂不韡韡，凡今之人，莫如兄弟。死丧之威，兄弟孔怀。周景式《孝子传》曰：古有兄弟，意欲分异。出见三荆同根，接叶连阴，叹曰：“木犹欣聚，况我而殊异哉！”还为雍和。<br/><br/>　　【阴庆推第 李孟让园】张莹《汉南记》曰：阴庆为鮦阳侯，其弟员有丹皆为郎。庆以明尚书修儒术，推居第园田奴婢钱，悉分与员丹。庆但佩印绶而已，当代称之。陈寿《益部耆旧传》曰：李孟元修《易》、《论语》，大义略举，质性恭顺。与叔子就同居，就有痼疾，孟元推所有田园，悉以让就。夫妇纺绩，以自供给。<br/><br/>　　【萌肥 礼瘦】《东观记》曰：倪萌，字子明，齐国临淄人也。仁孝敦笃，不好荣贵，常勤身田农。遭岁仓卒，兵革并起，人民馁饿相啖，与兄俱出城采蔬，为赤眉贼所得，欲杀啖之。诣贼叩头言：兄年老羸瘠，不如萌肥徤，愿代兄。贼义而不啖。又曰：赵孝，字长平，沛国蕲人。王莽时天下乱，人相食。孝弟礼为饿贼所得，孝闻，即自缚诣贼曰：礼久饿赢瘦，不如孝肥。饿贼大惊，并放之。<br/><br/>　　【寿子载旌 姚苌授马】《左传》曰：卫宣公烝于夷姜，生急子，属诸左公子，为之娶于齐而美。公取之，生寿及朔。宣姜与公子朔构急于公，使诸齐。使盗待诸莘，将杀之。寿子告之使行，不可。及行，寿子饮以酒，载其旌以先，盗杀之。崔鸿《后秦录》曰：姚襄与李历战，马中流矢死。弟苌下马以授襄，襄曰：“汝何以自免？”苌曰：“兄济，此竖子安敢害苌！”会救至，俱免死。<br/><br/>　　【陟冈 在原】《毛诗》曰：陟彼冈兮，瞻望兄兮。又曰：鹡鸽在原，兄弟急难。<br/><br/>　　【卢毓养寡 山伟训孤】《汉书》曰：卢毓，字子家，涿郡人也。父植，有名于时。毓十岁而孤，遇本州乱，二兄死难。当袁绍公孙瓒交兵幽冀，属年荒，养嫂孤兄子，以学行称。魏收《后魏书》曰：山伟弟少亡，伟抚寡训孤，同居二十余年，恩义甚笃，不营产业。身亡之后，卖宅营葬。<br/><br/>　　【王商推财 卜式分产】《汉书》曰：王商，字子威，涿郡蠡吾人也。商为太子中庶子，以肃敬敦厚称。父薨，商嗣为侯，推财以分异母诸弟，身无所受。又曰：卜式，河南人也，以田畜为事，有少弟。式脱身出，独取羊百余口，田宅财物与弟。式入山牧十余年，羊致千余头，买田宅；而弟尽破其产。式辄复分与之。<br/><br/>　　【姜肱同被 李充易衣】司马彪《续汉书》曰：姜肱，字伯维，彭城广威人也。肱兄弟三人，皆以孝行著。肱年最长，与二弟仲季同被卧，甚相亲友。杜预《汝南记》曰：李充兄弟六人，贫无担石之诸。易衣而出，并日而食。其妻窃谓充曰：“今贫如是，我有私财，可分异独居，人多费极，无为空自穷也。”充请呼诸邻里，室家相对，前跪举觞，告其母。便顾其妻，叱而遣之。妇行泣出门去。<br/><br/>　　【赵孝食蔬 魏霸服粝】《东观汉记》曰：赵孝，字长平，沛国蕲人也。建武初，天下新定，谷食尚少。孝得谷，炊将孰，令弟礼夫妻使出，比还，孝夫妻共蔬食茹菜。礼夫妻归，告言已食，辄独饭之。谢承《后汉书》曰：魏霸，字乔卿，济阴人，为钜鹿太守。临郡，终不遣吏归乡里。妻子不到官舍，常念兄嫂在家勤苦，已独尊乐，故常服粗粝，不食鱼肉之味。妇亲蚕桑，子躬耕，与兄弟同苦乐，不得自异。乡里慕其行化之。<br/><br/>　　【陈叶洒血 徐苗含痈】谢承《会稽先贤传》曰：陈业，字文理。业兄度海倾命，时依止者五六十人，骨肉消烂而不可辨别。业仰皇天，誓后土曰：“闻亲戚者必有异焉。”因割臂流血，以洒骨上。应时敛血，余皆流去。王隐《晋书》曰：徐苗，字叔胄，高密淳于人也。轻财重义，行人所难者。兄及小弟早卒，鞠养孤寡，隐约口腹。及与妻子、兄弟客居四十余年，田宅奴婢，推之孤侄。弟亡临殡，口中有痈溃脓血，含去之。其行事类皆如此也。<br/><br/>　　【分甘美 同衣食】《东观汉记》曰：孔奋笃骨肉，弟奇在雒阳为诸生，分禄俸以供给其粮用。四时送衣，下至脂烛，每有所食甘美，辄分减以遗奇。江徽《陈留志》曰：李铨，平丘人也。少聪慧，有至行。铨兄前母子，后母甚不爱也，而衣食皆使下铨。铨始年五岁，觉己衣服胜兄，即脱不著，须兄得己同，然后服之，其母遂不得有偏。及长，铨内曲顺母，外奉其兄，故闺门雍睦，为群族所称。<br/><br/>　　§诗<br/><br/>　　【《小雅·棠棣诗》】棠棣之华，鄂不靴靴，凡今之人，莫如兄弟。死丧之威，兄弟孔怀，原隰裒矣，兄弟求矣。鹡鸽在原，兄弟急难，每有良朋，况也永叹。<br/><br/>　　【晋陆士龙《答兄士衡诗》】悠远途何极，别促怨会长；衔思恋行迈，兴言在临觞。南津有绝济，北渚河无梁；神往同逝感，形留悲参商。衡轨若殊迹，牢牛非服箱。<br/><br/>　　§赞<br/><br/>　　【隋辛德源《姜肱赞》】姜肱澹雅，昆季遗荣；同衾协好，比德齐声。战胜而说，嘉遁以贞；孤舟直迈，卷迹沧溟。<br/><br/>　　【东晋庚统《三人赞》】运遘屯凶，三孤丞立；离禽婴鸣，邂逅同集。式谷既熟，和响具翕；肇彼远岐，泯焉齐入。<br/><br/>　　【朱明张《臣尉赞》】诗咏张仲，今也朱明；輶财敦友，衣不表形。寡妻屏秽，棠棣增荣；臣尉邈然，丑类感诚。<br/><br/>　　○恭敬第六<br/><br/>　　§叙事<br/><br/>　　《论语》曰：恭近于礼，远耻辱也。《礼记》曰：中正无邪，礼之质也；庄敬恭顺，礼之制也。昔者鲁哀公问孔子曰：何以敬身？对曰：君子过言则人作辞，过动则人作则，君子言不过辞，动不过则，百姓不令而敬恭。如是则能敬其身，能敬其身则能成其亲。又《礼记·少仪》曰：宾客主恭，祭祀主敬；敬恭之道，不可废也。《左传》曰：正考父佐戴武宣，(三人皆宋君。)三命兹益恭，(三命上卿。)故其鼎铭曰：一命而偻，再命而伛，三命而俯。(俯恭于伛，伛恭于偻。)循墙而走，(言不敢安行。)亦莫余敢侮。(其恭如是，人亦不敢侮慢。)《论语》曰：樊迟问仁，子曰：“居处恭，执事敬，与有忠，虽之夷狄，不可弃也。”(夷狄虽无知，犹当以恭敬忠信。)《鲁国先贤传》曰：鲁有恭士者，名曰汎行。年七十，其恭益甚。冬日行阴，夏日行阳，一食之间三起。鲁君问曰：“子年甚长矣，何不释恭？”汎对曰：“君子好恭以成其名，小人学恭以除其刑。誉人者少，恶人者多。行年七十，常恐斧锧之加于汎者，何释恭焉？”<br/><br/>　　§事对<br/><br/>　　【思齐 致悫】《毛诗》曰：思齐太任，文王之母。郑玄注：文王之母，常思庄敬者，太任也。《礼记》曰：祭之日，入室，僾然必有见乎其位。周还出户，肃然必有闻乎其容声；出户而听，忾然必有闻乎叹息之声，是故先王之孝也。色不忘乎目，声不绝乎耳，心志嗜欲不忘乎心。致爱则存，致悫则著。著存不忘乎心，夫安得不敬乎？君子生则敬养，死则敬享，思终身弗辱也。<br/><br/>　　【诗美温温 雅称翼翼】《毛诗》曰：温温恭人，如集于木；惴惴小心，如临于谷。又《尔雅》云：肃肃翼翼，恭也。<br/><br/>　　【敬以免祸 恭以存位】《礼记》云：乡饮酒之礼，主人拜迎宾于门之外。入三揖而后至阶，三让而后升，所以致尊让也；盥洗扬觯，所以致洁也；拜至，拜洗，拜受，拜送，拜既，所以致敬也。斯君子所以免祸也，故圣人制之以道。《易系辞》曰：君子致恭，以存其位。<br/><br/>　　【正服 去冠】虞预《会稽典录》曰：陈瑞，字文象，为县卒。瑞谦恭敬让，行惟敬谨，及其居二千石九卿位。少年童竖拜者，皆正朝服与之抗礼；若疾病不能答拜，辄拊颡以谢之。《左传》曰：楚子狩于州来，次于颍尾，使荡侯潘子司马督嚣尹午陵尹喜，帅师围徐，以惧吴。楚子次于乾溪，以为之援。雨雪，王皮冠，秦复陶，翠被豹舄，执鞭以出。仆圻父从，右尹子革夕。王见之，去冠被舍鞭。杜预注曰：敬大臣也。<br/><br/>　　【蘧瑗下门 韩卓趋社】孟仪同载曰：卫灵公时，蘧伯玉为人恭俭笃礼，夜行，过公门必下。灵公尝与夫人夜坐，有车当阙无声。公谓夫人曰：“知车为谁？”夫人曰：“必蘧伯玉也，何以言之？伯玉，卫之笃礼者也，夫礼，下公门，式路马。今车当阙无声，是下门也。非伯玉，谁能暗行而不废礼？”公使问之，果是。又江微《陈留志》曰：韩卓敦厚纯固，恭而多爱，博学洽闻，好道人以善，遇社则趋，见生不食其肉。<br/><br/>　　【尚贤 敬老】《孔业子》曰：定公问曰：“《周书》所谓庸庸只只威威，何谓也？”孔子对曰：“不失其道，明之于人之谓也。夫能用可用则能致理矣，敬可敬则能尚贤矣。”《史记》曰：鲁懿公弟称，肃恭明神，敬事耆老，赋事行刑，必问于遗训而咨于故实也。<br/><br/>　　【正巾 敛衽】习凿齿《襄阳耆旧传》曰：庞公躬耕，妻子相待如宾，休息则正巾端坐。梁祚《魏国统》曰：山涛，字巨源。少有大量，在总角之中，耆老宗长见者，箕踞敛衽。<br/><br/>　　【赵盾假寐 茅容危坐】《左传》曰：晋灵公不君，赵宣子骤谏，公患之，使鉏麑贼之。晨往，寝门闭矣。盛服将朝，尚早，坐而假寐。麑退叹而言曰：“不忘恭敬，民之主也。贼民之主，不忠：弃君之命，不信。”遂触槐而死。谢承《后汉书》曰：茅容，字季伟，陈留人也。年四十余，耕于野。时与等辈避雨树下，众皆箕踞相对，容独危坐愈恭，郭林宗见而奇之。<br/><br/>　　§歌<br/><br/>　　【魏文帝《乐府短歌行》】山不厌高，水不厌深；周公吐哺，天下归心。<br/><br/>　　§引<br/><br/>　　【魏陈思王《箜篌引》】置酒高殿上，亲友从我游；中厨办丰膳，烹羊宰肥牛。久要不可忘，薄我义所尤；谦谦君子德，磬折欲何求。<br/><br/>　　§诗<br/><br/>　　【宋鲍明远《还旧庐诗》】肃装属云旅，奉靷承末途；严恭履桑梓，加敬览枌榆。<br/><br/>　　○聪敏第七<br/><br/>　　§叙事<br/><br/>　　《史记》云：人所以尚干将、镆耶者，贵于立断也；所以尚骐骥者，为其立至也。必若历日旷久，丝整犹能挈石，驽马亦能致远。是以聪明敏捷，人之美材也。刘劭《人物志》曰：夫圣贤之所美，莫美于聪明；聪明之所贵，莫贵于知人。知人诚智，则众材得其序，而庶绩之业兴矣。是故尧以克明俊德为称，舜以登用二八为功，汤以扶有莘之贤为名，文王以举渭滨之叟为治。由是谕之，圣人之为治，孰不劳聪明于求人，获安逸于任使。《说苑》云：昔黄香，字文强，江夏人。博览传记群书，无不涉猎，京师号曰：天下无双，江夏黄童。《后魏书》曰：后魏元顺，字子和，任城王澄之子。年九岁，师事乐这安陈丰，昼夜诵书。旬有五日，一皆通利。丰奇之，白王曰：“丰十五从师，迄于白首，耳目所经，未见此比。江夏黄童，不得无双也。”王笑曰：“蓝田生玉，何容不尔。”王瑱之《童子传》曰：近代有乐安任嘏者，十二就师，学不再问，一年通三经。乡人歌曰：蒋氏翁，任氏童。言蒋氏之门老而方笃，任家之学幼而多慧。《魏志》曰：王粲善属文，举笔便成，无所改定，人常以为宿构。<br/><br/>　　§事对<br/><br/>　　【知十 应五】《论语》曰：孔子谓子贡曰：“汝与回也孰愈？”对曰：“赐也，何敢望回？回也闻一以知十。”《史记》曰：淳于髡见邹忌，说毕趋出，面其仆曰：“是人吾与之微言五，其应我若响之随声，是以对不久。”<br/><br/>　　【默识 响应】陈寿《益部耆旧传》曰：赵闳，字温柔，幼时读尚书，默识其音句。又孔融《荐祢衡表》云：安世默识。响应事见上应五注。<br/><br/>　　【答果 题酪】刘劭《幼童传》曰：杨氏子者，梁国人也，九岁甚聪慧。孔君平诣其父，父不在，乃呼儿出，为设果。果有杨梅。指以示儿：“此君家果？”儿即答曰：“未闻孔雀是夫子家禽。”刘义庆《说苑》：人饷魏武，尝讫，题酪器上为合字，以示众，众莫之解。次至杨修，修便啖之。公问之：“人皆遥过，卿何独餐？”修曰：“公教人一口，复何疑也。”<br/><br/>　　【诵千言 赋一物】刘劭《幼童传》曰：夏侯荣，字幼权，沛国谯人也。幼聪慧，七岁能属文，诵书日千言，经目辄识之。张隐《文士传》曰：吴郡张纯，少有令名。尝谒骠骑将军朱据，据令赋一物然后坐。纯应声便成，文不加点。<br/><br/>　　【五行并下 一字不遗】谢承《后魏书》曰：应奉读书，五行并下。魏收《后魏书》曰：祖莹，字元珍，范阳人。十二为中书学生，博士张天龙讲《尚书》，选为都讲，生徒悉集。莹夜读书劳倦，不觉天晓，误持同房生赵郡李孝怡曲礼卷上座，置礼于前，诵《尚书》三篇，不遗一字。<br/><br/>　　【校亡书 比�字】《汉书》：张安世，字子孺，少小以父任为郎。因善书，给事尚书。上幸河东，尝亡书三箧，诏问莫能知，唯安世识之，具作其事。后购求得以相校，一字无遗失。上奇其才，擢为尚书令。谢承《后汉书》曰：祢衡与黄祖子射尤善。衡与俱读蔡邕所作碑文，射爱其文，恨不写取。衡谓射曰：“吾虽一过，犹识其言，其�两字不明。”因书出之。射写还比校，皆无所误，唯两字缺。<br/><br/>　　§诗<br/><br/>　　吴郡张纯，少有清才，与同郡张俨、朱异，俱童少，往见骠骑将军朱据。据闻三人才名，欲试之，曰：“今三贤屈顾，老鄙渴甚矣！其为吾各赋一物。”然后乃坐。纯曰：“騕褭以迅骤为工，鹰隼以轻疾为妙，何必积思，皆随目立成。”据大欢悦。<br/><br/>　　纯《赋席》曰：席为冬设，簟为夏施；揖让而坐，君子攸宜。<br/><br/>　　俨《赋犬》曰：守则有威，出则有获；韩獹宋鹊，书名竹帛。<br/><br/>　　异《赋驽》曰：南岳之干，钟山之铜；应机命中，射隼高墉。<br/><br/>　　§序<br/><br/>　　【魏祢衡《鹦鹉赋序》】时黄祖太子射宾客大会，有献鹦鹉者，举酒于衡前曰：“祢处士，今日无用娱宾。窃以此鸟自远而至，明惠聪善，羽族之可贵，愿先生为之赋，使四座咸共荣观，不亦可乎？”衡因为赋，笔不停缀，文不加点。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9589.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9591.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

