<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_僖公卷十（起元年，尽七年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,僖公卷十（起元年，尽七年）全文,何休、徐彦作品" />
<meta name="description" content="春秋公羊传注疏原文阅读,僖公卷十（起元年，尽七年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10187.html";
var nextpage="novel-read-1019-10189.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>僖公卷十（起元年，尽七年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10187.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>僖公卷十（起元年，尽七年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:02:31<span class="divide">|</span></p>
<div class="page-body">
<div class="page-content">
<p>　　元年，春，王正月。公何以不言即位？据文公言即位。继弑君，子不言即位。此非子也，其称子何？僖公者，闵公庶兄。据闵公继子般，传不言子。○弑，申志反。臣子一例也。僖公继成君，闵公继未逾年君。礼，诸侯臣诸父兄弟，以臣之继君，犹子之继父也，其服皆斩衰，故传称臣子一例。○衰，七雷反。<br/><br/>　　齐师、宋师、曹师次于聂北，救邢。救不言次，此其言次何？据夏师救齐不言次。○聂，女涉反。<br/><br/>　　[疏]注“据夏”至“言次”。<br/><br/>　　○解云：即下十八年“夏，师救齐”是也。<br/><br/>　<br/><br/>　　不及事也。不及事者何？邢已亡矣。刺其救急舒缓，使至於亡，故录之止次以起之。<br/><br/>　　[疏]“不及事者何”。<br/><br/>　　○解云：正以次者，閒暇之名，而言不及事，似於义违，故执不知问。<br/><br/>　<br/><br/>　　孰亡之？盖狄灭之。以上有狄伐邢。<br/><br/>　　[疏]注“以上有狄伐邢”者，解云：即庄三十二年冬，“狄伐邢”者是。<br/><br/>　<br/><br/>　　曷为不言狄灭之？据狄灭温言灭。<br/><br/>　　[疏]注“据狄灭温言灭”者，解云：即下十年春。“狄灭温。温子奔卫”者是。<br/><br/>　<br/><br/>　　为桓公讳也。曷为为桓公讳？据徐人取舒，晋灭夏阳，楚灭黄皆不讳。○为桓，于伪反，下“为桓”、“曷为”，并下注“为讳”、“为桓”、“为肉”、“为僖”皆同。夏，户雅反。<br/><br/>　　[疏]注“据徐人取舒”。解云：即下三年夏，“徐人取舒”者是也。<br/><br/>　　○注“晋灭夏阳”。解云：即下二年“虞师、晋师灭夏阳”是也。<br/><br/>　　○注“楚灭黄”。<br/><br/>　　○解云：即下十二年“夏，楚人灭黄”是也。然即彼三事，皆不为桓公讳者，取舒之下，何氏云“不为桓讳者，刺其不救也”是也。今此实救，故为之讳耳。<br/><br/>　<br/><br/>　　上无天子，下无方伯，天下诸侯有相灭亡者，桓公不能救，则桓公耻之。故以为讳，所以醇其能以治世自任而厚责之。<br/><br/>　　[疏]“上无”至“方伯”。<br/><br/>　　○解云：“上无天子，下无方伯”，庄四年何氏云“有而无益于治日无，犹《易》曰‘阒其无人’”者是也。<br/><br/>　　○注“以治出自任”者，犹言以天子治世为已任矣。<br/><br/>　<br/><br/>　　曷为先言次，而后言救？据叔孙豹先言救。<br/><br/>　　[疏]注“据叔”至“言救”。<br/><br/>　　○解云：即襄二十三年“秋，齐侯伐卫，遂伐晋。八月，叔孙豹帅师救晋，次于雍榆”是也。<br/><br/>　<br/><br/>　　君也。叔孙豹，臣也。当先通君命，故先言救。今此先言次，知实诸侯。○君则其称师何？不与诸侯专封也。故没君文，但举师而巳。○曷为不与？据狄灭之，为桓公讳。实与，不书所封归是也。<br/><br/>　　[疏]注“不书”至“是也”。<br/><br/>　　○解云：昭十三年秋，“蔡侯庐归于蔡。陈侯吴归于陈”，传云“此皆灭国也，其言归何？不与诸侯专封也”，彼注云“故使若有国自归者也。名者，专受其封当诛”。然则彼经书所封归，是不与楚专封，则知此经不书所封归者，与齐桓专封明矣。若书所封归，宜言邢侯归于邢矣。<br/><br/>　<br/><br/>　　而文不与。文曷为不与？据实与也。<br/><br/>　　[疏]“而文不与”。<br/><br/>　　○解云：连上句读之。<br/><br/>　<br/><br/>　　诸侯之义，不得专封也。此道大平制。○大，音泰。<br/><br/>　　[疏]注“此道大平制”。<br/><br/>　　○解云：正以《春秋》作义，实与齐桓专封，而言诸侯之义，不得专封，故知是大平制也。<br/><br/>　<br/><br/>　　诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。主书者，起文从实也。<br/><br/>　　[疏]注“主书”至“实也”。<br/><br/>　　○解云：谓虽文不与，其义实与，故言起文从实也。<br/><br/>　<br/><br/>　　夏，六月，邢迁于陈仪。迁者何？其意也。其意自欲迁，时邢创畏狄兵，更欲依险阻。○陈仪，《左氏》作“夷仪”。<br/><br/>　　[疏]“迁者何”。<br/><br/>　　○解云：欲言自迁，实齐迁之；欲言齐迁，而作自迁之文，故执不知问。<br/><br/>　<br/><br/>　　迁之者何？非其意也。谓宋人迁宿也。书者，讥之也。王者封诸侯，必居土中，所以教化者平，贡赋者均，在德不在险，其后为卫所灭是也。迁例大国月，重烦劳也；小国时，此小国月者，霸者所助城，故与大国同。<br/><br/>　　[疏]注“谓宋人迁宿也”。<br/><br/>　　○解云：即庄十年“三月，宋人迁宿”是也。案彼传云“迁之者何？不通也。以地还之也”。今又发之者，正以此有自迁之文，故取此对之也。<br/><br/>　　○注“王者”至“土中”。<br/><br/>　　○解云：谓各处其土中，不谓据天下。<br/><br/>　　○注“其后”至“是也”。<br/><br/>　　○解云：即二十五年“春，王正月，丙年，卫侯毁灭邢”是也。<br/><br/>　　○注“迁例大国月”。<br/><br/>　　○解云：即下三十一年“十有二月，卫迁于帝丘”之属是也。<br/><br/>　　○注“小国时”。<br/><br/>　　○解云：即昭九年春，“许迁于夷”之属是也。<br/><br/>　<br/><br/>　　齐师、宋师、曹师城邢。此一事也，曷为复言齐师、宋师、曹师？据首戴前目而后凡。○复，言扶又反，下同。<br/><br/>　　[疏]注“据首”至“后凡”。<br/><br/>　　○解云：即下五年夏，“公及齐侯、宋公、陈侯、卫侯、郑伯、许男、曹伯会王世子于首戴”，“秋，八月，诸侯盟于首戴”是也。<br/><br/>　<br/><br/>　　不复言师，则无以知其为一事也。言诸师，则嫌与首戴同，嫌实师；言诸侯，则嫌与缘陵同；嫌归闻其迁，更与诸侯来城之，未必反故入也，故顺上文，则知桓公宿留城之为一事也。<br/><br/>　　[疏]注“言诸师”至“实师”。<br/><br/>　　○解云：首戴之会，历序齐师、宋公之属，下文总道诸侯，更是实诸侯。今此亦上历序齐师之属，若下文直总言诸师，则与首戴同，嫌是实师，非必齐侯、宋公等，是以得序之，以顺上文也。<br/><br/>　　○注“言诸侯”至“入也”。<br/><br/>　　○解云：即下十三年“公会齐侯、宋公、陈侯、卫侯、郑伯、许男、曹伯于咸”，十四年“春，诸侯城缘陵”是。时会诸侯，各自还国，至十四年春更来城之，故此复注云“言诸侯，则嫌与缘陵同；嫌归闻其迁，更与诸侯来城之，未必反故人也”。<br/><br/>　　○注“故顺”至“事也”。<br/><br/>　　○解云：宿，音须就反。留，音卢胄反。案十四年《穀梁传》曰“其曰诸侯，散辞也”，范氏云“直曰诸侯，无大小之序，是各自欲城，无总一之者，非伯者所制，故曰散辞”；传又曰“聚而曰散，何也”，范氏云“据言诸侯城，则是聚”；传又云“诸侯城，有散辞也，桓德衰矣”，范氏云“言诸侯城，则非伯者之为可知也。齐桓德衰，所以散也。何休曰‘案先是盟亦言诸侯，非散也’。又《穀梁》美九年诸侯盟于葵丘，即散，何以美之”，於义《穀梁》为短。然则何氏彼处废《穀梁》不听为散辞，而此所引似作散辞者，何氏之意，直以言诸侯者，见桓德衰，待诸侯然后能城之，故嫌《穀梁》以为散辞耳。今此注正道缘陵之诸侯，十三年咸之会各自归国，十四年复来城之，仍自不道十四年诸侯为散辞矣。<br/><br/>　<br/><br/>　　秋，七月，戊辰，夫人姜氏薨于夷，齐人以归。夷者何？齐地也。齐地，则其言齐人以归何？据从国中归不当书，邾娄人执鄫子，不书以归是也。○鄫，似陵反。<br/><br/>　　[疏]“夷者何”。解云：夫人之薨，例不言地，今言于夷，故执不知问。<br/><br/>　　○注“邾娄”至“是也”。<br/><br/>　　○解云：即下十九年“夏，六月，宋人、曹人、邾娄人盟于曹南。鄫子会盟于邾娄”，已酉，邾娄人执鄫子用之”是。<br/><br/>　<br/><br/>　　夫人薨于夷，则齐人以归。夫人所以薨于夷者，齐人以归至夷。夫人薨于夷，则齐人曷为以归？据上说夫人薨于夷者，齐人以归至夷也。齐人曷为故以归至于夷。桓公召而缢杀之。先言薨，后言以归，而不言丧者，起桓公召夫人于邾娄，归杀之于夷，因为内讳耻，使若夫人自薨于夷，然后齐人以归者也。主书者，从内不绝录，因见桓公行霸王，诛不阿亲亲，疾夫人淫泆二叔，杀二嗣子，而杀之。○缢，一赐反，一本作“搤”，於革反。见，贤遍反。泆，音逸。<br/><br/>　　[疏]注“主书”至“杀之”。<br/><br/>　　○解云：即闵二年“九月，夫人姜氏孙于邾娄”，注云“不如文姜于出奔贬之者，为内臣子明其义，不得以子绝母”者是。<br/><br/>　<br/><br/>　　楚人伐郑。楚称人者，为僖公讳与夷狄交婚，故进使若中国，又明嫁聚当慕贤者。<br/><br/>　　[疏]注“楚称人者”。<br/><br/>　　○解云：欲对庄二十八年“秋，荆伐郑”之经也。<br/><br/>　　○注“为僖”至“交婚”。<br/><br/>　　○解云：即下八年“秋，七月，禘于大庙，用致夫人”，传云“夫人何以不称姜氏”，“讥以妾为妻也。其言以妾为妻奈何？盖胁于齐媵女之先至者也”，彼注云“僖公本聘楚女为嫡，齐女为媵。齐先致其女，胁僖公使用为嫡，故从父母辞言致。不书夫人及楚女至者，起齐先致其女，然后胁鲁使立也。楚女未至而豫废，故皆不得以夫人至书也”者，是其与夷狄交婚之事。<br/><br/>　　○注“故进使若中国”。<br/><br/>　　○解云：正以称人为楚进称故也。<br/><br/>　<br/><br/>　　八月，公会齐侯、宋公、郑伯、曹伯、邾娄人于朾。月者，危公会霸者而与邾娄有辨也。不从有夫人丧出会恶之者，不如危重也。○朾，敕贞反，又他丁反，《左氏》作“柽”。恶之，乌路反，下同。<br/><br/>　　[疏]“八月”至“于朾”。<br/><br/>　　○解云：朾字，《左氏》作“柽”，亦有作“朾”字。<br/><br/>　　○注“月者”至“辨也”。<br/><br/>　　○解云：正以月非大信辞故也。知与邾娄有辨者，即下文“公败邾娄师于缨”是也。既出尊者之侧而有私争，故危之。<br/><br/>　<br/><br/>　　九月，公败邾娄师于缨。有夫人丧，不恶亲用兵者，时怨邾娄人以夫人与齐，於丧事无薄故也。○于缨，《左氏》作“偃”。<br/><br/>　　[疏]“九月公败”至“于缨”。<br/><br/>　　○解云：《左氏》作“偃”字。<br/><br/>　　○注“有夫”至“故也”。<br/><br/>　　○解云：正以僖三十三年“晋人及姜戎败秦于殽”下，传云“襄公亲之，则其称人何？贬。曷为贬？君在乎殡而用师，危不得葬也”。然则彼背殡用兵，眨而危之，今此经云“九月，公败邾娄师于缨”，与庄十年“春，王正月，公败齐师于长勺”，夏六月，“公败宋师于乘丘”之属无异者，时於丧事无薄故也。然则公败邾娄者，为哀姜复雠也。若然，案庄九年“及齐师战于乾时”，亦是为桓公复雠于齐，经不言公，此言公者，彼传云“此复雠于大国，曷为使微者？公也。公则曷为不言公？不与公复雠也。曷为不与公复雠？复雠者在下也”，注云“时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也”。然则此言公者，本出公意故也。<br/><br/>　<br/><br/>　　冬，十月，壬午，公子友帅师，败莒师于犁，获莒挐。莒挐者何？莒大夫也。莒无大夫，此何以书？大季子之获也。何大乎季子之获？据获人当坐。○于犁，力知反，又力兮反，《左氏》作“郦”。莒挐，女居反，一音女加反；一本作“茹”音同。<br/><br/>　　[疏]“莒挐者何”。<br/><br/>　　○解云：欲言莒君，经不称子；欲言大夫，莒无大夫，故执不知问。<br/><br/>　<br/><br/>　　季子治内难以正，谓拒庆父。○内难，乃旦反，下同。御外难以正。其御外难以正奈何？公子庆父弑闵公，走而之莒，莒人逐之，将由乎齐，齐人不纳。却，反舍于汶水之上，使公子奚斯入请。季子曰：“公子不可以入，入则杀矣。”义不可见贼而不杀。<br/><br/>　　[疏]“将由乎齐”。<br/><br/>　　○解云：欲从齐而自安矣。○“舍于汶水之上”。<br/><br/>　　○解云：旧本皆作“洛”，误也。何者？今齐鲁之间有汶无洛也。<br/><br/>　<br/><br/>　　奚斯不忍反命于庆父，自南涘，涘，水涯。涘，音俟。○北面而哭。时庆父自汶水之北。庆父闻之曰：“嘻！嘻，发痛语首之声。○嘻，许其反。<br/><br/>　　[疏]注“嘻发”至“之声”。解云：谓发心自痛伤，而以嘻为语之首也。此奚斯之声也。诺已。”诺已，皆自毕语。<br/><br/>　<br/><br/>　　[疏]注“诺巳，皆自毕语”。<br/><br/>　　○解云：犹似今人云休，一生罢去已，自毕竟之辞，故云自毕语矣。毕作“卑”字，误耳。<br/><br/>　<br/><br/>　　曰：“吾不得入矣。”於是抗辀经而死。辀，小车辕，冀州以北名之云尔。○辀，音竹由反，车辕也。<br/><br/>　　[疏]“於是”至“而死”。<br/><br/>　　○解云：郑氏云“庆父辀死”者，正取此文。<br/><br/>　<br/><br/>　　莒人闻之曰：“吾巳得子之贼矣。”以求赂乎鲁，鲁时虽缓追，犹外购求之。○购，古豆反。鲁人不与，为是兴师而伐鲁。故与季子获之。季子待之以偏战。传云尔者，善季子忿不加暴，得君子之道。<br/><br/>　　[疏]注“传云”至“之道”。<br/><br/>　　○解云：此待之以偏战者，即经书败文是也。败者，内战文耳。莒人可忿，而能结日偏战。偏战，是其不加暴之义，故得君子之道。<br/><br/>　<br/><br/>　　十有二月，丁巳，夫人氏之丧至自齐。夫人何以不称姜氏？据薨于夷称姜氏。经有氏，不但问不称姜，并言氏者，嫌据夫人妇姜，欲使去氏。○去，起吕反。<br/><br/>　　[疏]注“经有”至“去氏”。<br/><br/>　　○解云：夫人妇姜之文，即宣元年“三月，遂以夫人妇姜至自齐”是也。<br/><br/>　<br/><br/>　　贬，曷为贬？据薨于夷不贬。与弑公也。与庆父共弑闵公。○与杀，音预，又如字；下申志反。<br/><br/>　　[疏]注“与庆”至“闵公”。<br/><br/>　　○解云：不言子般者，据成君言之，省文。<br/><br/>　<br/><br/>　　然则曷为不於弑焉贬？据酖牙於卒时贬。<br/><br/>　　[疏]注“据酖”至“时贬”。<br/><br/>　　○解云：即庄三十二年“公子牙卒”，传云“何以不称弟？杀也”是。传言杀者，言由其见杀贬之矣。<br/><br/>　<br/><br/>　　贬必於重者，莫重乎其以丧至也。刑人于市，与众弃之，故必於臣子集迎之时贬之。所以明诛得其罪，因正王法所加，臣子不得以夫人礼治其丧也。贬置氏者，杀子差轻於杀夫，别逆顺也。致者，从书薨，以常文录之。言自齐者，顺上以归文。○差，初卖反，又初佳反。别，彼列反。<br/><br/>　　[疏]注“刑人”至“弃之”。解云：《礼记》文。<br/><br/>　　○注“所以”至“丧也”。<br/><br/>　　○解云：季子之逸庆父，齐桓之讨哀姜，二义相违，而皆善之者，诛不辟亲。王者之道，亲亲相隐，古今通式。然则齐桓之讨哀姜，得伯者之义；季子之纵庆父，因狱有所归，遂申亲亲之恩，义各有途，不可为难矣。<br/><br/>　　○注“贬置氏者”。<br/><br/>　　○解云：谓贬而置其氏矣。○“杀子”至“顺也”。<br/><br/>　　○解云：言杀子差轻於杀夫者，欲道庄元年“夫人孙于齐”，姜氏并去者，正犹杀夫罪重故也。言别逆顺者，言杀夫之逆，甚於杀子，二事相对而言之，不谓哀姜杀子得为顺，是以晋侯、宋公杀世子，皆直称君而甚之。<br/><br/>　　○注“致者”至“录之”。<br/><br/>　　○解云：谓不书杀而书薨作常文，是以於归亦作常文录之。若公之丧至自齐，至自乾侯之属。<br/><br/>　　○注“言自”至“归文”。<br/><br/>　　○解云：其实从夷来，而言至自齐，正以上文云“薨於夷，齐人以归”，故言至自齐顺之。<br/><br/>　<br/><br/>　　二年，春，王正月，城楚丘。孰城之？据内城不月，故问之。<br/><br/>　　[疏]注“据内”至“问之”。<br/><br/>　　○解云：内城不月者，即隐七年“夏，城中丘”；襄十九年冬，“城西郛”之属是也。其内城有在日月下者，皆不蒙日月。<br/><br/>　<br/><br/>　　城卫也。曷为不言城卫？据无迁文以言城，故当言城卫。<br/><br/>　　[疏]注“据无”至“城卫”。<br/><br/>　　○解云：旧本“曷为”之下，有“不言”二字，今无者，脱也。言以前之经，未有迁卫于楚丘之文，今此城之，固当言城卫，不应言城楚丘，故难之。固字亦有作“故”字者，言由是之故，当言城卫。<br/><br/>　<br/><br/>　　灭也。孰灭之？盖狄灭之。以上有狄入卫。<br/><br/>　　[疏]“灭也”。<br/><br/>　　○解云：言正由是时卫国巳灭，故不得言卫矣。<br/><br/>　　○注“以上有狄入卫”。<br/><br/>　　○解云：即闵二年冬，“狄入卫”是也。<br/><br/>　<br/><br/>　　曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？据不出主名，见桓公德优不待之，又不独书齐，实诸侯也。○为桓，于伪反，下“为桓”、“曷为”、注“深为”同。见桓，贤遍反，下传“荀息见”并注同。桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。复发传者，君子乐道人之善也。不系卫者，明去卫而国楚丘，起其迁也。不书迁与救次者，深为桓公讳。使若始时尚仓卒有所救，其后晏然无干戈之患，所以重其任而厚责之。主书者，起文从实也。○复，扶又反。卒，寸忽反。<br/><br/>　　[疏]注“不系”至“迁也”。<br/><br/>　　○解云：欲决襄十年冬“戍郑虎牢”，系郑矣。<br/><br/>　　○注“不书”至“责之”。<br/><br/>　　○解云：正决元年经“次于聂北，救邢”，“邢迁于陈仪”之文。<br/><br/>　　○注“主书”至“实也”。<br/><br/>　　○解云：谓经文虽不与，当从其实理而与之。<br/><br/>　<br/><br/>　　夏，五月，辛巳，葬我小君哀姜。哀姜者何？庄公之夫人也。诛当绝，不当以夫人礼书葬。书葬者，正齐桓讨贼，辟责内雠齐。<br/><br/>　　[疏]“哀姜者何”。<br/><br/>　　○解云：欲言其妾，经书小君；欲言適妻，与夫别谥，故执不知问。<br/><br/>　　○注“诛当”至“雠齐”。<br/><br/>　　○解云：即元年“夫人氏之丧”不言姜者，是其诛文也。上既诛之，即当合绝，不以夫人之礼书葬，而书葬者，欲正齐桓讨得其贼故也。而言辟责内雠齐者，《公羊》之例，君弑贼不讨，不书其君葬，责臣子不讨贼，令君丧无所系矣。今若不书葬，即似责鲁臣子不讨齐桓，故言正齐桓讨贼，辟责内雠齐耳。<br/><br/>　<br/><br/>　　虞师、晋师灭夏阳。虞，微国也，曷为序乎大国之上？据称师有加文，知不主会。○夏阳，《左氏》作“下阳”。<br/><br/>　　[疏]注“据称”至“主会”。<br/><br/>　　○解云：即隐五年秋，“邾娄人、郑人伐宋”，注云“邾娄小国，序上者，主会也”。然则邾娄小国，称人无加文，而得序于郑上者，正由主会故也。今虞为小国而得称师，是有加文，则知序于晋上者，不为主会。既不为主会，而在大国之上，故难之。知称师为加文者，正以小国例不得称师。其称师者，乃是大国将卑师众之称故也。<br/><br/>　<br/><br/>　　使虞首恶也。曷为使虞首恶？据楚人、巴人灭庸不使邑首恶。<br/><br/>　　[疏]注“据楚人”至“首恶”。<br/><br/>　　○解云：即文十六年秋，“楚人、秦人、巴人灭庸”是。案彼经有秦人，而不言之者，直取巴为小国，不序在上之意，故省文。<br/><br/>　<br/><br/>　　虞受赂，假灭国者道，以取亡焉。其受赂奈何？献公朝诸大夫而问焉，曰：“寡人夜者寝而不寐，其意也何？”诸大夫有进对者曰：“寝不安与？其诸侍御有不在侧者与？”献公不应。荀息进曰：“虞郭见与？犹曰：虞郭岂见於君之心乎？荀息素知献公欲伐此二国，故云尔。○安与，音馀，下“者与”、“见与”同。应，应对之应。郭，音虢，又如字，注及下同。<br/><br/>　　[疏]“寝不”至“者与”。<br/><br/>　　○解云：言直置寝自不安与？为侍御之人有不在侧者与？其诸，盖为辞矣。故桓六年传云“公羊子曰‘其诸以病桓与’”，彼注云“其诸，辞也”。则知《论语》云“其诸异乎人之求之欤者”者，诸亦为辞矣。<br/><br/>　<br/><br/>　　献公揖而进之，以手通指曰揖。<br/><br/>　　[疏]注“以手通指曰揖”。<br/><br/>　　○解云：盖谓揖而招之，言用拱揖，并招引近巳，若文七年传云“眣晋大夫使与公盟”，彼注云“以目通指曰眣”。眣，大结反，又丑乙反。<br/><br/>　<br/><br/>　　遂与之入而谋曰：“吾欲攻郭，则虞救之；攻虞，则郭救之，如之何？原与子虑之。”荀息对曰：“君若用臣之谋，则今日取郭，而明日取虞尔，君何忧焉？”献公曰：“然则奈何？”荀息曰：“请以屈产之乘，屈产，出名马之地。乘，备驷也。○屈，贝物反。之乘，绳证反，注及下同。<br/><br/>　　[疏]注“屈产”至“驷也”。<br/><br/>　　○解云：谓屈产为地名，不似服氏谓产为产生也。<br/><br/>　<br/><br/>　　与垂棘之白璧，垂棘，出美玉之地。玉以尚白为美。○棘，一本作“蕀”音同。往，必可得也。则宝出之内藏，藏之外府；如虞可得，犹外府藏也。○内藏，才浪反，注同。<br/><br/>　　[疏]注“如虞”至“藏也”。解云：本藏下有“之”字。<br/><br/>　<br/><br/>　　马出之内厩，系之外厩尔，君何丧焉？献公曰：“诺。虽然，宫之奇存焉，如之何？”荀息曰：“宫之奇，知则知矣，君欲言其知，实知也。○厩，九又反。丧，息浪反。知则，音智，下及注同。虽然，虞公贪而好宝，见宝，必不从其言。请终以往。”於是终以往。虞公见宝，许诺。宫之奇果谏：“记曰：‘唇亡则齿寒。’记，史记也。○好，呼报反。<br/><br/>　　[疏]“虞公贪而好宝”。<br/><br/>　　○解云：谓立性贪贿，於宝甚也。○“请终以往”。<br/><br/>　　○解云：请君终竟赍宝马以往，不欲令其难之。<br/><br/>　<br/><br/>　　虞郭之相救，非相为赐。赐，犹惠也。则晋今日取郭，而明日虞从而亡尔，君请勿许也。”虞公不从其言，终假之道以取郭。明郭非虞不灭，虞当坐灭人。<br/><br/>　　[疏]注“明郭”至“灭人”。<br/><br/>　　○解云：欲道序虞于晋上，令其首恶之义也。<br/><br/>　<br/><br/>　　还，四年，反取虞。还复往，故言反。<br/><br/>　　[疏]“还，四年，反取虞”。<br/><br/>　　○解云：言晋人灭郭还归，其四年反往灭虞矣。<br/><br/>　<br/><br/>　　虞公抱宝牵马而至，荀息见曰：“臣之谋何如？”献公曰：“子之谋则巳行矣，宝则吾宝也，虽然，吾马之齿亦巳长矣。”盖戏之也。以马齿长戏之，喻荀息之年老。传极道此者，以终荀息、宫之奇言，且以为戒，又恶献公不仁，以灭人为戏谑也。晋至此乃见者，著晋、楚俱大国，后治同姓也。以灭人见义者，比楚先治大恶，亲疏之别。○牵马，本又作“掔”，音同。巳长，丁丈反，注同。恶，乌路反。谑，许略反。别，彼列反。<br/><br/>　　[疏]注“以马”至“谑也”。<br/><br/>　　○解云：言虽有谋，年老必昏耄不任使，故言，盖戏之。<br/><br/>　　○注“晋至”至“姓也”。<br/><br/>　　○解云：即庄十年“秋，九月，荆败蔡师于莘，以蔡侯献舞归”，是先书楚小恶而治之也。以前不见晋之小恶者，后治同姓故也。<br/><br/>　　○注“以灭”至“之别”。<br/><br/>　　○解云：以前楚灭穀、邓不书之，而先书此晋灭夏阳者，先治同姓之大恶，欲见骨肉之亲，大则诛，小则隐，故言亲疏之别耳。<br/><br/>　<br/><br/>　　夏阳者何？郭之邑也。曷为不系于郭？国之也。曷为国之？君存焉尔。<br/><br/>　　[疏]“夏阳者”。<br/><br/>　　○解云：欲言是国，天下未有；欲言是邑，而不系国，故执不知问。<br/><br/>　<br/><br/>　　秋，九月，齐侯、宋公、江人、黄人盟于贯泽。江人、黄人者何？远国之辞也。桓公德盛，不嫌使微者，知以远国辞称人。○贯泽，古乱反，二传无“泽”字。<br/><br/>　　[疏]“江人、黄人者何”。<br/><br/>　　○解云：欲言是君，经不称子；欲言微者，得敌齐侯，故执不知问。<br/><br/>　<br/><br/>　　远国至矣，则中国曷为独言齐、宋至尔？大国言齐、宋，远国言江、黄，则以其馀为莫敢不至也。晋、大于宋，不序晋、而序宋者，时实晋、楚之君不至，君子成人之美，故褒益以为遍至之辞，所以奖夫霸功而勉盛德也。江、黄附从霸者当进，不进者，方为徧至之辞。○徧至，音遍，下同。<br/><br/>　　[疏]注“江黄”至“进者”。<br/><br/>　　○解云：怪其不称爵矣。<br/><br/>　　○注“方为徧至之辞”。<br/><br/>　　○解云：言方为徧至之辞，故直以远国辞称人，若进而称爵，无以见徧至之义。<br/><br/>　<br/><br/>　　冬，十月，不雨。何以书？记异也。说与前同。<br/><br/>　　[疏]注“说与前同”。<br/><br/>　　○解云：即庄三十一年“冬，不雨”，传云“何以书？记异也”，彼注云“京房《易传》曰：‘旱异者，旱久而不害物也。斯禄去公室，福由下作，故阳虽不施，而阴道独行，以成万物也’。先是比筑三台，庆牙专政之应”今此亦是僖公喜於得立，委任陪臣，不恤政事，故有此罚耳，故言说与前同。<br/><br/>　<br/><br/>　　楚人侵郑。<br/><br/>　　三年，春，王正月。不雨。<br/><br/>　　夏，四月，不雨。何以书？记异也。太平一月不雨即书，《春秋》乱世一月不雨，未害物，未足为异，当满一时乃书。一月书者，时僖公得立，欣喜不恤庶众，比致三年，即能退辟正殿，饬过求巳，循省百官，放佞臣郭都等，理冤狱四百馀人，精诚感天，不雩而得澍雨，故一月即书，善其应变改政。旱不从上发传者，著人事之备积於是。○太平，音泰。饬过，音敕，下同。冤，於元反。澍，之树反。其应，应对之应，后灾祥之应皆放此。<br/><br/>　　[疏]注“太平”至“即书”。<br/><br/>　　○解云：正以大平之时，阴阳和调，若一用不雨，足以为异，故知然也。<br/><br/>　　○注“当满”至“即书”。<br/><br/>　　○解云：即庄三十一年多不雨，传云“何以书？记异”是也。<br/><br/>　　○注“比致三年”。<br/><br/>　　○解云：即上二年“冬，十月，不雨”三年“春，王正月，不雨。夏，四月，不雨”是也。<br/><br/>　　○注“即能”至“澍雨”。<br/><br/>　　○解云：皆《感精符》文。<br/><br/>　　○注“故一月即书”。<br/><br/>　　○解云：即去年“十月，不雨”，今年“正月，不雨。夏，四月，不雨”是也。<br/><br/>　　○注“不从上发传”。<br/><br/>　　○解云：即上二年“十月，不雨”之下，巳发云“何以书？记异也”，今不从其例，而又发之者，欲著人事之备积于是故也。<br/><br/>　<br/><br/>　　徐人取舒。其言取之何？据国言灭。<br/><br/>　　[疏]注“据国言灭”。<br/><br/>　　○解云：即庄十年“齐师灭谭”，十三年“齐人灭遂”之属是也。<br/><br/>　<br/><br/>　　《易》也。易者，犹无守御之备。不为桓讳者，剌其不救也。○易，以豉反，注同。为，于伪反。<br/><br/>　　[疏]注“不为”至“救也”。解云：决上元年二年狄灭邢、卫，皆为桓公讳，下书其灭也。<br/><br/>　<br/><br/>　　六月，雨。其言六月雨何？据上得雨不书。<br/><br/>　　[疏]注“据上得雨不书”。<br/><br/>　　○解云：即十二年十一月、十二月，三年二月、三月、五月之属，皆不书不雨，是其得雨故也。<br/><br/>　<br/><br/>　　上雨而不甚也。所以详录贤君精诚之应也。僖公饬过求巳，六月澍雨；宣公复古行中，其年穀大丰，明天人相与报应之际，不可不察其意。<br/><br/>　　[疏]注“宣公”至“大丰”。<br/><br/>　　○解云：谓宣十五年“初税亩”，其冬蝝生，宣公受过变寤，明年复古行中，十六年“冬，大有年”是也。<br/><br/>　　○注“明天”至“其意”。<br/><br/>　　○解云：谓人行德，天报之福；人行恶，天报之祸，两令相及，故言之际矣。<br/><br/>　<br/><br/>　　秋，齐侯、宋公、江人、黄人会于阳穀。此大会也，曷为末言尔？末者，浅耳，但言会，不言盟。据贯泽言盟。<br/><br/>　　[疏]“此大会也，曷为末言尔”。<br/><br/>　　○解云：上二年“齐侯、宋公、江人、黄人盟于贯泽”，传云“大国言齐、宋，远国言江、黄，则以其馀为莫敢不至也”。此经亦书“齐侯、宋公、江人、黄人”，故弟子言“此大会也”以难之。<br/><br/>　　○注“据贯泽言盟”者。<br/><br/>　　○解云：谓贯泽亦大会言盟，故据之。<br/><br/>　<br/><br/>　　桓公曰：“无障谷，无障断川谷，专水利也。水注川曰溪，注溪曰谷。○障，之亮反，一音章，注同。断，丁管反。溪，口兮反。<br/><br/>　　[疏]注“水注”至“曰谷”。<br/><br/>　　○解云：《释水》文。李巡云“水出于山入於川为谿，水相属曰谷”是。<br/><br/>　<br/><br/>　　无贮粟，有无当相通。○贮，中吕反。无易树子，树立本正，辞无易本正当立之子。无以妾为妻。此四者，皆时人所患。时桓公功德隆盛，诸侯咸曰：“无言不从，曷为用盟哉！”故告誓而巳。<br/><br/>　　冬，公子友如齐莅盟。莅盟者何？往盟乎彼也。犹曰往盟於齐。莅，临也。时国齐都盟，主国主名不出者，《春秋》王鲁，故言莅以见王义，使若王者遣使临诸侯盟，饬以法度。○莅，音利，又音类，注同。以见，贤遍反，下同。遣使，所吏反。<br/><br/>　　[疏]“莅盟者何”。<br/><br/>　　○解云：欲言誓盟，例不言莅；欲言非盟，而书盟见经，故执不知问。<br/><br/>　<br/><br/>　　其言来盟者何？来盟于我也。此亦因鲁都以见王义，使若来之京师盟，白事于王，不加莅者，来就鲁，鲁巳尊矣。<br/><br/>　　[疏]“来盟者何”。<br/><br/>　　○解云：即文十五年春，“宋司马华孙来盟”；宣七年“春，卫侯使孙良夫来盟”之属是也。但此经既有莅盟之文，故引来盟以对之。<br/><br/>　　○注“不加”至“尊矣”。<br/><br/>　　○解云：正以上经言莅者，见尊鲁为王之义。今此来盟者，巳是就鲁之文，足见尊鲁矣，何劳言莅以见之乎？若其加莅，宜直云莅孙良夫盟也。<br/><br/>　<br/><br/>　　楚人伐郑。<br/><br/>　　四年，春，王正月。公会齐侯、宋公、陈侯、卫侯、郑伯、许男、曹伯侵蔡，蔡溃。溃者何？下叛上也。国曰溃，邑曰叛。不与诸侯溃之为文，重出蔡者，侵为加蔡举，溃为恶蔡录，义各异也。月者，善义兵也。溃例月，叛例时。○蔡溃，户内反，下及注同。重，直用反。恶蔡，乌路反，下“恶其专”并六年注同。<br/><br/>　　[疏]“溃者何”。<br/><br/>　　○解云：侵者浅辞，溃者深辞，二者并书，故执不知问。○“国曰溃”。<br/><br/>　　○解云：即此及文三年春正月“沈溃”之属是也。○“邑曰叛”。<br/><br/>　　○解云：即襄二十六年“卫孙林父入于戚以叛”；定十三年“秋，晋赵鞅入于晋阳以叛。冬，晋荀寅”等，“入于朝歌以叛”之属是也。<br/><br/>　　○注“月者，善义兵”。<br/><br/>　　○解云：正以侵伐例时故也。<br/><br/>　　○注“溃例月”。<br/><br/>　　○解云：即此经书正月，文三年“沈溃”书正月是也。成九年经云“庚申，莒溃”，彼注云“日者，录责中国无信，同盟不能相救，至为夷狄所溃”是也。<br/><br/>　　○注“叛例时”。<br/><br/>　　○解云：即晋赵鞅书秋，荀寅书冬之属是也。<br/><br/>　<br/><br/>　　遂伐楚，次于陉。其言次于陉何？据召陵侵楚不言次，来盟不言陉。○陉，音刑。召陵，上照反，下文同。<br/><br/>　　[疏]注“据召”至“言次”。<br/><br/>　　○解云：即定四年“三月，公会刘子、晋侯”巳下“于召陵，侵楚”是也。<br/><br/>　　○注“来盟不言陉”。<br/><br/>　　○解云：即下文夏“楚屈完来盟于召陵”是也。<br/><br/>　<br/><br/>　　有俟也。孰俟？俟屈完也。时楚强大，卒暴征之，则多伤士众。桓公先犯其与国，临蔡，蔡溃，兵精威行，乃推以伐楚，楚惧，然后使屈完来受盟，脩臣子之职，不顿兵血刃，以文德优柔服之，故详录其止次待之，善其重爱民命，生事有渐，故敏则有功。○屈，居勿反。卒，寸忽反。<br/><br/>　　[疏]注“善其”至“有功”。<br/><br/>　　○解云：言“上事有渐”者，即先犯于蔡，乃遂伐楚是也。言敏则有功者，敏，审也。言举事敏审则有成功矣。<br/><br/>　<br/><br/>　　夏，许男新臣卒。不言卒师者，桓公师无危。不月者，为下盟，去月方见大信。○为，于伪反，下“为桓公”同。去，起吕反。见，贤遍反。<br/><br/>　　[疏]注“不言”至“无危”。<br/><br/>　　○解云：决成十三年“曹伯庐卒于师”之属，皆以其有危，故言于师矣。<br/><br/>　　○注“不月”至“大信”。解云：正以庄二十三年“冬，十有一月，曹伯射姑卒”。然则许与曹等，而不月者，若会盟之例，大信者时，若不去月，恐其盟不为大信故也。<br/><br/>　<br/><br/>　　楚屈完来盟于师，盟于召陵。屈完者何？楚大夫也。何以不称使？据陈侯使袁侨如会。○侨，其骄反，一本作“骄”，音同。<br/><br/>　　[疏]“屈完者何”。<br/><br/>　　○解云：欲言楚子，经不书爵；欲言大夫，文不言使，故执不知问。<br/><br/>　　○注“据陈”至“如会”。<br/><br/>　　○解云：即襄三年“六月，公会单子、晋侯”巳下，“同盟于鸡泽。陈侯使袁侨如会”是也。<br/><br/>　<br/><br/>　　尊屈完也。曷为尊屈完？据陈侯使袁侨如会，不尊之。以当桓公也。增倍使若得其君，以醇霸德，成王事也。<br/><br/>　　[疏]注“增倍”至“其君”。<br/><br/>　　○解云：倍，读如陪益之陪矣。<br/><br/>　　○注“以醇”至“事也”。<br/><br/>　　○解云：即下传云“桓公救中国而攘夷狄，卒怗荆，以此为王者之事也”。<br/><br/>　<br/><br/>　　其言盟于师，盟于召陵何？据戊寅叔孙豹及诸侯之大夫，及陈袁侨盟，不举会与地。<br/><br/>　　[疏]注“据戊寅”至“与地”。<br/><br/>　　○解云：在襄三年夏也。彼经不言陈袁侨来盟于会，盟于鸡泽，与此异，故难之。<br/><br/>　<br/><br/>　　师在召陵也。时喜得屈完来服於陉，即退次召陵，与之盟，故言盟于师，盟于召陵。师在召陵，则曷为再言盟？据齐侯使国佐如师，已酉，及国佐盟于袁娄，俱从地，不再言盟。<br/><br/>　　[疏]注“据齐”至“言盟”。解云：在成二年秋。言俱从地者，谓国佐从晋于袁娄也。喜服楚也。孔子曰：“书之重，辞之复，呜呼！不可不察，其中必有美者焉。”○重，直用反，又直容反。之复，扶又反，年末“乃复”同，又音福。<br/><br/>　<br/><br/>　　[疏]注“孔子曰”至“美者焉”。<br/><br/>　　○解云：《春秋说》文。<br/><br/>　<br/><br/>　　何言乎喜服楚？据服蔡无喜文。<br/><br/>　　[疏]注“据服蔡无喜文”。解云：即上“侵蔡，蔡溃”是也。<br/><br/>　<br/><br/>　　楚有王者则后服，桓公行霸，至是乃服楚。无王者则先叛。桓公不脩其师，先叛盟是也。<br/><br/>　　[疏]注“桓公”至“是也”。<br/><br/>　　○解云：即下经云“八月，公至自伐楚”，传云“楚巳服矣，何以致伐？楚叛盟也”，彼注云“为桓公不脩其师，而执涛涂故也”者是。<br/><br/>　<br/><br/>　　夷狄也，而亟病中国。数侵灭中国。○亟，去冀反。数，音朔。<br/><br/>　　[疏]注“数侵灭中国”。<br/><br/>　　○解云：即庄二十八年“秋，荆伐郑”者，是其数侵中国之文。其数灭中国者，即灭邓、穀之属是也。而经不书者，后治夷狄故也。<br/><br/>　<br/><br/>　　南夷与北狄交，南夷，谓楚灭邓、穀，伐蔡、郑。北夷，谓狄灭邢、卫，至于温，交乱中国。<br/><br/>　　[疏]注“南夷”至“蔡郑”。<br/><br/>　　○解云：楚灭邓、穀不书，而此言者，正以上桓七年“夏，穀伯绥来朝。邓侯吾离来朝”，传云“皆何以名？失地之君也”，故知之。伐蔡、郑者，谓蔡、郑服从楚，即上经齐侯“侵蔡、蔡溃”，“遂伐楚”者，盖是蔡为楚之属矣。其郑为楚属者，盖见庄十五年“郑人侵宋”，十六年“夏，宋人、齐人、卫人伐郑”之文也，何者？庄十五年时，正是桓公为霸，宋为齐属而郑侵之，岂不从楚故也？庄十六年齐人助宋伐之，岂不怒乎其从楚而侵宋也？盖于时郑人又服于齐，是以十六年“秋，荆伐郑”，故此作注云蔡、郑矣。<br/><br/>　　○注“北夷”至“中国”。<br/><br/>　　○解云：狄灭邢、卫，在闵元年、二年。狄灭温，在僖十年。温言至于者，以其在后，故言至于，僖十年文灭温也。或者温是圻内之国，去京师近，故言至于矣。<br/><br/>　<br/><br/>　　中国不绝若线。线，缝帛缕。以喻微也。○线，思贱反。桓公救中国，存邢、卫是也。而攘夷狄，攘，却也。北伐山戎是也。○攘，如羊反，却也。卒怗荆，卒，尽也。怗，服也。荆，楚也。○怗，他协反，一本作“贴”，服也。刘兆同，《广雅》云“静也”，《玉篇》又丁簟反，一本作“拈”，或音章贬反。以此为王者之事也。言桓公先治其国以及诸夏，治诸夏以及夷狄，如王者为之，故云尔。其言来何？据陈袁侨如会不言来。与桓为主也。以从内文，知与桓公为天下霸主。前此者有事矣，谓城邢、卫是也。<br/><br/>　　[疏]注“谓城邢，卫是也”。<br/><br/>　　○解云：即上元年夏六月，“齐师、宋师、曹师城邢”；二年“春，王正月，城楚丘。孰城？城卫也”是。<br/><br/>　<br/><br/>　　后此者有事矣。谓城缘陵是也。<br/><br/>　　[疏]注“谓城缘陵是也”。<br/><br/>　　○解云：即下十四年“春，诸侯城缘陵”是也。<br/><br/>　<br/><br/>　　则曷为独於此焉？与桓公为主，序绩也。序，次也。绩，功也。累次桓公之功德，莫大於服楚，明德及强夷最为盛。<br/><br/>　　齐人执陈袁涛涂。涛涂之罪何？辟军之道也。其辟军之道奈何？涛涂谓桓公曰：“君既服南夷矣，何不还师滨海而东，服东夷，且归？”滨，涯也。顺海涯而东也。东夷，吴也。从召陵东归，不经陈，而趋近海道，多广泽水草，军所便也。○涛，徒刀反。辟，匹亦反，又音避，下同。滨，音宾。涯，五佳反。近，附近之近。便，婢面反。<br/><br/>　　[疏]注“而趋近海道”。<br/><br/>　　○解云：趋犹乡也，谓乡近海之道也。<br/><br/>　<br/><br/>　　桓公曰：“诺。”於是还师滨海而东，大陷于沛泽之中。草棘曰沛，渐洳曰泽。○沛泽，音贝，又普贝反，草棘曰沛，斩洳曰泽。斩，子廉反。洳，人庶反。<br/><br/>　　[疏]注“草棘”至“曰泽”者。解云：《尔雅》无文也。<br/><br/>　<br/><br/>　　顾而执涛涂。时涛涂与桓公俱行。执者曷为或称侯，或称人？称侯而执者，伯讨也；言有罪，方伯所宜讨。<br/><br/>　　[疏]“执者曷为或称侯”。<br/><br/>　　○解云：即下二十八年“晋侯执曹伯畀宋人”，成十五年“晋侯执曹伯归之于京师”之属是也。<br/><br/>　<br/><br/>　　称人而执者，非伯讨也。此执有罪，何以不得为伯讨？古者周公，东征则西国怨，西征则东国怨。此道黜陟之时也。《诗》云：“周公东征，四国是皇。”<br/><br/>　　[疏]注“此道”至“时也”。解云：正以诸典不见周公西讨之文故也。<br/><br/>　<br/><br/>　　桓公假涂于陈而伐楚，则陈人不欲其反由己者，师不正故也。故令涛涂有此言。○令，力呈反。不脩其师而执涛涂，古人之讨，则不然也。以己所招而反执人，古人所不为也。凡书执者，恶其专执。<br/><br/>　　[疏]注“凡书”至“专执”。<br/><br/>　　○解云：言虽有罪，方伯所宜讨，要须白天子，乃可执之。<br/><br/>　<br/><br/>　　秋，及江人、黄人伐陈。<br/><br/>　　八月，公至自伐楚。楚巳服矣，何以致伐？楚叛盟也。为桓公不脩其师，而执涛涂故也。月者，凡公出满二时月，危公之久。<br/><br/>　　[疏]“秋及”至“伐陈”。<br/><br/>　　○解云：内之微者矣。○“楚巳”至“致伐”。<br/><br/>　　○解云：庄六年传云“得意致会，不得意致伐”。今此楚巳服而致伐，故难之。<br/><br/>　　○注“凡公”至“之久”。<br/><br/>　　○解云：即此僖公春去秋乃还，而云“八月，公至自伐楚”；又襄二十八年冬，“公如楚”；二十九年“夏，五月，公至自楚”之属，皆是危而久之。久字亦有作“之”字者。案庄五年“冬，公会齐人”巳下“伐卫”，至六年“秋，公至自伐卫”，兵历四时而不月者，彼注云“久不月者，不与伐天子也，故不为危录之”者是。<br/><br/>　<br/><br/>　　葬许缪公。得卒葬於所传闻世者，许大小次曹，故卒少在曹后。○传，丈专反。<br/><br/>　　[疏]注“得卒”至“曹后”。<br/><br/>　　○解云：所传闻之世，微国卒葬例不录之。今许得书葬，故须注解也，何者？正以曹、许虽非大国，亦非微，故得录见也。知许大小次曹后者，案僖五年夏，“公及齐侯、宋公、陈侯、卫侯、郑伯、许男、曹伯会王世子于首戴”，许在曹上者，正是会盟之序，皆是主会次之，非孔子之意，未必得其正，故何氏不以为妨矣。若然，案昭十二年传云“《春秋》之信史也，其序则齐桓、晋文”，彼注云“唯齐桓、晋文，会能以德优劣、国大小相次序”；传文云“其会则主会者为之也”，彼注云“非齐桓、晋文，则如主会者为之，虽优劣大小相越，不改更信史也”；又云“其词则有罪焉尔”，彼注云“丘，孔子名。其贬绝讥剌之辞有所失者，是丘之罪”。然则首戴之会，正是齐桓为伯之，时而云许在曹上，皆是主会者次之，未必得其正者，案下五年之会注云“世子所以会者，时桓公德衰，诸侯背叛，故上假王世子，示以公义”。然则桓公德衰，故曹在许下，仍自不妨小于曹，则知昭十二年传云“其序，则齐桓、晋文”者，据其盛时大叛言耳。<br/><br/>　<br/><br/>　　冬，十有二月，公孙慈帅师会齐人、宋人、卫人、郑人、许人、曹人侵陈。月者，剌桓公不脩其师，因见患诳，不内自责，乃复加人以罪。○慈，《左氏》作“兹”。“诳”，九况反。<br/><br/>　　[疏]注“月者”至“以罪”。○称云：正以侵伐例时，今此书月，故须注解也。言因见患诳者，言因是不脩其师之故，而为陈之所苦患，遂为所调诳矣<br/><br/>　<br/><br/>　　五年，春，晋侯杀其世子申生。曷为直称晋侯以杀？据郑杀其大夫申侯称国也。续问以杀者，问杀所称例尔，非谓晋侯不当称国爵也。<br/><br/>　　[疏]注“据郑”至“例尔”。<br/><br/>　　○解云：即不七年夏，“郑杀其大夫申侯”是也。<br/><br/>　　○注“非谓”至“爵也”。<br/><br/>　　○解云：若直问曷为直称晋侯，即嫌时不合称晋侯，传须云以杀，明其但怪何故称晋侯以杀耳。<br/><br/>　<br/><br/>　　杀世子母弟直称君者，甚之也。甚之者，甚恶杀亲亲也。《春秋》公子贯於先君，唯世子与母弟以今君录，亲亲也。今舍国体直称君，知以亲亲责之。○舍，音舍。<br/><br/>　　[疏]注“今舍国体”。<br/><br/>　　○解云：谓不直言晋杀申生也。<br/><br/>　<br/><br/>　　杞伯姬来朝其子。其言来朝其子何？据微者不当书朝。连来者，内辞也。与其子来者，问为直来乎？为下朝出？○为下，于伪反。<br/><br/>　　[疏]注“据微”至“书朝”。<br/><br/>　　○解云：即隐十一年传云“诸侯来曰朝，大夫来曰聘”是也。<br/><br/>　　○注“连来”至“朝出”。<br/><br/>　　○解云：直来者，即庄二十七年“冬，杞伯姬来”，传云“其言来何？直来曰来”，注云“直来，无事而来”是也。今此传又何故不云其言朝其子何，而连来问之者，欲问伯姬来者，为是无事而来，为是有事言来者，为是朝其子而出之。<br/><br/>　<br/><br/>　　内辞也。与其子俱来朝也。因其与子俱来。礼，外孙初冠，有朝外祖之道，故使若来朝其子，以杀直来之耻，所以辟教戒之不明也。微，无君命，言朝者，明非实。○冠，古乱反。<br/><br/>　　[疏]注“礼外”至“之道”。解云：正以《士冠礼》，冠讫，见于母，见于兄弟，入见于姑妹，“乃易服，玄冠玄端爵韡，奠挚，见于君，遂以挚见于乡大夫、乡先生”，郑氏云“易服，不朝服者，非朝事也。挚，雉也。乡先生，乡中老人，为卿大夫致仕者”，然先生犹尚见之，况其外祖乎？故言外孙初冠有朝外祖之道。<br/><br/>　　○注“微无”至“非实”。<br/><br/>　　○解云：正见桓九年“曹伯使其世子射姑来朝”，彼言使来朝，则有君命，今既是微人，复不言使，而经书来朝，明其非实也。<br/><br/>　<br/><br/>　　夏，公孙慈如牟。○牟，莫侯反。<br/><br/>　　公及齐侯、宋公、陈侯、卫侯，郑伯，许男，曹伯会王世子于首戴。曷为殊会王世子？据宰周公不殊别也。○首戴，《左氏》作“首止”别，彼列反。<br/><br/>　　[疏]注“据宰”至“别也”。<br/><br/>　　○解云：即僖九年“公会宰周公、齐侯、宋子”巳下“于葵丘”是也。<br/><br/>　<br/><br/>　　世子贵也。世子，犹世世子也。解贵意也。言当世父位，储君副主，不可以诸侯会之为文，故殊之，使若诸侯为世子所会也。自王者言之，以屈远世子在三公下，《礼·丧服·斩衰》曰“公士大夫之众臣”是也。自诸侯言之，世子尊於三公。此礼之威仪，各有所施。言及者，因其文可得见汲汲也。世子所以会者，时桓公德衰，诸侯背叛，故上假王世子，示以公义。<br/><br/>　　[疏]注“使若诸”至“会也”。<br/><br/>　　○解云：使若世子为会主，致诸侯於此而会之，故言使，若诸侯为世子所会也。<br/><br/>　　○注“自王”至“是也”。<br/><br/>　　○解云：何氏引《丧服》者，欲言三公，臣有为之斩衰，世子则无，是卑於三公之义。<br/><br/>　　○注“自诸”至“所施”。<br/><br/>　　○解云：即殊与不殊是也，何者？世子於诸侯，将有君臣之义故也。<br/><br/>　　○注“言及”至“会者”。<br/><br/>　　○解云：及，汲汲之文。故隐元年传云“及犹汲汲，及我欲之”。然则此言及者，因会王世子之经，得见鲁侯汲汲于齐桓矣。<br/><br/>　　○注“时桓”至“公义”。<br/><br/>　　○解云：即上四年传文，桓公“不脩其师”，“楚叛盟”，下文“郑伯逃归不盟”，九年葵丘之盟，书日以见危之属，皆是也。<br/><br/>　<br/><br/>　　秋，八月，诸侯盟于首戴。诸侯何以不序？据上会序。一事而再见者，前目而后凡也。省文从可知，间无事不省诸侯。会盟一事，不举盟者，时世子不与盟。○见，贤遍反。省文，所景反，下同。与，音预。<br/><br/>　　[疏]注“间无”至“诸侯”。<br/><br/>　　○解云：昭十三年“秋，公会刘子、晋侯”巳下“于平丘。八月，甲戌，同盟于平丘”。然则彼经以其间无事，不重言诸侯，今重言诸侯盟于首戴，故解之。<br/><br/>　　○注“会盟”至“与盟”。<br/><br/>　　○解云：文十四年公“会宋公、陈侯，卫侯”已下“同盟于新城”。然则彼是会盟一事，举盟以为重，不言会于某，今此会盟并举，故须解之也。言时世子不与盟者，若不言诸侯，则恐世子亦与之盟，故须言诸侯盟于首戴，则世子不与可知。<br/><br/>　<br/><br/>　　郑伯逃归不盟。其言逃归不盟者何？据上言诸侯，郑伯在其中，弟子疑，故执不知问。<br/><br/>　　[疏]注“据上”至“其中”。<br/><br/>　　○解云：亦有无“据”字者，非正本。<br/><br/>　<br/><br/>　　不可使盟也。时郑伯内欲与楚，外依古不盟为解，安居会上，不肯从桓公盟，故后言不盟。<br/><br/>　　○解，古卖反。<br/><br/>　　[疏]注“时郑伯”至“不盟”。<br/><br/>　　○解云：知古不盟者，正见桓三年“夏，齐侯、卫侯胥命于蒲”，传云“胥命者何？相命也。何言乎相命？近正也。此其为近正奈何？古者不盟，结言而退”是也。<br/><br/>　<br/><br/>　　不可使盟，则其言逃归何？据后言不盟，居会上辞。鲁子曰：“盖不以寡犯众也。”诸侯以义相约，而郑伯怀二心，依古不肯盟，故言逃归，所以抑一人之恶，申众人之善，故云尔。<br/><br/>　　楚人灭弦，弦子奔黄。○九月，戊申，朔，日有食之。此象齐桓德衰，是后楚遂背叛，狄伐晋灭温，晋里克比弑其二君。○比弑，申志反。<br/><br/>　　[疏]注“楚遂背叛”。<br/><br/>　　○解云：即下六年“秋，楚人围许”之属是也。<br/><br/>　　○注“狄伐晋灭温”。<br/><br/>　　○解云：即下八年“夏，狄伐晋”；十年春，“狄灭温”之属是也。<br/><br/>　　○注“晋里克比弑其二君”。<br/><br/>　　○解云：即下九年“晋里克弑其君之子奚齐”；十年春，“晋里克弑其君卓子”是也。<br/><br/>　<br/><br/>　　冬，晋人执虞公。虞已灭矣，其言执之何？据灭言以归。上传云“四年反取虞”，知去灭，变以归言执。○去，起吕反，下同。<br/><br/>　　[疏]注“据灭言以归”。解云：即定六年“郑游吋帅师灭许，以许男斯归”之属是也。○“上传”至“取虞”。<br/><br/>　　○解云：在上二年。<br/><br/>　　○注“知去”至“言执”。<br/><br/>　　○解云：注言此者，欲解传家得知虞已灭矣之义耳。<br/><br/>　<br/><br/>　　不与灭也。曷为不与灭？灭者，亡国之善辞也。言灭者，王者起当存之，故为善辞。灭者，上下之同力者也。言灭者，臣子与君戮力一心，共死之辞也。不但去灭，复去以归，言执者，明虞公灭人以自亡，当绝，不得责不死位也。晋称人者，本灭而执之，不以王法执治之，故从执无罪辞也。虞称公者，夺正爵，起从灭也。不从灭例月者，略之。○戮，音六，又作“勠”，力彫反。<br/><br/>　　六年，春，王正月。<br/><br/>　　夏，公会齐侯、宋公、陈侯、卫侯、曹伯伐郑，围新城。邑不言围，此其言围何？彊也。恶桓公行霸，彊而无义也。郑背叛，本由桓公过陈不以道理，当先脩文德以来之，而便伐之，彊非所以附疏。○彊也，其良反。<br/><br/>　　秋，楚人围许，诸侯遂救许。<br/><br/>　　冬，公至自伐郑。事迁於救许，以伐郑致者，举不得意。<br/><br/>　　[疏]注“事迁”至“得意”。<br/><br/>　　○解云：庄六年传云“得意致会，不得意致伐”。今此以伐致，故云举不得意。然伐郑救许，皆不得意，故以伐致，或者但伐郑不得意，兵将复用於郑，故举其不得意者言之，即下七年“春，齐人伐郑”是也。<br/><br/>　<br/><br/>　　七年，春，齐人伐郑。○夏，小邾娄子来朝。至是所以进称爵者，时附从霸者，朝天子，旁朝罢，行进，齐桓公白天子进之，固因其得礼，著其能以爵通。<br/><br/>　　[疏]注“至是”至“爵者”。<br/><br/>　　○解云：如此注者，欲决庄五年“秋，倪黎来来朝”之文。<br/><br/>　　○注“时附”至“爵通”。<br/><br/>　　○解云：正以得进而称爵，故如此解。小邾娄子朝天子不书者，例所不录也。今朝鲁而谓之旁朝者，正以诸侯之法，五年一朝天子，但是常事，故不书之。欲对朝王为正朝，故谓之旁朝。案隐十一年“滕侯、薛侯来朝”，皆以其来朝新王，故进称侯。今此知不由朝新王而得进者，正以僖公非受命之王故也。<br/><br/>　<br/><br/>　　郑杀其大夫申侯。其称国以杀何？据晋侯杀其世子申生称侯。<br/><br/>　　[疏]注“据晋”至“称侯”。<br/><br/>　　○解云：在上五年春。称国以杀者，君杀大夫之辞也。诸侯国体，以大夫为股胘，士民为肌肤，故以国体录。<br/><br/>　<br/><br/>　　秋，七月，公会齐侯、宋公、陈世子款、郑世子华盟于甯毋。○款，苦管反。毋，音无，或音某。<br/><br/>　　曹伯般卒。<br/><br/>　　公子友如齐。<br/><br/>　　冬，葬曹昭公。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10187.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10189.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

