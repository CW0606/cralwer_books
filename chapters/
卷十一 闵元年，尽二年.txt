<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十一 闵元年，尽二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十一 闵元年，尽二年全文,孔颖达作品" />
<meta name="description" content="春秋左传正义原文阅读,卷十一 闵元年，尽二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10159.html";
var nextpage="novel-read-1018-10161.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十一 闵元年，尽二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10159.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十一 闵元年，尽二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:50:24<span class="divide">|</span></p>
<div class="page-body">
<div class="page-content">
<p> ◎闵公○陆曰：“闵公，名启方，庄公之子，母叔姜。《史记》云：名开。谥法：在国遭难曰闵。”<br/><br/>　<br/><br/>　　[疏]“正义曰：《鲁世家》：闵公，名开，庄公之子，惠王十六年即位。杜《世族谱》云：名启方。汉景帝讳启，启、开因是而乱。杜《谱》云：“启方”，从《世本》文。谥法：“在国逢难曰闵。”是岁，岁在大梁。<br/><br/>　<br/><br/>　　【经】元年，春，王正月。<br/><br/>　　齐人救邢。<br/><br/>　　夏，六月，辛酉，葬我君庄公。<br/><br/>　　秋，八月，公及齐侯盟于落姑。落姑，齐地。季子来归。季子，公子友之字。季子忠於社稷，为国人所思，故贤而字之。齐侯许纳，故曰归。<br/><br/>　　[疏]“元年注季子”至“曰归”。<br/><br/>　　○正义曰：季是友之字也。子者，男子之美称。国人贤而思之，得其还鲁，喜而呼曰“季子来归”。史因其言而书之。传称“请复季友，齐侯许之”。是得齐之力，齐侯许纳，故曰归也。<br/><br/>　<br/><br/>　　冬，齐仲孙来。仲孙，齐大夫，以事出疆，因来省难，非齐侯命，故不称使也。还使齐侯务宁鲁难，故嘉而字之。来者事实，省难其志也。故经但书仲孙之来，而传寻仲孙之志。○疆，居良反。难，乃旦反，下及传同。<br/><br/>　　[疏]注“仲孙”至“之志”。<br/><br/>　　○正义曰：传称“仲孙湫”，则名湫而字仲孙也。杜言以事出疆，或使向他国，因来省鲁难。非齐侯命之使来，来而不称君命，故不言齐侯使也。诸侯之卿，例当书名。此人还国，使齐侯务宁鲁难，明年即有高子来盟，是齐侯用其言。鲁人知其事，不书其名，嘉而字之。杜云称字嘉之，则仲孙是字，犹楚之孙伯，或亦以孙为字也。来者，身来至鲁，是事实也；省难，心自省之，是其志也。虽志在省难，不告鲁人云已省其难，故经据实事，但书仲孙之来。传寻仲孙之志，言其来省难也。<br/><br/>　<br/><br/>　　【传】“元年，春”，不书即位，乱故也。（国乱不得成礼。）<br/><br/>　　狄人伐邢。狄伐邢在往年冬。管敬仲言於齐侯曰：“戎狄豺狼，不可厌也；敬仲，管夷吾。○豺，士皆反。狼音郎。厌，一盐反。诸夏亲暱，不可弃也；诸夏，中国也。暱，近也。○夏，户雅反。暱，女一反。宴安酖毒，不可怀也。以宴安比之酖毒。○宴，於见反；本又作晏，音同，一音乌谏反。酖，直荫反。《诗》云：‘岂不怀归，畏此简书。’《诗·小雅》也。文王为西伯，劳来诸侯之诗。○劳来，力报反，下力代反。<br/><br/>　　[疏]“戎狄”至“简书”。<br/><br/>　　○正义曰：戎狄之心，若豺狼之兽，不可厌足也，言其当伐戎狄也；诸夏之国，皆亲近之人，不可遗弃也，言其当救邢也；宴安自逸，若酖毒之药，不可怀恋也，言其当自劳也。《诗·小雅·出车》之篇，美文王劳来诸侯，令贤臣出使，此臣在外思归，而以王事自勉，言：我岂不思归乎？诚思归也，但畏此简书来告急耳。诸侯有事，则书之於简，遣使执简以告命，告则须救，故畏而不归也。此简书者，同有所恶，则相忧之谓也，请救邢以从简书。传称勤则不匮，安则败名，齐侯纵心宴安，不欲征伐，安则自损其身，故言酖毒以劝之。《释兽》云：“豺，狗足。”郭璞云：“脚似狗。”《说文》云：“豺，狼属，狗声。”《释兽》又云：“狼，牡獾牝狼。”舍人曰：“牡名獾，牝名狼。”陆机《毛诗义疏》云：“狼鸣能小能大，善为小儿喑声以诱人，去数十步，其猛健者，虽善用兵者不能免也。”二者皆贪残之兽，故比戎狄也。<br/><br/>　　○注“敬仲管夷吾”。<br/><br/>　　○正义曰：敬，谥。谥法：“夙夜勤事曰敬。”仲，字。管，氏。夷吾，名。<br/><br/>　　○注“诸夏”至“近也”。正义曰：此言诸夏，襄四年传：“魏绛云‘诸华必叛’。”华、夏，皆谓中国也。中国而谓之华夏者，夏，大也，言有礼仪之大，有文章之华也。“暱，近”，《释诂》文。舍人曰：“暱，戚之近也。”言中国诸侯情亲而路近。<br/><br/>　<br/><br/>　　简书，同恶相恤之谓也。同恤所恶。请救邢以从简书。”齐人救邢。<br/><br/>　　夏，六月，葬庄公。乱故，是以缓。十一月乃葬。<br/><br/>　　“秋，八月，公及齐侯盟于落姑”，请复季友也。闵公初立，国家多难，以季子忠贤，故请霸主而复之。齐侯许之，使召诸陈，公次于郎以待之。非师旅之事，故不书次。<br/><br/>　　“季子来归”，嘉之也。<br/><br/>　　冬，齐仲孙湫来省难。湫，仲孙名。○湫，子小反。<br/><br/>　　书曰“仲孙”，亦嘉之也。仲孙归曰：“不去庆父，鲁难未巳。”时庆父亦还鲁。○去，起吕反，下同。公曰：“若之何而去之？”对曰：“难不巳，将自毙，毙，踣也。○毙，婢世反。踣，薄北反。君其待之。”公曰：“鲁可取乎？”对曰：“不可。犹秉周礼。周礼，所以本也。臣闻之：‘国将亡，本必先颠，而后枝叶从之。’鲁不弃周礼，未可动也。君其务宁鲁难而亲之。亲有礼，因重固，能重能固，则当就成之。<br/><br/>　　[疏]注“能重”至“成之”。<br/><br/>　　○正义曰：服虔云：“重不可动，因其不可动而坚固之。”杜以此传四句相类，“间携贰”，携贰皆间之，“覆昏乱”，昏乱皆败之，知此重固皆因之，则非因重而固之。<br/><br/>　<br/><br/>　　间携贰，离而相疑者，则当因而间之。○间，间厕之间，注同。覆昏乱。覆，败也。○覆，芳服反，注同。霸王之器也。”霸王所用，故以器为喻。○王，于况反，注同。<br/><br/>　　晋侯作二军。晋本一军，见庄十六年。○见，贤遍反。公将上军，大子申生将下军，赵夙御戎，毕万为右。为公御右也。夙，赵衰兄。毕万，魏焠祖父。○将，子匠反，下及注同。衰，初危反。焠，尺由反。<br/><br/>　　[疏]注“为公”至“祖父”。<br/><br/>　　○正义曰：《史记·赵世家》：“夙生共孟，孟生赵衰。”《晋语》云：“赵衰，先君之戎御赵夙之弟也。”杜以夙为衰兄，从《晋语》也。《魏世家》：“毕万生武子。”《世本》：“毕万生芒季，季生武仲州。”州即焠也。杜以万为焠之祖父，依《世本》也。<br/><br/>　<br/><br/>　　以灭耿，灭霍，灭魏。平阳皮氏县东南有耿乡。永安县东北有霍大山。三国皆姬姓。○耿，古幸反，国名。还，为大子城曲沃，赐赵夙耿，赐毕万魏，以为大夫。士蒍曰：“大子不得立矣。分之都城，而位以卿，先为之极，又焉得立？位以卿，谓将下军。○还为，于伪反。焉，於虔反。不如逃之，无使罪至。为吴大伯，不亦可乎？大伯，周大王之適子，知其父欲立季历，故让位而適吴。○大音泰，注同。適子，丁历反，本又作嫡。<br/><br/>　　[疏]注“大伯”至“適吴”。<br/><br/>　　○正义曰：《史记·吴世家》云：“吴大伯、弟仲雍，皆周大王之子，而王季历之兄也。季历贤而有圣子昌，大王欲立季历以及昌，於是大伯、仲雍二人乃奔荆蛮，以辟季历。季历果立，是为王季。”是大伯让位適吴之事。<br/><br/>　<br/><br/>　　犹有令名，与其及也。言虽去犹有令名，胜於留而及祸。<br/><br/>　　[疏]“犹有”至“及也”。<br/><br/>　　○正义曰：言逃虽失国，犹有善名，与其留而及祸也。何者为胜？劝之使逃。<br/><br/>　<br/><br/>　　且谚曰：‘心苟无瑕，何恤乎无家！’天若祚大子，其无晋乎！”为晋杀申生传。○谚音彦。祚，在路反。卜偃曰：“毕万之后必大。卜偃，晋掌卜大夫。万，盈数也。魏，大名也。<br/><br/>　　[疏]“万盈”至“名也”。<br/><br/>　　○正义曰：以筭法从一至万，每十则改名，至万以后称一万，十万，百万，千万，万万始名亿，从是以往，皆以万为极。是至万则数满也。《论语》云：“巍巍乎，其有成功。”是巍为高大之名。<br/><br/>　<br/><br/>　　以是始赏，天启之矣。天子曰兆民，诸侯曰万民。今名之大，以从盈数，其必有众。”以魏从万，有众象。初，毕万筮仕於晋，遇屯震下坎上，屯。○屯，张伦反。之比。坤下坎上，比。屯初九变而为比。○比，毗志反，注及下同。<br/><br/>　　[疏]“遇屯之比”。<br/><br/>　　○正义曰：震下坎上为屯。《说卦》云：“震，动也。”《坎·彖》云：坎，险也。动而遇险，有屯难之象。坤下坎上为比。《说卦》：坎为水，坤为地，水润下而地受之，相亲比之象也。<br/><br/>　<br/><br/>　　辛廖占之，曰：“吉。辛廖，晋大夫。○廖，力彫反。<br/><br/>　　[疏]注“辛廖，晋大夫”。<br/><br/>　　○正义曰：杜云：“辛廖，晋大夫。”则以毕万筮仕，在晋国而筮。刘炫云：“若在晋国而筮，何得云‘筮仕於晋’？又辛甲、辛有并是周人，何故辛廖独为晋大夫？”今知不然者，传以毕万是毕国子孙，今乃筮仕於晋。言“於晋”，以对毕耳，非谓筮时在他国也。案昭十五年传云：“及辛有之二子董之晋，於是乎有董史。”注云：“辛有，周人，二子適晋为大史。”则辛氏虽出於周，枝流於晋。刘炫用服氏之说，以为毕万在周，筮仕於晋，又以晋国不得有姓辛，而规杜过，其义非也。屯固比入，吉孰大焉？其必蕃昌。屯险难，所以为坚固。比亲密，所以得入。○蕃音烦。震为土，震变为坤。车从马，震为车，坤为马。<br/><br/>　<br/><br/>　　[疏]注“震为车坤为马”。正义曰：《晋语》云：“司空季子占公子重耳之筮，云：‘震，车也。《坤·彖》云：“利牝马之贞。’”是坤为马也。下注“震为足”、“震为长男”、“坤为母”、“坤为众”，皆《说卦》文也。<br/><br/>　<br/><br/>　　足居之，震为足。兄长之，震为长男。○长，丁丈反。母覆之，坤为母。众归之，坤为众。六体不易，初一爻变，有此六义，不可易也。合而能固，安而能杀，公侯之卦也。比合屯固，坤安震杀，故曰公侯之卦。<br/><br/>　　[疏]注“比合”至“之卦”。正义曰：震之为杀，传无明文。《晋语》云：震，车也。车有威武。昭二十五年传云：“为刑罚威狱，以类其震曜杀戮。”是震为威武杀戮之意，故震为杀也。<br/><br/>　<br/><br/>　　公侯之子孙，必复其始。”万，毕公高之后。传为魏之子孙众多张本。<br/><br/>　　[疏]“必复其始”。<br/><br/>　　○正义曰：万是毕公之后，公侯之子孙，必当复其初始，言此人子孙又将为公侯也。及春秋之后三家分晋，而魏为诸侯，是其筮之验也。<br/><br/>　<br/><br/>　　【经】二年，春，王正月，齐人迁阳。（无传。阳，国名。盖齐人逼徙之。）<br/><br/>　　[疏]注“阳国”至“徙之”。<br/><br/>　　○正义曰：《世本》无有阳国，不知何姓。杜《世族谱》、《土地名》阙，不知所在。与“宋人迁宿”文同，知阳是国名。盖齐人逼迁之。<br/><br/>　<br/><br/>　　夏，五月，乙酉，吉禘于庄公。三年丧毕，致新死者之主於庙，庙之远主当迁入祧，因是大祭以审昭穆，谓之禘。庄公丧制末阕，时别立庙，庙成而吉祭，又不於大庙，故详书以示讥。○禘，大计反。祧，他彫反。昭，上饶反。阕，苦穴反。大庙，音泰。<br/><br/>　　[疏]注“三年”至“示讥”。<br/><br/>　　○正义曰：僖三十三年传曰：“凡君薨，卒哭而祔，祔而作主，特祀於主，烝、尝、禘於庙。”禘祀为吉祭，说丧事而言禘，知禘是丧终而吉祭也。襄十五年晋悼公卒，十六年传称晋人答穆叔云“以寡君之未禘祀”，知三年丧毕，乃为禘也。丧毕而为禘祭，知致新死之主於庙也。新主入庙，则远主当迁。知其迁入祧者，《祭法》云：“天子七庙，有二祧。”则祧是远祖庙也。《周礼》：“守祧掌守先王先公之庙祧，其遗衣服藏焉。”庙之远主，其庙既迁，主无所处，固当迁入祧也。郑玄以二祧为文王、武王之庙，迁主入庙，当各从其班，穆入文祧，昭入武祧。礼，诸侯五庙，更无别祧，则当谓太祖之庙为祧也。远主初始入祧，新死之主又当与先君相接，故礼因是而为大祭，以审序昭穆，故谓之禘。禘者，谛也，言使昭穆之次审谛而不乱也。庄公以其三十二年八月薨，至此年五月唯二十二月，故丧制未阕也。《公羊传》曰：“其言于庄公何？未可以称宫庙也。曷为未可以称宫庙？在三年之中矣。”三年之中，未得以礼迁庙，而特云“庄公”，知为庄公别立庙，庙成而吉祭也。僖八年禘于大庙，文二年大事于大庙，宣八年有事于大庙，彼言“大事”“有事”，亦禘祭也。则禘礼必于大庙，今未可以吉祭，而为吉祭又不于大庙，故详书以示讥也。既云“吉禘”，又云“于庄公”，是其详也。<br/><br/>　<br/><br/>　　秋，八月，辛丑，公薨。实弑，书薨又不地者，皆史策讳之。<br/><br/>　　九月，夫人姜氏孙于邾。哀姜外淫，故孙称姜氏。○孙音逊。注同。<br/><br/>　　[疏]注“哀姜”至“姜氏”。正义曰：此决庄元年夫人孙于齐，不称姜氏也。贾、服之说，皆以为文姜杀夫罪重，故去姜氏；哀姜杀子罪轻，故不去姜氏。故杜为此言以异之，言“外淫”者，谓以外姓为淫。<br/><br/>　<br/><br/>　　公子庆父出奔莒。弑闵公故。<br/><br/>　　冬，齐高子来盟。无传。盖高傒也。齐侯使来平鲁乱。僖公新立，因遂结盟，故不称使也。鲁人贵之，故不书名。子，男子之美称。○美称，尺证反。<br/><br/>　　[疏]注“盖高”至“美称”。<br/><br/>　　○正义曰：庄二十二年，及齐高傒盟于防，自尔以来，不见经、传，故云“盖高傒也”。往年仲孙湫劝齐侯，使宁鲁难。今而高子適鲁，知齐侯使来平鲁乱也。当齐侯初命高子之时，庆父末出，僖公末立。及其至鲁，值僖公新立，因遂与鲁结盟而立之。不云齐侯使者，盟非齐侯之命，故不称使也。齐侯不使之盟，而高子辄为盟者，齐侯使之来平鲁乱，新君既立，遂盟而安之，亦足称齐侯之意，其盟非专擅也。鲁人不能自安，高子盟以安之，鲁人贵之，故不书其名。子者，男子之美称，故呼之曰“高子”。《穀梁传》曰：“其曰‘来’，喜之也；其曰‘高子’，贵之也，盟立僖公也。”然则盟立僖公，必僖公共盟，不言公及齐高子盟者，桓十四年郑伯使其弟语来盟，文十五年宋华孙来盟，皆不言“公及”，则不书公者，《春秋》之常也。晋荀庚、卫孙良夫并为来聘，既行聘礼，更与公盟，非是直为盟来，故聘后别言“及”耳。<br/><br/>　<br/><br/>　　十有二月，狄入卫。书入，不能有其地。例在襄十三年。<br/><br/>　　郑弃其师。高克见恶，久不得还，师溃而克奔陈。故克状其事以告鲁也。○恶，乌路反。溃，户内反。<br/><br/>　　[疏]注“高克”至“鲁也”。正义曰：此事《诗序》具焉。大夫出奔，多是本国来告，传称晋侯使以杀大子申生之故来告，又卫杀孔达告於诸侯，是其本国告也。宣十年传例曰：“凡诸侯之大夫违，告於诸侯曰：‘某氏之守臣某，失守宗庙，敢告。’”是大夫私家之告辞。昭二十六年王子朝奔楚，传称“告于诸侯”，是奔者自告也。此郑文公心恶高克，而欲得远之，克既奔陈，无罪可告，故杜以为高克自状其事以告鲁。鲁史以为克若将师出奔，是为弃师之道，不书高克出奔，而书郑弃其师者，案《诗序》云：“公子素恶高克进之不以礼，文公退之不以道，危国亡师之本。”是弃其师也。《穀梁传》曰：“郑弃其师，恶其长也。兼不反其众，则是弃其师也。”<br/><br/>　<br/><br/>　　【传】二年，春，虢公败犬戎于渭汭。（犬戎，西戎别在中国者。渭水出陇西，东入河。水之隈曲曰汭。○汭，如锐反。隈，乌回反。）<br/><br/>　　[疏]注“犬戎”至“曰汭”。<br/><br/>　　○正义曰：西方曰戎，知犬戎是西戎别在中国者也。《释例》曰：“渭水出陇西狄道县鸟鼠同穴山，东经南安、天水、洛阳、扶风、始平、京兆，至弘农华阴县入河。”《释丘》云：“隩隈，厓内为隩，外为隈。”李巡曰：“厓内近水为隩。”孙炎云：“内隈曲里也。”彼虽不言汭，汭即隩也。而汭字以内为声，明是水之隈曲之内也。<br/><br/>　<br/><br/>　　舟之侨曰：“无德而禄，殃也。殃将至矣。”遂奔晋。舟之侨，虢大夫。○侨音乔，注同。<br/><br/>　　“夏，吉禘于庄公”，速也。<br/><br/>　　初，公傅夺卜齮田，公不禁。卜齮，鲁大夫也。公即位，年八岁，知爱其傅而遂成其意，以夺齮田。齮忿其傅，并及公，故庆父因之。○齮，鱼绮反。<br/><br/>　　[疏]注“卜齮”至“因之”。<br/><br/>　　○正义曰：庄公三十二年注云“闵公於是年八岁”，此云“即位年八岁”者，闵公之年岁传文不明，服虔於庄三十二年注云“闵公於是年九岁”，於此注云“公即位时年九岁”，僖二年注云“闵公死时年九岁”，杜知其不可，故於庄公之末注言“年八岁”以异之。嗣子位定於初丧，言即位者，亦谓初立之年也。<br/><br/>　<br/><br/>　　秋，八月，辛丑，共仲使卜齮贼公于武闱。宫中小门谓之闱。○共音恭。闱音韦，一音晖。<br/><br/>　　[疏]注“宫中小门谓之闱”。<br/><br/>　　○正义曰：《释宫》云：“宫中之门谓之闱，其小者谓之闺，小闺谓之閤。”彼就小门之内，更别以为二名。大率宫中之门皆小，故云“宫中小门”也。名之曰“武”，则其义未闻。<br/><br/>　<br/><br/>　　成季以僖公適邾。僖公，闵公庶兄，成风之子。共仲奔莒，乃入，立之。以赂求共仲于莒，莒人归之。及密，使公子鱼请。密，鲁地。琅琊费县北有密如亭。公子鱼，奚斯也。○费音祕，又扶未反。不许，哭而往。共仲曰：“奚斯之声也”。乃缢。庆父之罪虽重，季子推亲亲之恩，欲同之叔牙，存孟氏之族，故略其罪，不书杀，又不书卒。○缢，一赐反。<br/><br/>　　[疏]注“庆父”至“书卒”。<br/><br/>　　○正义曰：叔牙云“庆父材”者，始有党庆父之心，本其恶末显见，故季子隐之，而书其卒，若自死然。庆父弑二君，其罪已彰著，计当书其诛杀，季子推亲亲之恩，欲同之叔牙，存孟氏之族，故略其罪，不书杀也。又不可全同叔牙，故又不书卒。庆父子孙终为孟氏，是季子推亲亲之恩枉正法耳。<br/><br/>　<br/><br/>　　闵公，哀姜之娣叔姜之子也，故齐人立之。共仲通於哀姜，哀姜欲立之。闵公之死也，哀姜与知之，故孙于邾。齐人取而杀之于夷，以其尸归，为僖元年齐人杀哀姜传。夷，鲁也。○与音预。孙音逊。僖公请而葬之。哀姜之罪已重，而僖公请其丧还者，外欲固齐以居厚，内存母子不绝之义，为国家之大计。<br/><br/>　　成季之将生也，桓公使卜楚丘之父卜之。卜楚丘，鲁掌卜大夫。谢：“男也。其名曰友，在公之右；在右，言用事。间于两社，为公室辅。两社，周社、亳社。两社之间，朝廷执政所在。○亳，步各反。<br/><br/>　　[疏]注“两社”至“所在”。正义曰：王者取五色之土，封以为社。若封诸侯，随方割其土，包之以白茅，赐之，使立国社。鲁是周之诸侯，故国社谓之周社。哀四年“亳社灾”，是鲁国有亳社。《穀梁传》曰：“亳社者，亳之社也。亳，亡国也，亡国之社以为庙屏，戒也。”则亳社在宗庙之前也。《周礼》：大宗伯掌建国之神位，右社稷，左宗庙。则诸侯亦当然。定二年“雉门及两观灾”，则两观在雉门外也。《礼运》云：“昔者仲尼与於蜡宾，事毕，出游於观之上。”蜡祭在庙，故出庙而游於观也。由此言之，宗庙社稷在雉门之外，分左右庙也。郑玄考校礼文，以为鲁制三门，库、雉、路。天子诸侯皆三朝，图宗人之嘉事，则有路寝。庭朝日出视朝，则在路门之外。其询国危、询国迁、询立君，《周礼》朝士所掌外朝之位者，乃在雉门之外耳。雉门之外，左有亳社右有周社。间於两社，是在两社之间。朝廷询谋大事，则在此处，是执政之所在也。<br/><br/>　<br/><br/>　　季氏亡，则鲁不昌。”<br/><br/>　　[疏]“季氏亡则鲁不昌”。<br/><br/>　　○正义曰：服虔云：“谓季友出奔，鲁弑二君。”案传，子般既死，乃云“成季奔陈”，闵公既死，乃云“成季適邾”：皆君死乃出奔，非由出奔乃致君死。杜虽无注，义必不然。当谓季友子孙与鲁升降。从此以后，季氏世为上卿，终於《春秋》。《礼记》称“悼公之丧，季昭子问‘为君何食’。”以后虽则无文，当是与鲁俱灭也。<br/><br/>　<br/><br/>　　又筮之，遇大有乾下离上，大有。之乾，乾下乾上，乾。大有六五变而为乾。曰：“同复于父，敬如君所。”筮者之辞也。乾为君父，离变为乾，故曰：同复于父，见敬与君同。<br/><br/>　　[疏]注“筮者”至“君同”。<br/><br/>　　○正义曰：此虽六五爻变，不取《周易》之文，筮者推演卦意，自为其辞也。离是乾子，迁变为乾，故云“同复于父”，言其尊与父同也。国人敬之，其敬如君之处所，言其贵与君同也。《说卦》：乾为君父。言其身之尊，则云“同复于父”；言其为人所敬，则云“敬如君所”。属意异，故分为二也。<br/><br/>　<br/><br/>　　及生，有文在其手曰“友”，遂以命之。遂以为名。<br/><br/>　　冬，十二月，狄人伐卫。卫懿公好鹤。<br/><br/>　　[疏]“卫懿公好鹤”。<br/><br/>　　○正义曰：陆机《毛诗义疏》云：“鹤，形状大如鹅，长脚，青翼，高三尺馀，赤目，赤颊。喙长四寸馀，多纯白，或有苍色，苍色者，今人谓之赤颊。常夜半鸣，故《淮南子》曰：‘鸡知将旦，鹤知夜半。’其鸣高亮，闻八九里，雌者声差下。今吴人园囿中及士大夫家皆养之。”<br/><br/>　<br/><br/>　　鹤有乘轩者，轩，大夫车。○好鹤，呼报反，下户各反。轩，许元反。<br/><br/>　　[疏]注“轩大夫车”。<br/><br/>　　○正义曰：定十三年传称“齐侯敛诸大夫之轩”，故杜云“轩，大夫车”也。服虔云：“车有藩曰轩。”<br/><br/>　<br/><br/>　　将战，国人受甲者皆曰：“使鹤！鹤实有禄位，余焉能战？”公与石祁子玦，与甯庄子矢，使守，庄子，甯速也。玦，玉玦。○焉，於虔反。玦，古穴反。守，手又反，下“告守”及注同。曰：“以此赞国，择利而为之。”赞，助也。玦，示以当决断；矢，示以御难。○断，可乱反。难，乃旦反。与夫人绣衣，曰：“听於二子。”取其文意顺序。渠孔御戎，子伯为右；黄夷前驱，孔婴齐殿。传言卫侯失民有素，虽临事而戒，犹无所及。○殿，丁练反。及狄人战于荧泽，卫师败绩。遂灭卫。此荧泽当在河北。君死国散，经不书灭者，狄不能赴。卫之君臣皆尽，无复文告，齐桓为之告诸侯，言狄巳去，言卫之存，故但以人为文。○荧，户扃反。无复，扶又反，下“复逐”同。为之，于伪反，下文“为卫”同。<br/><br/>　　[疏]注“此荧泽当在河北”。<br/><br/>　　○正义曰：《禹贡》：“豫州：荧波既猪。”“导沇水，入于河，溢为荧。”是荧在河南。此时卫都河北，为狄所败，乃东徙渡河，故知此荧泽当在河北。但沇水入河，乃泆被河南多，故专得荧名，其北虽少，亦称荧也。<br/><br/>　<br/><br/>　　卫侯不去其旗，是以甚败。狄人囚史华龙滑与礼孔，以逐卫人。二人曰：“我，大史也，实掌其祭。不先，国不可得也。”夷狄畏鬼，故恐言当先白神。○去，起吕反，藏也；一云除也。华，胡化反。大音泰。恐，丘勇反。乃先之。至，则告守曰：“不可待也。”守，石、甯二大夫。夜与国人出。狄入卫，遂从之，又败诸河。卫将东走渡河，狄复逐而败之。<br/><br/>　　初，惠公之即位也，少。盖年十五六。○少，诗照反。<br/><br/>　　[疏]注“盖年十五六”。正义曰：卫宣公以隐四年立，桓十二年卒，终始二十年耳。即位之后，乃纳急子之妻，生寿及朔。朔既有兄，知其盖年十五六耳。<br/><br/>　<br/><br/>　　齐人使昭伯烝於宣姜，不可，强之。昭伯，惠公庶兄，宣公子顽也。昭伯不可。○烝，之承反。强，其丈反。生齐子、戴公、文公、宋桓夫人、许穆夫人。文公为卫之多患也，先適齐。及败，宋桓公逆诸河，迎卫败众。宵济。夜渡，畏狄。卫之遗民男女七百有三十人，益之以共、滕之民为五千人。共及滕，卫别邑。○共音恭。立戴公以庐于曹，庐，舍也。曹，卫下邑。戴公名申，立一年卒，而立文公。○庐，力居反。于曹，《诗》作漕，音同。<br/><br/>　　[疏]注“庐舍”至“文公”。<br/><br/>　　○正义曰：《周礼·秋官》：“野庐氏掌道路、宿息。”《地官·遗人》云：“凡国野之道，十里有庐，庐有饮食。”是庐为舍也。庐于曹者，言随宜寄舍耳。曹邑虽阙，不知其处，当在河东近楚丘也。“戴公名申”，《世本》、《世家》文。经、传皆云十二月狄入卫，卫人东徙渡河，收集离散，乃立戴公。此年之末，文公即位。计戴公为君不过十数日耳。言立一年卒者，灭而复兴，不是嗣位，故成丧为谥。文公继世而立，明年始为元年，故戴公虽复日少，亦称一年。《年表》亦以此年为戴公元年。今定本云“以其年卒”。<br/><br/>　<br/><br/>　　许穆夫人赋《载驰》。《载驰》，《诗·卫风》也。许穆夫人痛卫之亡，思归唁之，不可，故作诗以言志。○唁音彦。齐侯使公子无亏帅车三百乘，甲士三千人以戍曹。无亏，齐桓公子武孟也。车甲之赋异於常，故传别见之。○亏，去危反。乘，绳证反，下及注同。见，贤遍反。归公乘马，祭服五称，牛、羊、豕、鸡、狗皆三百，与门材。归，遗也。四马曰乘。衣单複具曰称。门材，使先立门户。○称，尺证反。狗音苟。遗，于乘反。单複音丹，下方服反。<br/><br/>　　[疏]注“归遗”至“门户”。<br/><br/>　　○正义曰：归者，不反之辞，故为遗也。《周礼·校人》云：“乘马一师四圉。”圉养一马，故云“四马曰乘。”以乘车并师五人，必驾四马故也。《丧大记》曰：“袍必有表，不襌，衣必有裳，谓之一称。”是衣襌複具曰称。<br/><br/>　<br/><br/>　　归夫人鱼轩，鱼轩，夫人车，以鱼皮为饰。<br/><br/>　　[疏]注“鱼轩”至“为饰”。<br/><br/>　　○正义曰：《诗》云“象弭鱼服”。此云“鱼轩”，则用鱼为饰，其皮可以饰器物者，唯鱼兽耳。故云“以鱼皮为饰”。陆机《毛诗义疏》云：“鱼兽似猪，东海有之，其皮背上有班文，腹下有纯青，今人以为弓鞬步叉者也。其皮虽乾燥，为弓鞬矢服，经年海水将潮及天阴，毛皆起水，潮还及晴，则毛复如故。虽在数千里外，可以知海水之潮，自相感也。”<br/><br/>　<br/><br/>　　重锦三十两。重锦，锦之熟细者。以二丈双行，故曰两。三十两，三十匹也。<br/><br/>　　[疏]注“重锦”至“匹也”。<br/><br/>　　○正义曰：服虔云：“重，牢也。”杜以其遗夫人，贵美不贵牢，故以为“锦之熟细者”。《杂记》曰：“纳币一束，束五两，两五寻。”八尺曰寻，则五寻四丈。谓之两者，分为两段故也。谓之匹者，两两合卷，苦匹偶然也。<br/><br/>　<br/><br/>　　郑人恶高克，使帅师次于河上，久而弗召。师溃而归，高克奔陈。高克，郑大夫也，好利而不顾其君，文公恶之而不能远，故使帅师而不召。○恶，乌路反，注同。好，呼报反。远，于万反。郑人为之赋《清人》。《清人》，《诗·郑风》也，刺文公退臣不以道，危国亡师之本。○为，于伪反。<br/><br/>　　晋侯使大子申生伐东山皋落氏。赤狄别种也。皋落，其氏族。○皋，古刀反。种，章勇反。<br/><br/>　　[疏]注“赤狄”至“氏族”。<br/><br/>　　○正义曰：狄有赤狄、白狄。成十三年传晋侯使吕相绝秦云：“白狄及君同州。”则白狄与秦相近，当在晋西。此云东山，当在晋东。宣十五年晋师灭赤狄潞氏，潞则上党潞县，在晋之东，此云伐东山皋落氏，知此亦在晋东，是赤狄别种也。皋落，其氏族也，此族之人，狄之渠帅也。<br/><br/>　<br/><br/>　　里克谏曰：“大子奉冢祀、社稷之粢盛，里克，晋大夫。冢，大也。○粢盛，上音咨，下音成。以朝夕视君膳者也，膳，厨膳。○朝如字，又张遥反。膳，市战反。<br/><br/>　　[疏]注“膳厨膳”。<br/><br/>　　○正义曰：郑玄《膳夫》注云：“膳之言善也，今时美物曰珍膳。”是膳者美食之名。厨者，造食之处，故云：“膳，厨膳”也。《礼记》云：“文王之为世子，食上，必在视寒暖之节；食下，问所膳。命膳宰，然后退。”是太子朝夕视君膳者也。<br/><br/>　<br/><br/>　　故曰冢子。君行则守。有守则从。从曰抚军，守曰监国，古之制也。夫帅师，专行谋，帅师者必专谋军事。○则守，手又反，下同。从，才用反，下同。监，古衔反。誓军旅，宣号令也。君与国政之所图也。非大子之事也。国政，正卿。师在制命而已，命，将军所制。禀命则不威，专命则不孝，故君之嗣適不可以帅师。君失其官，帅师不威，将焉用之？大子统师，是失其官也。专命则不孝，是为帅必不威也。○適，丁历反，本又作嫡，下“配適”同。焉，於虔反。且臣闻皋落氏将战，君其舍之！”公曰：“寡人有子，未知其谁立焉！”不对而退。见大子。大子曰：“吾其废乎？”对曰：“告之以临民，谓居曲沃。教之以军旅，谓将下军。○谓将，子匠反，下“将上军”并同。不共是惧，何故废乎？<br/><br/>　　[疏]“对曰告之”至“废乎”。<br/><br/>　　○正义曰：克谓大子还曲沃，告百姓以临示下民之事，并教之军旅之法，不共是二事为惧矣，何故忧其废乎？<br/><br/>　<br/><br/>　　且子惧不孝，无惧弗得立。脩已而不责人，则免於难。”大子帅师，公衣之偏衣，偏衣，左右异色，其半似公服。○共音恭，本又作供。难，乃旦反。下同。公衣之偏，於既反，下“衣身之偏”、“衣之纯”、“衣之尨服”，注“衣之”同。<br/><br/>　　[疏]注“偏衣”至“公服”。<br/><br/>　　○正义曰：下云：“服其身则衣之纯”，言此偏衣不纯，知其左右异色也。又云“衣身之偏”，言公以身衣之偏半衣大子，知其半似公服也。<br/><br/>　<br/><br/>　　佩之金玦。以金为玦。狐突御戎，先友为右。狐突，伯行，重耳外祖父也，为申生御。申生以大子将上军。梁馀子养御罕夷，先丹木为右。罕夷，晋下军卿也。梁馀子养为罕夷御。羊舌大夫为尉。羊舌大夫，叔向祖父也。尉，军尉。○向，许丈反。先友曰：“衣身之偏，偏半也。握兵之要，谓佩金玦，将上军。在此行也，子其勉之！偏躬无慝，分身衣之半，非恶意也。○慝，他得反。兵要远灾，威权在已，可以远害。○远，于万反，注及下同。亲以无灾，又何患焉？”狐突叹曰：“时，事之徵也；叹，以先友为不知君心。衣，身之章也；章贵贱。佩，衷之旗也。旗，表也，所以表明其中心。○衷音忠。旗音其。故敬其事，则命以始；赏以春夏。服其身，则衣之纯；必以纯色为服。用其衷，则佩之度。衷，中也。佩玉者，士君子常度。今命以时卒，閟其事也；冬十二月，閟尽之时。○閟音秘。衣之尨服，远其躬也；尨，杂色。○尨，莫江反。佩以金玦，弃其衷也。服以远之，时以閟之；尨，凉；冬，杀；金，寒；玦，离。胡可恃也！寒、凉、杀、离，言无温润。玦如环而缺，不连。虽欲勉之，狄可尽乎？”梁馀子养曰：“帅师者，受命於庙，受脤於社，脤，宜社之肉，盛以脤器。○脤，市轸反，祭社之肉。盛音成。有常服矣。不获而尨，命可知也。韦弁服，军之常也。尨，偏衣。死而不孝，不如逃之。”罕夷曰：“尨奇无常，杂色奇怪，非常之服。金玦不复。虽复何为？君有心矣！”有害大子之心。先丹木曰：“是服也，狂夫阻之。阻，疑也。言虽狂夫犹知有疑。○阻，庄吕反。曰：‘尽敌而反’。曰，公辞。○尽，子忍反，下“尽敌”同。敌可尽乎？虽尽敌，犹有内谗，不如违之。”违，去也。狐突欲行。行，亦去也。羊舌大夫曰：“不可。违命不孝，弃事不忠。虽知其寒，恶不可取。子其死之！”寒，薄也。<br/><br/>　　[疏]“狐突”至“死之”。<br/><br/>　　○正义曰：传之上下诸言某御戎、某为右者，谓国君自将。太子亦然者，摄君之事，故与君同文也。传历言将帅师右者，以下各有言，故此举其目。先友不知君有害太子之心，故推此衣佩以为善事劝之。狐突叹先友不知君意，乃极言时、衣、佩三者，反覆以答之。罕夷唯举服、佩二事，故云“尨奇无常，金玦不复”也。其梁馀子养、先丹木唯言服，举其重者，故子养云“不获而尨，命可知也”，先丹木云“是服也，狂夫阻之”，是皆劝大子之行也。狐突以众言同已，故决意欲行。羊舌大夫乃以忠孝之事劝之使留，各以意之所见，故其言或深或浅。<br/><br/>　　○注“羊舌”至“军尉”。<br/><br/>　　○正义曰：羊舌，氏也，爵为大夫，号曰“羊舌大夫”，不知其如何也。此人生羊舌职，职生叔向，故为叔向祖父。《谱》云：“羊舌氏，晋之公族，羊舌，其所食邑也。或曰：羊舌氏姓李，名果，有人盗羊而遗其头，不敢不受，受而埋之。后盗羊事发，辞连李氏，李氏掘羊头而示之，以明已不食，唯识其舌，舌存得免，号曰羊舌氏也。”“或曰”者，不知谁为此言。杜所不从记异闻耳。○“服以”至“恃也”。<br/><br/>　　○正义曰：“服以远之”，覆上“衣之尨服”也。“时以閟之”，覆上“命以时卒”也。上先时后服，此先服后时者，以下连“尨凉冬杀”之文，又欲使“冬杀”与“金寒”相近，“冬杀”是时，故退之在下。言“尨凉”则申上“衣之尨服”也，“冬杀”则申上“命以时卒”也。尨凉据服，冬杀据时耳。“金寒玦离”申上“佩以金玦”也。金是秋之寒气，故言“金寒”也。<br/><br/>　　○注“脤宜”至“脤器”。<br/><br/>　　○正义曰：《释天》云：“起大事，动大众，必先有事乎社而后出，谓之宜。”知出兵必祭社，祭社名为宜。《周礼·大宗伯》：“以脤膰之礼，亲兄弟之国。”定十四年天王使石尚来归脤，知脤是器物，可执之以赐人也。今言受脤於社，明是祭社之肉，盛以脤器，赐元帅也。《地官·掌蜃》：“祭祀共蜃器之蜃。”郑玄云：蜃，大蛤。蜃之器以蜃饰，因名焉。<br/><br/>　　○注“阻疑也”。<br/><br/>　　○正义曰：刘炫云：“阻，疑，以意训耳。今言犹云阻疑是阻得为疑也。言虽狂夫犹知於此服有疑也。”服虔云：“阻，止也。方相之士蒙玄衣朱裳，主索室中殴疫，号之为狂夫。止此服，言君与大子以狂夫所止之服衣之。”《晋语》云：“且是之衣也，狂夫阻之衣也。”韦昭云：“狂夫，方相氏之士也。阻，古诅字也。将服是衣，必先诅之。”是由无正训，各以意解。刘以为方相氏狂夫所服玄衣朱裳，左右同色，不得为偏衣也，当服此衣，非是意所止也，诅乃服之，文无所出，故杜别为此解。<br/><br/>　　○注“曰公辞”。<br/><br/>　　○正义曰：言“公辞”者，当以公赐之偏衣、金玦，推其义理，原公之意而为之作辞，非公言作此辞也。<br/><br/>　<br/><br/>　　大子将战，狐突谏曰：“不可！昔辛伯谂周桓公，谂，告也。事在桓十八年。○谂音审，《说文》云：深谋。云：‘内宠并后，外宠二政，嬖子配適，大都耦国，乱之本也。’周公弗从，故及於难。今乱本成矣。骊姬为内宠，二五为外宠，奚齐为嬖子，曲沃为大都，故曰乱本成矣。<br/><br/>　　[疏]注“骊姬”至“成矣”。<br/><br/>　　○正义曰：辛伯之语，先有成文，其内宠之徒，不为晋发，故刘炫云：“二五嬖贱，不得为二政；大子不以曲沃作乱，不得为大都。”而杜云“骊姬为内宠，二五为外宠，奚齐为嬖子，曲沃为大都”者，今删定以为辛伯之言虽不为晋，要晋国之乱，事理相当，故且以事讬之。二五为耦，垦伤晋室，曲沃彊大，太子奔之，又筑屈与蒲，终为祸难。但此据太子，故以曲沃为文，刘君不达此时而为规过，违传意也。<br/><br/>　<br/><br/>　　立可必乎？孝而安民，子其图之！奉身为孝，不战为安民。与其危身以速罪也。”有功益见害，故言孰与危身以召罪。<br/><br/>　　[疏]“孝而”至“罪也”。<br/><br/>　　○正义曰：去则孝而安民，留则危身召罪，等与其危身以召罪也，岂若孝而安民乎？劝使逃也。<br/><br/>　<br/><br/>　　成风闻成季之繇，乃事之，成风，庄公之妾，僖公之母也。繇，卦兆之占辞。○繇，直救反。而属僖公焉，故成季立之。○属，章欲反。<br/><br/>　　僖之元年，齐桓公迁邢于夷仪。二年，封卫于楚丘。邢迁如归，卫国忘亡。忘其灭亡之困。<br/><br/>　　卫文公大布之衣，大帛之冠，大布，粗布。大帛，厚缯。盖用诸侯谅闇之服。○“卫文公大布之衣”，本或作“衣大布之衣”，误。○缯，疾陵反。谅音良，又音亮。务材训农，通商惠工，加惠於百工，赏其利器用。敬教劝学，授方任能。方，百事之宜也。<br/><br/>　　[疏]“务材”至“任能”。<br/><br/>　　○正义曰：务材，务在植材用也；训农，训民劝农业也；通商通商贩之路，令货利往来也；惠工，加恩惠於百工，赏其利器用也；敬教，敬民五教也；劝学，劝民学问也；授方，授民以事，皆有方法也；任能，其所委任，信能用人也。<br/><br/>　<br/><br/>　　元年，革车三十乘；季年，乃三百乘。卫文公以此年冬立，齐桓公始平鲁乱，故传因言齐之所以霸，卫之所由兴。革车，兵车。季年，在僖二十五年。盖招怀迸散，故能致十倍之众。○乘，绳证反，下同。迸，必诤反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10159.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10161.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

