<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_隐公卷一（起元年，尽元年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,隐公卷一（起元年，尽元年）全文,何休、徐彦作品" />
<meta name="description" content="春秋公羊传注疏原文阅读,隐公卷一（起元年，尽元年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10178.html";
var nextpage="novel-read-1019-10180.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>隐公卷一（起元年，尽元年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10178.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>隐公卷一（起元年，尽元年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:00:25<span class="divide">|</span></p>
<div class="page-body">
<div class="page-content">
<p> 《春秋公羊经传》解诂隐公第一○陆曰：解诂，佳买反；下音古，训也。<br/><br/>　　[疏]“春秋”至“第一”。<br/><br/>　　○解云：案旧题云“春秋隐公经传解诂第一公羊何氏，”则云：《春秋》者，一部之总名；隐公者，鲁侯之谥号；经传者，杂缛之称；解诂者，何所自目；第一者，无先之辞；《公羊》者，传之别名；何氏者，邵公之姓也。今定本则升“公羊”字在“经传”上退“隐公”字在“解诂”之下，未知自谁始也。又云“何休学”，今案《博物志》曰：“何休注《公羊》，云‘何休学’。有不解者，或答曰‘休谦辞受学於师，乃宣此义不出於巳’。”此言为允，是其义也。○问曰：《左氏》以为鲁哀十一年夫子自卫反鲁，十二年告老，遂作《春秋》，至十四年经成，不审《公羊》之义，孔子早晚作《春秋》乎？○答曰：《公羊》以为哀公十四年获麟之后，得端门之命，乃作《春秋》，至九月而止笔，《春秋说》具有其文。○问曰：若《公羊》之义，以获麟之后乃作《春秋》，何故“大史公遭李陵之祸，幽于缧绁，乃喟然而叹曰：是余罪也”，“夫昔西伯拘羑里，演《易》；孔子厄陈、蔡，作《春秋》；屈原放逐，著《离骚》；左丘明失明，厥有《国语》；孙子膑脚，而论《兵法》”，此人皆意有所郁结，不得通其道也”，故自黄帝始作其文也。案《家语》孔子厄於陈、蔡之时，当哀公六年，何言十四年乃作乎？○答曰：孔子厄陈、蔡之时，始有作《春秋》之意，未正作其正作犹在获麟之后也。故《家语》云：“晋文之有霸心，起于曹、卫越王句践之有霸心，起于会稽。”夫陈、蔡之间，丘之幸也，庸知非激愤厉志，始於是乎者？是其有意矣。○问曰：若《左氏》以为夫子鲁哀公十一年自卫反鲁，至十二年告老，见周礼尽在鲁，鲁史法最备，故依鲁史记修之以为《春秋》。《公羊》之意，据何文作《春秋》乎？○答曰：案闵因叙云：“昔孔子受端门之命，制《春秋》之义，使子夏等十四人求周史记，得百二十国宝书，九月经立。《感精符》、《考异邮》、《说题辞》具有其文。”以此言之，夫子脩《春秋》，祖述尧、舜，下包文、武，又为大汉用之训世，不应专据鲁史，堪为王者之法也，故言据百二十国宝书也。周史而言宝书者，宝者，保也，以其可世世传保以为戒，故云宝书也。○问曰：若然，《公羊》之义，据百二十国宝书以作《春秋》，今经止有五十馀国，通戎夷宿潞之属，仅有六十，何言百二十国乎？○答曰：其初求也，实得百二十国史，但有极美可以训世，有极恶何以戒俗者，取之；若不可为法者，皆弃而不录，是故止得六十国也。○问曰：若言据百二十国宝书以为《春秋》，何故《春秋说》云“据周史立新经”乎？○答曰：闵因叙云：“使子夏等十四人求周史记，得百二十国宝书。”以此言之，周为天子，虽诸侯史记，亦得名为周史矣。○问曰：《六艺论》云：“六艺者，图所生也。”然则《春秋》者，即是六艺也，而言依百二十国史以为《春秋》何？○答曰：元本“河出图，洛出书”者，正欲垂范於世也。王者遂依图书以行其事，史官录其行事以为《春秋》，夫子就史所录，刊而脩之，云出图书，岂相妨夺也？○问曰：案《三统历》云：“春为阳中，万物以生；秋为阴中，万物以成，故名《春秋》。”贾、服依此以解《春秋》之义，不审何氏何名《春秋》乎？○答曰：公羊何氏与贾、服不异，亦以为欲使人君动作不失中也。而《春秋说》云“始於春，终於秋，故曰《春秋》”者，道春为生物之始，而秋为成物之终，故云始於春，终於秋，故曰《春秋》也。而旧云《春秋说》云“哀十四年春，西狩获麟，作《春秋》，九月书成。以其书作秋成，故云《春秋》也”者，非也，何者？案庄七年经云“星霣如雨”，传云：“‘不脩春秋’曰‘雨星，不及地尺而复’。君子脩之曰：‘星霣如雨’”。何氏云：“‘不脩春秋’，谓史记也。古者谓史记为‘春秋’。”以此言之，则孔子未脩之时已名《春秋》，何言孔子脩之春作秋成，乃名《春秋》乎？○问曰：《春秋》据史书而为之，史有左右，据何史乎？○答曰：《六艺论》云：“《春秋》者，国史所记人君动作之事，左史所记为《春秋》，右史所记为《尚书》。”是以《玉藻》云：“动则左史书之，言则右史书之。”郑注云：“其书《春秋》、《尚书》其存者。”记文先言左史，郑注先言《春秋》，明以左史为《春秋》矣。云云之说，《左氏》首已成解，不能重载。夫子所以作《春秋》者，《解疑论》云：“圣人不空生，受命而制作，所以生斯民，觉后生也。西狩获麟，知天命去周，赤帝方起，麟为周亡之异，汉兴之瑞，故孔子曰‘我欲托诸空言，不如载诸行事’。又闻端门之命，有制作之状，乃遣子夏等求周史记，得百二十国宝书，脩为《春秋》，故《孟子》云：‘世衰道微，邪说暴行有作，臣弑其君者有之，子弑其父者有之，孔子惧，作《春秋》。’故《史记》云：‘《春秋》之中，弑君三十六，亡国五十二，诸侯奔走，不得保其社稷者，不可胜数。’故有国者，不可以不知《春秋》；为人臣者，不可以不知《春秋》；为人君父而不通於《春秋》之义者，必蒙首恶之名；为人臣子而不通於《春秋》之义者，必陷篡弑之诛。”以此言之，则孔子见时衰政失，恐文、武道绝，又见麟获，刘氏方兴，故顺天命，以制《春秋》以授之。必知孔子制《春秋》以授汉者。案《春秋说》云：“伏羲作八卦，丘合而演其文，渎而出其神，作《春秋》以改乱制。”又云：“丘揽史记，援引古图，推集天变，为汉帝制法，陈叙图录。”又云：“丘水精治法，为赤制功。”又云：“黑龙生为赤，必告云象使知命。”又云：“经十有四年春，西狩获麟，赤受命，仓失权，周灭火起，薪采得麟。”以此数文言之，《春秋》为汉制明矣。○问：案庄七年“星霣如雨”，传云“‘不脩春秋’曰‘雨星，不及地尺而复’，君子脩之曰‘星霣如雨’”；又昭十二年“齐高偃帅师纳北燕伯于阳”，传云“伯于阳者何？公子阳生也。子曰：‘我乃知之矣。’在侧者曰：‘子苟知之，何以不革？’曰：‘如尔所不知何？《春秋》之信史也，其序则齐桓、晋文，其会则主会者为之，其词则丘有罪焉尔’”，何故孔子脩《春秋》，有改之者何？可改而不改者何？○答曰：其不改者，勿欲令人妄亿措其改者，所以为后法故或改或不改示此二义。○问曰：《公羊》以鲁隐公为受命王，黜周为二王后。案《长义》云“名不正则言不顺，言不顺则事不成”，今隐公人臣而虚称以王，周天子见在上而黜公侯，是非正名而言顺也。如此，何以笑子路率尔？何以为忠信？何以为事上？何以诲人？何以为法？何以全身？如此若为通乎？○答曰：《孝经》说云：“孔子曰：‘《春秋》属商，《孝经》属参。’然则其微似之语独传子夏，子夏传与公羊氏，五世乃至汉胡毋生、董仲舒，推演其文，然后世人乃闻此言矣。”孔子卒后三百岁，何不全身之有？又《春秋》藉位於鲁，以讬王义，隐公之爵不进称王，周王之号不退为公，何以为不正名？何以为不顺言乎？又奉天命而制作，何以谦让之有？○问曰：《春秋说》云：“孔子欲作《春秋》，卜得阳豫之卦。”宋氏云：“夏、殷之卦名也。”孔子何故不用《周易》占之乎？○答曰：盖孔子见西狩获麟，知周将亡，又见天命有改制作之意，故用夏、殷之《易》矣。或言卜则是龟之辞也，不从宋氏之说。若然，应言阳豫之兆，何言卦乎？盖龟蓍通名，故言卜矣。○问曰：何氏注《春秋》，始乎隐公，则天之数，不审孔子何以正于获麟止笔乎？○答曰：案哀十四年传云“《春秋》何以始乎隐”，注云“据得麟乃作”；“祖之所逮闻也”，注云“托记高祖以来，事可及问闻知者，犹曰‘我但记先人所闻，辟制作之害’”；所见异辞，所闻异辞，所传闻异辞，何以终乎哀十四年”，彼注云“据哀公未终也”；曰“备矣”彼注云“人道浃，王道备，必止於麟者，欲见拨乱功成於麟，犹尧、舜之隆，凤皇来仪，故麟於周为异，《春秋》记以为瑞，明大平以瑞应为效也。绝笔於春，不书下三时者，起木绝火王，制作道备，当授汉也”是也。○问曰：既言始於隐公则天之数，复言三世，故发隐公何？○答曰：若论象天数，则取十二；缘情制服宜为三世，故礼为父三年，为祖期，为高祖、曾祖齐衰三月。据哀录隐，兼及昭、定，已与父时事，为所见之世；文、宣、成襄、王父时事，谓之所闻之世也；隐、桓、庄、闵、僖，曾祖、高祖时事，谓之所传闻之世也。制治乱之法，书大夫之卒，文有详略，故日月备于隐，如是，有罪之见录，不日卒于得臣，明有过以见罪；益师不日，著恩远之辞。○问曰：郑氏云：“九者，阳数之极”，九九八十一，是人命终矣，故《孝经援神契》云“《春秋》三世，以九九八十一为限”。然则隐元年尽僖十八年为一世，自僖十九年尽襄十二年又为一世，自襄十三年尽哀十四年又为一世，所以不悉八十一年者，见人命参差，不可一齐之义。又颜安乐以襄二十一年孔子生后，即为所见之世。颜、郑之说，实亦有途，而何氏见何文句，要以昭、定、哀为所见之世，文、宣、成、襄为所闻之世，隐、桓、庄、闵、僖为所传闻之世乎？○答曰：颜氏以为襄公二十三年“邾娄鼻我来奔”，传云“邾娄无大夫，此何以书？以近书也”，又昭公二十七年“邾娄快来奔”，传云：“邾娄无大夫，此何以书？以近书也”，二文不异，同宜一世，若分两属，理似不便。又孔子在襄二十一年生，从生以后，理不得谓之所闻也。颜氏之意，尽於此矣。何氏所以不从之者，以为凡言见者，目睹其事，心识其理，乃可以为见，孔子始生，未能识别，宁得谓之所见乎？故《春秋说》云“文、宣、成、襄所闻之世不分疏”，二十一年巳后明为一世矣。邾娄快、邾娄鼻我虽同有以近书之传，一自是治近升平书，一自是治近大平书，虽不相干涉，而漫指此文乎？郑氏虽依《孝经》说文取襄十二年之后为所见之世尔时孔子未生焉。得谓之所见乎？故不从之。○问曰：《孝经说》文实有九九八十一为限之言，《公羊》信纬，可得不从乎？○答曰：《援神契》者，自是《孝经纬》横说义之言，更作一理，非是正解《春秋》之物，故何氏自依《春秋说》为正解明矣。○问曰：《左氏》出自丘明，便题云《左氏》；《公羊》、《穀梁》出自卜商，何故不题曰“卜氏传”乎？○答曰：《左氏传》者，丘明亲自执笔为之，以说经意，其后学者题曰《左氏》矣。且《公羊》者，子夏口授公羊高，高五世相授，至汉景帝时，公羊寿共弟子胡毌生乃著竹帛，胡毌生题亲师，故曰《公羊》，不说卜氏矣。《穀梁》者，亦是著竹帛者题其亲师，故曰《穀梁》也。○问曰：《春秋说》云“《春秋》设三科九旨”，其义如何？○答曰：何氏之意，以为三科九旨正是一物，若总言之，谓之三科，科者，段也；若析而言之，谓之九旨，旨者，意也。言三个科段之内，有此九种之意。故何氏作《文谥例》云“三科九旨者，新周故宋，以《春秋》当新王”，此一科三旨也；又云“所见异辞，所闻异辞”，所传闻异辞”，二科六旨也；又“内其国而外诸夏，内诸夏而外夷狄”，是三科九旨也。○问曰：案宋氏之注《春秋说》：“三科者，一曰张三世，二曰存三统，三曰异外内，是三科也。九旨者，一曰时，二曰月，三曰日，四曰王，五曰天王，六曰天子，七曰讥，八曰贬，九曰绝。时与日月，详略之旨也；王与天王天子，是录远近亲疏之旨也；讥与贬绝，则轻重之旨也。”如是，三科九旨，聊不相干，何故然乎？○答曰：《春秋》之内，具斯二种理，故宋氏又有此说，贤者择之。○问曰：《文谥例》云：“此《春秋》五始、三科、九旨、七等、六辅、二类之义，以矫枉拨乱，为受命品道之端，正德之纪也。”然则三科九旨之义，已蒙前说，未审五始、六辅、二类、七等之义如何？○答曰：案《文谥例》下文云：五始者，元年、春、王、正月、公即位是也。七等者，州、国、氏、人、名、字、子是也。六辅者，公辅天子，卿辅公，大夫辅卿，士辅大夫，京师辅君，诸夏辅京师是也。二类者，人事与灾异是也。○问曰：《春秋说》云：“《春秋》书有七缺。”七缺之义如何？○答曰：七缺者，惠公妃匹不正，隐、桓之祸生，是为夫之道缺也；文姜淫而害夫，为妇之道缺也；大夫无罪而致戮，为君之道缺也；臣而害上，为臣之道缺也；僖五年“晋侯杀其世子申生”，襄二十六年“宋公杀其世子痤”，残虐枉杀其子，是为父之道缺也；文元年“楚世子商臣弑其君髡”，襄三十年“蔡世子般弑其君固”，是为子之道缺也；桓八年“正月，已卯，蒸”，桓十四年八月“乙亥，尝”，僖三十一年“夏，四月，四卜郊不从，乃免牲，犹三望”，郊祀不脩，周公之礼缺，是为七缺也矣。<br/><br/>　<br/><br/>　　何休学○学者，言为此经之学，即注述之意。<br/><br/>　　元年春王正月○正月，音征，又音政，后放此。<br/><br/>　　[疏]“元年，春，王正月”。<br/><br/>　　○解云：若《左氏》之义，不问天子诸侯，皆得称元年。若《公羊》之义，唯天子乃得称元年，诸侯不得称元年。此鲁隐公，诸侯也，而得称元年者，《春秋》托王於鲁，以隐公为受命之王，故得称元年矣。<br/><br/>　<br/><br/>　　元年者何？诸据疑，问所不知，故曰者何。<br/><br/>　　[疏]“元年者何”。<br/><br/>　　○解云：凡诸侯不得称元年，今隐公爵犹自称侯，而反称元年，故执不知问。<br/><br/>　　○注“诸据”至“者何”。<br/><br/>　　○解云：谓诸据有疑理，而问所不知者，曰者何，即僖五年秋“郑伯逃归不盟”之下，传云“不盟者何”，注云“据上言诸侯，郑伯在其中，弟子疑，故执不知问”；成十五年“仲婴齐卒”之下，传云“仲婴齐者何”，注云“疑仲遂后，故问之”是也。若据彼难此，即或言曷为，或言何以，或单言何，即下传云“曷为先言王而后言正月”，注云“据下秋七月天王，先言月，而后言王”；“公何以不言即位”，注云“据文公言即位也”；“何成乎公之意”，注云“据剌欲救纪，而后不能”是也。而旧解云：案《春秋》上下，但言曷为与何，皆有所据，故何氏云诸据疑者，皆无所据，故云问所不知，故曰者何也者，非。<br/><br/>　<br/><br/>　　君之始年也。以常录即位，知君之始年。君，鲁侯隐公也。年者，十二月之总号，《春秋》书十二月称年是也。变一为元，元者，气也，无形以起，有形以分，造起天地，天地之始也，故上无所系，而使春系之也。不言公，言君之始年者，王者诸侯皆称君，所以通其义於王者，惟王者然后改元立号。《春秋》托新王受命於鲁，故因以录即位，明王者当继天奉元，养成万物。<br/><br/>　　[疏]注“以常”至“始年”。<br/><br/>　　○解云：正以桓、文、宣、成、襄、昭及哀，皆云“元年，春，王正月，公即位”，故曰以常录即位，知君之始年。<br/><br/>　　○注“君，鲁侯隐公也”。<br/><br/>　　○解云：案《春秋说》云：“周五等爵法五精：公之言公，公正无私；侯之言候，候逆顺，兼伺候王命矣；伯之言白，明白于德；子者，孳恩宣德；男者，任功立业。皆上奉王者之政教、礼法，统理一国，脩身絜行矣。”今此侯为鲁之正爵，公者，臣子之私称，故言“君，鲁侯隐公也”。○问曰：五等之爵既如前释，何名附庸乎？○答曰：《春秋说》下文云：“庸者，通也。官小德微，附於大国以名通，若毕星之有附耳然。”故谓之附庸矣。<br/><br/>　　○注“变一为元”。<br/><br/>　　○解云：以下有二年三年，知上宜云一年，而不言一年，变言元年，故决之。<br/><br/>　　○注“元者”，至“始也”。<br/><br/>　　○解云：《春秋说》云：“元者，端也。气泉”。注云：“元为气之始，如水之有泉，泉流之原，无形以起，有形以分，窥之不见，听之不闻。”宋氏云：“无形以起，在天成象；有形以分，在地成形也”。然则有形与无形，皆生乎元气而来，故言造起天地，天地之始也。<br/><br/>　　○注“故上”至“系之”。<br/><br/>　　○解云：《春秋说》云：“王不上奉天文以立号，则道术无原，故先陈春后言王。天不深正其元，则不能成其化，故先起元，然后陈春矣。”是以推“元”在“春”上，“春”在“王”上矣。<br/><br/>　　○注“不言”至“王者”。<br/><br/>　　○解云：凡天子诸侯同得称君，但天子不得称公，故《丧服》云君，郑云“天子诸侯及卿大夫有地者，皆曰君”是也。今据鲁而言，不言公之始年，而言君之始年者，见诸侯不得称元，会假鲁为王，乃得称元，故传言“君之始年”，微欲通鲁于王故也。<br/><br/>　<br/><br/>　　春者何？独在王上，故执不知问。<br/><br/>　　[疏]注“独在”至“知问”。<br/><br/>　　○解云：春夏秋冬皆是四时之名，而夏秋冬三时，常不得配王言之，唯有“春”字常在“王”上，故怪而问之。<br/><br/>　<br/><br/>　　岁之始也。以上系“元年”在“王正月”之上，知岁之始也。春者，天地开辟之端，养生之首，法象所出，四时本名也。昏斗指东方曰春，指南方曰夏，指西方曰秋，指北方曰冬。岁者，总号其成功之称，《尚书》“以闰月定四时成岁”是也。○辟，婢亦反，本亦作“闢”称，尺证反，下“之称”、“卑称”同。<br/><br/>　　[疏]“岁之始也”。○问曰：“元年，春，王，正月，公即位”，实是《春秋》之五始，而传直於“元年”、“春”之下发言始，而“王”、“正月”下不言始何？○答曰：元是天地之始，春是四时之始，“王正月，公即位”者，人事之始，欲见尊重天道，略於人事故也。<br/><br/>　　○注“春者”至“之端”。<br/><br/>　　○解云：《易说》云：“孔子曰：‘《易》始於大极，大极分而为二，故生天地。’天地有春夏秋冬之节，故生四时也。”言天地开辟，分为四时，春先为端始也。<br/><br/>　　○注“养生之首”。<br/><br/>　　○解云：《乾凿度》云：“震生万物於东方，夫万物始生於震。震，东方之卦也。阳气施生，爱利之道，故东方为仁矣。”故言养生之首，言是养生万物之初首。<br/><br/>　　○注“法象所出”。<br/><br/>　　○解云：《周礼·大宰》云：“正月之吉，始和，布政于邦国都鄙，县治象之法于象魏，挟日而敛之。”是象魏之法于时出之，故曰法象所出矣。<br/><br/>　　○注““四时本名也”。<br/><br/>　　○解云：凡四时，先春，次夏，次秋，次冬，百代所不变，故言春者，四时本名矣。<br/><br/>　　○注“昏斗”至“冬也”。<br/><br/>　　○解云：皆《春秋说》文也。<br/><br/>　　○注“岁者”至“之称”。<br/><br/>　　○解云：四时皆於万物有功，岁者，是兼总其成功之称也。若以当代相对言之，即唐虞曰载，夏曰岁，殷曰祀，周曰年；若散文言之，不问何代，皆得谓之岁矣。等取一名，而必取岁者，盖以夏数为得天正故也。亦有一本云“岁者总号成功之称也”。<br/><br/>　　○注“尚书”至“是也”。<br/><br/>　　○解云：此《尧典》文，彼郑注云：“以闰月推四时，使启、闭、分、至不失其常，著之用成岁历，将以授民时，且记时事”是也。<br/><br/>　<br/><br/>　　王者孰谓？孰，谁也。欲言时王则无事，欲言先王又无谥，故问谁谓。<br/><br/>　　[疏]注“欲言”至“无事”。<br/><br/>　　○解云：时王，即当时平王也。若是当时平王，应如下文“秋，七月，天王使宰咺来归惠公仲子之赗”，是其事也。今无此事，直言王，故疑非谓当时之王矣。<br/><br/>　　○注“欲言”至“无谥”。<br/><br/>　　○解云：正以死谥，周道故也。<br/><br/>　<br/><br/>　　谓文王也。以上系王於春，知谓文王也。文王，周始受命之王，天之所命，故上系天端。方陈受命制正月，故假以为王法。不言谥者，法其生，不法其死，与后王共之，人道之始也。<br/><br/>　　[疏]注“以上”至“王也”。<br/><br/>　　○解云：春者，端始。文王者，周之始受命制法之王，理宜相系，故见其系春，知是文王，非周之馀王也。○问曰：《春秋》之道，今有三王之法，所以通天三统，是以《春秋说》云“王者孰谓？谓文王也。疑三代不专谓文王”，而传专云文王，不取三代何？○答曰：大势《春秋》之道，实兼三王，是以《元命包》上文总而疑之，而此传专云“谓文王”者，以见孔子作新王之法，当周之世，理应权假文王之法，故偏道之矣，故彼宋氏注云“虽大略据三代，其要主於文王者”是也。<br/><br/>　　○注“文王”至“之王”。<br/><br/>　　○解云：即《我应瑞》云“季秋之月，甲子，赤雀衔丹书入丰，止于昌户，昌再拜稽首，受之”；又《礼说》云：“文王得白马朱鬛大贝玄龟”是也。<br/><br/>　　○注“天之”至“天端”。解云：天端即春也，故《春秋说》云“以元之深，正天之端；以天之端，正王者之政”是也。<br/><br/>　　○注“方陈”至“王法”。<br/><br/>　　○解云：孔子方陈新王受命制正月之事，故假取文王创始受命制正朔者，将来以为法，其实为汉矣。<br/><br/>　　○注“不言”至“共之”。<br/><br/>　　○解云：死谥，周道，文王死来巳久，而不言谥者，正言法其生时政教正朔，故曰法其生，不法其死也。言与后王共之者，不言谥，可以通之於后王。后王，谓汉帝也。<br/><br/>　　○注“人道之始也”。<br/><br/>　　○解云：何氏以见上文亦始尊重天道，皆传自有始文，故不须注云天道之始。今此实天下之始，但略於人事，无始文，故须注云“人道之始也”。<br/><br/>　<br/><br/>　　曷为先言王而后言正月？据下“秋，七月，天王”，先言月而后言王。王正月也。以上系於王，知王者受命，布政施教所制月也。王者受命，必徙居处，改正朔，易服色，殊徽号，变牺牲，异器械，明受之於天，不受之於人。夏以斗建寅之月为正，平旦为朔，法物见，色尚黑；殷以斗建丑之月为正，鸡鸣为朔，法物牙，色尚白；周以斗建子之月为正，夜半为朔，法物萌，色尚赤。○徽，许韦反。械，户戒反。夏以，户雅反，后放此，以意求之。见，贤遍反，下“并见”同。<br/><br/>　　[疏]注“王者”至“於人”。<br/><br/>　　○解云：王者受命，必徙居处者，则尧居平阳，舜居蒲坂，文王受命，作邑於丰之属是也。其改正朔，易服色，殊徽号，异器械者，《礼记大传》文。郑注云：“服色，车马也。徽号，旌旗之名也。器械礼乐之器及兵甲也。”然则改正朔者，即“正朔三而改”下注云是也。易服色者，即《明堂位》云“鸾车，有虞氏之路也。钩车，夏后氏之路也。大路，殷路也。乘路，周路也”，“夏后氏骆马黑鬛，殷人白马黑首，周人黄马蕃鬛”之属是也。其殊徽号者，即《明堂位》云“有虞氏之旂，夏后氏之绥，殷之大白，周之大赤”之属是也。其变牺牲者，即《明堂位》云：“夏后氏牲尚黑，殷白牡，周骍刚”之属是也。其异器械者，器即《明堂位》云：“泰，有虞氏之尊也。山垒，夏后氏之尊也。著，殷尊也。牺象，周尊也”，注云“泰用瓦；著，著地无足”；“夏后氏之鼓足”，彼注云“足谓四足也”；“殷楹鼓”彼注云“楹谓之柱，贯中上出也”；“周县鼓”，注云“县，县之簨虡也”。其械者，即兵甲也，何氏庄三十二年注云“有攻守之器曰械”是。而言异者，即《释器》云“弓有缘者谓之弓，无缘者谓之弭”，盖以为异代相变，故云异也。所以止变此等者，其亲亲、尊尊之属不可改，即《大传》云“其不可得变革者，则有矣。亲亲也，尊尊也，长长也，男女有别，此其不可得与民变革者也”是也。<br/><br/>　　○注“夏以”至“尚赤”。<br/><br/>　　○解云：凡草物皆十一月动萌而赤，十二月萌牙始白，十三月萌牙始出而首黑，故各法之，故《书传略说》云：“周以至动，殷以萌，夏以牙”，注云“谓三王之正也。至动，冬日至物始动也。物有三变，故正色有三；天有三生三死，故土有三王，生特一生死，是故周人以日至为正，殷人以日至三十日为正，夏以日至六十日为正。是故三统三王，若循连环，周则又始，穷则反本”是也。○问曰：若如此说，则三王所尚，各自依其时物之色，何故《礼说》云“若尚色，天命以赤尚赤，以白尚白，以黑尚黑”，宋氏云“赤者，命以赤乌，故周尚赤；汤以白狼，故尚白；禹以玄珪，故尚黑也”。以此言之，三代所尚者，自是依天命之色，何言法时物之牙色乎？○答曰：凡正朔之法，不得相因，满三反本，礼则然矣，但见其受命将王者，应以十一月为正，则命之以赤瑞；应以十二月为正，则命以白瑞；应以十三月为正，即命之以黑瑞，是以《礼说》有此言，岂道不复法其牙色乎？<br/><br/>　<br/><br/>　　何言乎王正月？据定公有王无正月<br/><br/>　　[疏]注“据定”至“正月”。<br/><br/>　　○解云：定公元年“春，王三月，晋人执宋仲几于京师”，是有王无正月。凡十二公即位皆在正月，是以不问有事无事，皆书“王正月”，所以重人君即位之年矣。若非即位之年，正月无事之时，或有二月王，或有三月王矣，但定公即位在六月，正月复无事，故书三月王也，其正月时不得书王矣。<br/><br/>　<br/><br/>　　大一统也。统者，始也，总系之辞。夫王者，始受命改制，布政施教於天下，自公侯至於庶人，自山川至於草木昆蟲，莫不一一系於正月，故云政教之始。<br/><br/>　　[疏]“大一统也”。<br/><br/>　　○解云：所以书正月者，王者受命制正月以统天下，令万物无不一一皆奉之以为始，故言大一统也。<br/><br/>　　○注“总系之辞”。<br/><br/>　　○解云：凡前代既终，后主更起，立其正朔之初，布象魏於天下，自公侯至於庶人，自山川至於草木昆蟲，莫不系於正月而得其所，故曰总系之辞。<br/><br/>　　○注“故云政教之始”。<br/><br/>　　○解云：亦以传不言始，故足之。<br/><br/>　<br/><br/>　　公何以不言即位？据文公言即位也。即位者，一国之始，政莫大於正始，故《春秋》以元之气，正天之端；以天之端，正王之政；以王之政，正诸侯之即位；以诸侯之即位，正竟内之治。诸侯不上奉王之政，则不得即位，故先言正月，而后言即位。政不由王出，则不得为政，故先言王，而后言正月也。王者不承天以制号令，则无法，故先言春，而后言王。天不深正其元，则不能成其化，故先言元，而后言春。五者同日并见，相须成体，乃天人之大本，万物之所系，不可不察也。○治，直吏反。夫，音扶。<br/><br/>　　[疏]注“据文公言即位也”。<br/><br/>　　○解云：文元年“春，王正月，公即位”是也。○问曰：桓公元年春亦书即位，传所以不从始，而远据文公何？○答曰：正以文公正即位之始故也。桓公篡而即位，非其正，故虽即位在文公前，犹不据之。<br/><br/>　　○注“即位者，一国之始”。<br/><br/>　　○解云：亦以传无始文，故言此也。<br/><br/>　　○注“政莫大於正始”。<br/><br/>　　○解云：为下作文势也。言凡欲正物之法，莫大於正其始时，是以《春秋》作五始，令之相正也。<br/><br/>　　○注“乃天”至“不察也”。<br/><br/>　　○解云：“元年春”者，天之本；“王正月，公即位”者，人之本，故曰天人之大本也。言万物之所系者，《春秋》以之为始，令万物系之，故不可不察其义。<br/><br/>　<br/><br/>　　成公意也。以不有正月而去即位，知其成公意。○而去，起吕反，下“去”同。<br/><br/>　　[疏]注“以不”至“公意”。<br/><br/>　　○解云：下十一年传云“隐何以无正月？隐将让乎桓，故不有其正月也”。然则正月者，是公县象魏出教令之月，今公既有让意，故从二年已后，终隐之篇，常去正月以见之，故曰不有正月也。然则今此注云“不有正月”者，谓从二年恒去正月也。今元年去即位，故知成公意矣。今元年言正月者，公时实行即位之礼，故见之。然则公意让而行即位者，厌民臣之心故也。旧云以有正月而去即位，云无“不”字，言凡书正月为公即位出也，以元年有正月，即公实行即位礼，而孔子去即位，知其成公让意者，非。<br/><br/>　<br/><br/>　　何成乎公之意？据剌欲救纪而后不能。○剌欲，七赐反。后皆同，更不音。<br/><br/>　　[疏]注“据剌”至“不能”。<br/><br/>　　○解云：庄三年“冬，公次于郎”，传曰“其言次于郎何？剌欲救纪而后不能也”。然则欲救纪是善事，公不能救纪，是不终善事，而《春秋》书“次于郎”以剌之。今隐公有让心，实是善事，但终让不成，为他所杀，亦是善心不遂，而《春秋》善之，故以为难也。<br/><br/>　<br/><br/>　　公将平国而反之桓。平，治也。时废桓立隐不平，故曰平，反还之。曷为反之桓？据已立也。桓幼而贵，隐长而卑。长者，已冠也。礼，年二十见正而冠。《士冠礼》曰：“嫡子冠於阼，以著代也。醮於客位，加有成也。三加弥尊，谕其志也。冠而字之，敬其名也。”“公侯之有冠礼，夏之末造也。天子之元子犹士也，天下无生而贵者。”○隐长，丁丈反，注及下皆同。已冠，工乱反，下同。適子，丁历反，下同。醮，子笑反。<br/><br/>　　[疏]注“礼年”至“而冠”。<br/><br/>　　○解云：若以襄九年《左传》言鲁襄公年十二而冠也。依《八代记》，即少昊亦十二而冠，则知天子诸侯幼即位者，皆十二而冠矣，是以《异义》“古《尚书》说”云“武王崩时，成王年十三，后一年管、蔡作乱，周公东辟之，王与大夫尽弁，以开金縢之书”。时成王年十四，言弁，明知已冠矣，是其证也。但隐公冠当惠公之世，从士礼，故二十成人乃冠，是以何氏即引《士冠礼》以解之。所以必二十冠者，《异义》“今礼戴说”云“男子，阳也，成於阴，故二十而冠”是矣。而言见正者，欲道庶子不冠於阼阶故也。<br/><br/>　　○注“士冠”至“成也”。<br/><br/>　　○解云：郑彼注云“每加於阼，则醮之於客位，所以尊敬之，成其为人也”是矣。凡此，《士冠礼》及《礼记·冠义》、《郊特牲》亦有此文。郑注《冠义》云“阼，谓主人之北也。適子冠於阼，若不醴，则醮用酒於客位，敬而成之也。户西为客位，庶子冠於房户外，又因醮焉，不代父也”。郑注《昏义》云“酌而无酬酢曰醮。醮之礼如冠醮与”。<br/><br/>　　○注“三加”至“志也”。<br/><br/>　　○解云：此《士冠记》文。三加者，先加缁布冠，次加皮弁，次加爵弁也。彼记云“始冠缁布之冠也，大古冠布，齐则缁之”，郑注云“大古，唐虞以上”，“重古始冠，冠其齐冠也”；“谕其志”者，彼郑注云“弥犹益也。冠服后加益尊，谕其志者，欲其德之进也”是矣。注《郊特牲》云“冠益尊，则志益大也”。<br/><br/>　　○注“冠而字之，敬其名也”。<br/><br/>　　○解云：亦彼记之文。郑注云“名者，质，所受於父母，冠成人益文，故敬之”是也。<br/><br/>　　○注“公侯”至“造也”。<br/><br/>　　○解云：此亦《士冠礼记》文。彼郑注云“造，作也。自夏初以生，诸侯虽父死子继，年未满五十者，亦服士服，行士礼，五十乃命也。至其衰末，上下相乱，篡弑所由生，故作公侯冠礼，以正君臣也”。引之者，见当时公侯有冠之言。<br/><br/>　　○注“天子”至“贵者”，解云：此亦记文。郑注《郊特牲》云“储君副主犹云士也，明人有贤行著德，乃得贵也”。引之者，见隐公冠时年已二十，宜从士礼明矣。<br/><br/>　<br/><br/>　　其为尊卑也微，母俱媵也。○媵，以证反，又绳证反。国人莫知，国人，谓国中凡人。莫知者，言惠公不早分别也。男子年六十闭房，无世子，则命贵公子。将薨亦如之。<br/><br/>　　[疏]注国人”至“别也”。<br/><br/>　　○解云：古者一娶九女，一嫡二媵，分为左右，尊卑权宠灼然，则朝廷之上，理应悉知。今此传云国人不知，明是国内凡人也。虽然，事大非小，若早分别，亦应知悉，故注言惠公不早分别，是其义也。<br/><br/>　　○注“男子”至“如之”。<br/><br/>　　○解云：男子六十阳道闭藏，若仍无世子，其正夫人必无有生世子之理，故命贵公子以为世子也。若未满六十，则无立庶子为世子之法，何者？立而复黜，是乃乱道故也。然则言闭房者，行房之事闭也。知男子六十阳道闭藏者，《家语》云“男女不六十者不间居”，间居不禁，闭房明矣。言将薨亦如之者，谓未满六十者，将薨之时，亦命贵公子矣。<br/><br/>　<br/><br/>　　隐长又贤，此以上皆道立隐所缘。○以上，时掌反，他皆放此。诸大夫扳隐而立之。扳，引也。诸大夫立隐不起者，在春秋前，明王者受命不追治前事。孔子曰：“不教而杀谓之虐，不戒视成谓之暴”。○扳，普颜反，又必颜反，引也；旧敷间反。<br/><br/>　　[疏]注“诸大”至“秋前”。<br/><br/>　　○解云：公子翚弑隐立桓公，仲遂弑赤立宣公，皆贬去公子以起见之。今此诸大夫废桓立隐，亦是不正，何故不作文贬之以见罪？正以在春秋前，欲明王者受命，不追治前事故也。<br/><br/>　　○注“不戒”至“之暴”。<br/><br/>　　○解云：此《尧曰》文。何氏以不先告戒，比视之而责其成功为暴矣。<br/><br/>　<br/><br/>　　隐於是焉而辞立，辞，让也。言隐欲让。则未知桓之将必得立也。是时公子非一。<br/><br/>　　[疏]注“是时公子非一”。<br/><br/>　　○解云：隐公疑桓不知得立以否，故知公子非一。<br/><br/>　<br/><br/>　　且如桓立，且如，假设之辞。则恐诸大夫之不能相幼君也。隐见诸大夫背正而立已不正，恐其不能相之。○相，息亮反。背正，步内反，下同。故凡隐之立，为桓立也。凡者，凡上所虑二事皆不可，故於是已立，欲须桓长大而归之，故曰为桓立，明其本无受国之心，故不书即位，所以起其让也。○为，于伪反，注同。<br/><br/>　　[疏]注“凡者”至“二事”。<br/><br/>　　○解云：已若辞立，则未知桓之将得立以否，是其一虑也；假令使桓得立，又恐诸大夫不能相幼君，是其二虑也。<br/><br/>　<br/><br/>　　隐长又贤。何以不宜立？据贤缪公与大夫，玃且长以得立，○缪，音穆。玃且，俱缚反；下子馀反。<br/><br/>　　[疏]注“据贤”至“大夫”。<br/><br/>　　○解云：文十二年经书“秦伯使遂来聘”，传云“秦无大夫，此何以书？贤缪公也。何贤乎缪公？以为能变也”，注云“感而自变悔，遂霸西戎，故因其能聘中国，善而与之，使有大夫也”。今此亦善隐能让，何故不与使得立乎？故难之。<br/><br/>　　○注“玃且长以得立”。<br/><br/>　　○解云：文十四年“晋人纳捷菑于邾娄”，传曰“贵则皆贵矣。虽然，玃且也长”，彼以玃且长，故传与邾娄人立之。今此隐亦长，何故不宜立乎？故难之。然则传言长，据玃且；传言贤，据缪公。而何氏先解缪公者，以其事在前故。<br/><br/>　<br/><br/>　　立適以长不以贤，立子以贵不以长。適，谓適夫人之子，尊无与敌，故以齿。子，谓左右媵及侄娣之子，位有贵贱，又防其同时而生，故以贵也。礼，嫡夫人无子，立右媵；右媵无子，立左媵；左媵无子，立嫡侄娣；嫡侄娣无子，立右媵侄娣；右媵侄娣无子，立左媵侄娣。质家亲亲，先立娣；文家尊尊，先立侄。嫡子有孙而死，质家亲亲，先立弟；文家尊尊，先立孙。其双生也，质家据见立先生，文家据本意立后生：皆所以防爱争。○侄娣，夫结反；下大计反。争，争斗之争，下同。桓何以贵？据俱公子也。母贵也。据桓母右媵。母贵则子何以贵？据俱言公子。子以母贵，以母秩次立也。母以子贵。礼，妾子立，则母得为夫人。夫人成风是也。<br/><br/>　　[疏]注“夫人成风”。<br/><br/>　　○解云：即文四年“冬，十有一月，壬寅，夫人风氏薨”，五年“三月，辛亥，葬我小君成风”是也。<br/><br/>　<br/><br/>　　三月，公及邾娄仪父盟于眛。○及者何？与也。若曰公与邾娄盟也。○邾，音朱。娄，力俱反。邾人语声后曰娄，故曰邾娄，《礼记》同，《左氏》、《穀梁》无“娄”字。仪父，音甫，本亦作“甫”，人名字放此。眛，亡结反，《穀梁》同，《左氏》作“蔑”。会、及、暨、皆与也。都解经上会、及、暨也。○暨，其器反。下皆同。曷为或言会，或言及，或言暨？会，犹最也。最，聚也。直自若平时聚会，无他深浅意也。最之为言聚，若今聚民为投最。○曷为，如字，或于伪反，后皆同此。<br/><br/>　　[疏]“及者何”。<br/><br/>　　○解云：欲言汲汲，公仍在丧；欲言非汲汲，及是欲文，故执不知问。云曷为或言会者，即下六年“公会齐侯盟于艾”之徒是也。云或言暨者，昭七年春“暨齐平”，定十年“宋公之弟辰暨仲佗石彄出奔陈”是也。<br/><br/>　<br/><br/>　　及，犹汲汲也。暨，犹暨暨也。及，我欲之暨，不得已也。我者，谓鲁也。内鲁，故言我。举及、暨者，明当随意善恶而原之。欲之者，善重恶深；不得巳者，善轻恶浅，所以原心定罪。<br/><br/>　　[疏]注“我者，谓鲁也”。<br/><br/>　　○解云：此通内外皆然，但传据内言之，故言我谓鲁也。<br/><br/>　　○注“欲之”至“恶深”。<br/><br/>　　○解云：善重者，即此文“公及邾娄仪父盟于眛”是也，以其汲汲於善事，故曰善重也。恶深者，即哀十三年“公会晋侯及吴子于黄池”是也，以其汲汲于恶事，故曰恶深也。<br/><br/>　　○注“不得”至“恶浅”。<br/><br/>　　○解云：善轻，则“暨齐平”是也。恶浅者，“宋公之弟辰暨仲佗、石彄”是也。<br/><br/>　<br/><br/>　　仪父者何？邾娄之君也。以言“公及”不讳，知为君也。<br/><br/>　　[疏]“仪父者何”。<br/><br/>　　○解云：欲言其君，经不书爵；欲言其臣，而不没公，故执不知问。<br/><br/>　　○注“以言公及不”至君“也”。<br/><br/>　　○解云：凡《春秋》上下，公与外大夫盟，皆讳不言公，故庄二十二年“秋七月，丙申，及齐高傒盟于防”，传云“公则曷为不言公？讳与大夫盟也”之属也。今此不没公，故知是君矣。其庄九年“公及齐大夫盟于暨”之属不没公者，皆传注分明，不烦逆说。<br/><br/>　<br/><br/>　　何以名？据齐侯以禄父为名。<br/><br/>　　[疏]注“据齐”至“为名”。<br/><br/>　　○解云：即桓十四年冬，“齐侯禄父卒”，是言齐侯以禄父为名，故疑邾娄君亦以仪父为名，是以难也。<br/><br/>　<br/><br/>　　字也。以当褒，知为字。<br/><br/>　　[疏]注“以当褒，知为字”。<br/><br/>　　○解云：《春秋》以隐新受命而王，仪父慕之，故知当褒，是以《春秋说》云“褒仪父善趣圣者”是也。<br/><br/>　<br/><br/>　　曷为称字？据诸侯当称爵。<br/><br/>　　[疏]注“据诸侯当称爵”。<br/><br/>　　○解云：六年夏，“公会齐侯盟于艾”之属是也。<br/><br/>　<br/><br/>　　褒之也。以宿与微者盟书卒，知与公盟当褒之。有土嘉之曰褒，无土建国曰封。称字所以为褒之者，仪父本在春秋前失爵，在名例尔。○褒之，保刀反。<br/><br/>　　[疏]注“以宿”至“书卒”。<br/><br/>　　○解云：所传闻之世，微国之卒，本不合书，而此年“九月，及宋人盟于宿”，宿为地主，与在可知，以其与内微者盟，故至八年得变例书卒见恩矣。云有土嘉之曰褒者，谓加爵与字，即仪父、滕侯之属是也。云无土建国曰封者，即封邢、卫之属是也。<br/><br/>　<br/><br/>　　曷为褒之？据功不见。○不见，贤遍反，下皆同。为其与公盟也。为其始与公盟。盟者，杀生歃血，诅命相誓，以盟约束也。传不足言托始者，仪父比宿、滕、薛最在前，嫌独为仪父发始，下三国意不见，故顾之。○为其，于伪反，注“为其”、“独为”皆同。歃，所洽反，又音所甲反。诅，庄虑反。约束，并如字，一音上於妙反；下音戍。<br/><br/>　　[疏]注“传不”至“顾之”。<br/><br/>　　○解云：此传应言为其始与公盟，今不具其文句言始者，若言始与公盟，即恐下二国不是始，是以顾之，不得具其文。<br/><br/>　<br/><br/>　　与公盟者众矣，曷为独褒乎此？据戎、齐侯、莒人皆与公盟，传不足讬始，故复据众也。○复，扶又反，下“复为”同。<br/><br/>　　[疏]注“据戎”至“公盟”。<br/><br/>　　○解云：二年秋八月，“公及戎盟于唐”；六年夏，“公会齐侯盟于艾”；八年秋，“公及莒人盟于包来”是也。<br/><br/>　　○注“传不足”至“众也”。<br/><br/>　　○解云：传若乡者足其文句，云道为其始与公盟之时，义势即尽矣，道理不得复言。与公盟者众矣，曷为独褒乎此？但上传既无始与之文，而得褒赏，犹自可怪，故更据众难之。云讬始者，言隐公实非受命之王，但欲讬之以为始也。<br/><br/>　<br/><br/>　　因其可褒而褒之。《春秋》王鲁，讬隐公以为始受命王，因仪父先与隐公盟，可假以见褒赏之法，故云尔。○王鲁，于况反，下“而王”同，一音如字。后“王鲁”皆放此。此其为可褒奈何？渐进也。渐者，物事之端，先见之辞。去恶就善曰进。譬若隐公受命而王，诸侯有倡始先归之者，当进而封之，以率其后。不言先者，亦为所褒者法，明当积渐，深知圣德灼然之后乃往，不可造次陷於不义。○倡，尺亮反。造，七报反。<br/><br/>　　[疏]注“渐者”至“之辞”。<br/><br/>　　○解云：言物事之端者，犹言物事之首也。言先见之辞者，见读“如见其二子焉”之“见”也，若公子阳生闯然之类也。云去恶就善曰进者，言能去恶就善，即是行之进也。<br/><br/>　　○注“不可”至“不义”。<br/><br/>　　○解云：桓十五年夏，“邾娄人、牟人、葛人来朝”，朝桓恶人而贬称人，夷狄之也者，是其造次陷於不义矣。<br/><br/>　<br/><br/>　　眛者何？地期也。会、盟、战，皆录地其所期处，重期也。凡书盟者，恶之也。为其约誓大甚，朋党深背之，生患祸重，胥命於蒲，善近正是也。君大夫盟例日，恶不信也。此月者，隐推让以立，邾娄慕义而来相亲信，故为小信辞也。大信者时，柯之盟是也。鲁称公者，臣子心所欲尊号其君父。公者，五等之爵最尊，王者探臣子心欲尊其君父，使得称公，故《春秋》以臣子书葬者皆称公。于者，於也。凡以事定地者加于，以地定事者不加于。○处，昌虑反。恶之，乌路反，下“恶不”、“恶其”皆同。大甚，音泰，或绩贺反。近正，附近之近。柯，音歌。<br/><br/>　　[疏]“眛者何”。<br/><br/>　　○解云：《春秋》之始，弟子未解地期之义，故执不知问。<br/><br/>　　○注“凡书盟者恶之”。<br/><br/>　　○解云：此言与公盟而得褒，何言恶者？直善其慕新王之义而得褒，岂善其盟乎？<br/><br/>　　○注“胥命”至“是也”。<br/><br/>　　○解云：即桓三年“夏，齐侯，卫侯胥命于蒲”，传云“胥命者何？相命也。何言乎相命？近正也。此其为近正奈何？古者不盟，结言而退”是也。<br/><br/>　　○注“君大”至“信也”。<br/><br/>　　○解云：言内君与大夫共他外盟之时，其书日皆是恶其不信也，即下二年“秋，八月，庚辰，公及戎盟于唐”，文八年“冬，十月，壬午，公子遂会晋赵盾，盟于衡雍”之属是也。<br/><br/>　　○注“故为小信辞也”。<br/><br/>　　○解云：邾娄仪父归于新王而见褒赏，不为大信者，以下七年“秋，公伐邾娄”，是其背信也，功不足录，但假讬以为善，故为小信辞也。<br/><br/>　　○注“大信”至“是也”。<br/><br/>　　○解云：即庄十三年“冬，公会齐侯盟于柯”，传曰“桓公之信著乎天下，自柯之盟始焉”是也。<br/><br/>　　○注“故春”至“称公”。<br/><br/>　　○解云：谓以其臣子之辞书其葬者，悉皆称公，即桓十年“夏，五月，葬曹桓公”；僖四年秋，“葬许缪公”之属是也。若然，桓十七年秋八月，“癸巳，葬蔡桓侯”，不称公者，彼注云“称侯者，亦夺臣子辞也。有贤弟而不能任用，反疾害之而立献舞，国几并於蛮荆，故贤季抑桓称侯，所以起其事”是也。<br/><br/>　　○注“凡以”至“于例”。<br/><br/>　　○解云：谓先约其事，乃期于某处，作盟会者加于，即僖二十八年夏五月，“盟于践土”之属是也。<br/><br/>　　○注“以地”至“于例”。<br/><br/>　　○解云：言先在其地，乃定盟会之事者不加于，即庄十九年“公子结媵陈人之妇于鄄，遂及齐侯、宋公盟”；襄三年夏，“六月，公会单子、晋侯”以下“同盟于鸡泽，陈侯使袁侨如会”，“叔孙豹及诸侯之大夫，及陈袁侨盟”之属是也。<br/><br/>　<br/><br/>　　夏，五月，郑伯克段于鄢。○克之者何？加之者，问训诂，并问施于之为。○段，徒乱反。鄢，音偃。<br/><br/>　　[疏]“克之者何”。<br/><br/>　　○解云：欲言其杀，而经书克；欲言非杀，克者大恶之文，故执不知问。<br/><br/>　　○注“加之”至“之为”。<br/><br/>　　○解云：训诂者，即不言杀而言克是也。所以不直言克者何而并言之者，非直问其变杀为克，并欲问其施于鄢之所为矣。而不答于鄢之意者，欲下乃解为当国，故此处未劳解之。弟子以其不答于鄢之意，是以下文复云：“其地何”以难之。<br/><br/>　<br/><br/>　　杀之也。杀之，则曷为谓之克？大郑伯之恶也。以弗克纳，大郤缺之善，知加克大郑伯之恶也。○郤缺，去逆反；下起悦反。<br/><br/>　　[疏]注“以弗”至“之善”。<br/><br/>　　○解云：文十四年秋，“晋人纳接菑于邾娄，弗克纳”，传云“其言弗克纳何？大其弗克纳也”是也。<br/><br/>　<br/><br/>　　曷为大郑伯之恶？据晋侯杀其世子申生，不加克以大之。<br/><br/>　　[疏]注“据晋”至“大之”。<br/><br/>　　○解云：在僖五年春。<br/><br/>　<br/><br/>　　母欲立之，己杀之，如勿与而已矣。如即不如，齐人语也。加克者，有嫌也。段无弟文，称君甚之不明；又段当国，嫌郑伯杀之无恶，故变杀言克，明郑伯为人君，当如传辞，不当自巳行诛杀，使执政大夫当诛之。克者诂为杀，亦为能，恶其能忍戾母而亲杀之。礼，公族有罪，有司谳于公，公曰宥之；及三宥，不对，走出，公又使人赦之，以不及反命；公素服不举，而为之变，如其伦之丧，无服，亲哭之。○戾，力计反。谳，鱼列反。宥之，音又，赦也。<br/><br/>　　[疏]注“明郑”至“诛之”。<br/><br/>　　○解云：郑伯为人君之法，当如传辞，不与其国而已，不宜忍戾其母而亲杀之。其诛之者，自是执政大夫之事。<br/><br/>　　○注“礼公”至“哭之”。<br/><br/>　　○解云：皆出《文王世子》也。其文云：公族有罪，“狱成，有司谳于公。其死罪，则曰某之罪在大辟；其刑罪，则曰某之罪在小辟”，彼注云“谳之言白也”；公曰‘宥之’，有司又曰‘在辟’；公又曰‘宥之’，有司又曰‘在辟’；及三宥，不对，走出，致刑于甸人”，注云“对，答也。先者，君每言宥则答之，以将更宥之至于三，罪定，不复答。走往刑之，为君之恩无巳”；“公又使人追之曰‘虽然，必赦之’，有司对曰‘无及也’”。注云“罪既正，不可宥，乃欲赦之，重刑杀其类也”；“反命于公”，注云“白已刑杀”；“公素服不举，为之变，如其伦之丧，无服”注云“素服於凶事为吉，於吉事为凶，非丧服也。君虽不服，臣卿大夫死，则皮弁锡衰以居，往吊，当事则弁绖；於士盖疑衰，同姓则緦衰以吊之。今无服者，不往吊也。伦，谓亲疏之比也。素服亦皮弁矣”；“亲哭之”，注云：“不往吊，为位哭之而巳。君於臣，使有司哭之”是也。<br/><br/>　<br/><br/>　　段者何？郑伯之弟也。杀母弟，故直称君。<br/><br/>　　[疏]“段者何”。<br/><br/>　　○解云：欲言世子母弟，无世子母弟之文；欲言大夫，复目郑伯以杀，故执不知问。<br/><br/>　<br/><br/>　　何以不称弟？据天王杀其弟年夫称弟。<br/><br/>　　[疏]注“据天”至“称弟”。<br/><br/>　　○解云：在襄三十年夏。<br/><br/>　<br/><br/>　　当国也。欲当国为之君，故如其意，使如国君，氏上郑，所以见段之逆。其地何？据齐人杀无知不地。<br/><br/>　　[疏]注“据齐”至“不地”。<br/><br/>　　○解云：即庄九年“春，齐人杀无知”是也。<br/><br/>　<br/><br/>　　当国也。齐人杀无知，何以不地？据俱欲当国也。在内也。在内，虽当国不地也。其不当国而见杀者，当以杀大夫书，无取於地也。其当国者，杀於国内，祸已绝，故亦不地。不当国，虽在外亦不地也。明当国者，在外乃地尔，为其将交连邻国，复为内难，故录其地，明当急诛之。不当国，虽在外，祸轻，故不地也。月者，责臣子不以时讨，与杀州吁同例。不从讨贼辞者，主恶以失亲亲，故书之。○难，乃旦反，下“此难”同。吁，况于反。<br/><br/>　　[疏]注“明当”至“地尔”<br/><br/>　　○解云：下四年“九月，卫人杀州吁于濮”，及此皆是也。<br/><br/>　　○注“不当”至“地也”。<br/><br/>　　○解云：昭四年“秋，七月，楚子”云云“伐吴，执齐庆封，杀之”；昭八年夏，“楚人执陈行人于徵师杀之”，皆是也。<br/><br/>　　○注“月者”至“同例”。<br/><br/>　　○解云：下四年“九月，卫人杀州吁”之下，注云“讨贼例时，此月者，久之也”。<br/><br/>　　○注“不从”至“书之”。<br/><br/>　　○解云：若作讨贼辞，当称人以讨，如齐人杀无知然。今不如此者，经本主为恶郑伯失亲亲而书，故曰郑伯而不称人也。<br/><br/>　<br/><br/>　　秋，七月，天王使宰咺来归惠公仲子之赗。○宰者何？官也。以周公加宰，知为官也。○咺，况阮反，一音况元反。赗，芳仲反。<br/><br/>　　[疏]“宰者何”。<br/><br/>　　○解云：以其言宰与周公同，疑宰为官；以其言名又与宰周公”异，复疑非官，故执不知问。<br/><br/>　　○注“以周”至“官也”。<br/><br/>　　○解云：僖九年“夏，公会宰周公”已下“于葵丘”是也。<br/><br/>　<br/><br/>　　咺者何？名也。别何之者，以有宰周公，本嫌宰为官。<br/><br/>　　[疏]“咺者何”。<br/><br/>　　○解云：系宰是官，言名又卑称，故执不知问。<br/><br/>　　○注“别何”至“为官”。<br/><br/>　　○解云：所以不言宰咺者何而别何之者，正以周公加宰，为周公身上官，故别何之令相远。若然，上注云“以周公加宰，知为官”，而此注又云“本嫌宰为官”者，言宰周公，宰为周公身上官。今此言宰咺，亦嫌宰为咺之身上官也。不谓二注异，宰即非咺之身上官，而系宰言之者，次士以官录，言其是宰下之士故也。○<br/><br/>　<br/><br/>　　曷为以官氏？据石尚。<br/><br/>　　[疏]注“据石尚。<br/><br/>　　○解云：定十四年秋，“天王使石尚来归脤”，石尚亦是士，而不以官录之，故以为难也。<br/><br/>　<br/><br/>　　宰，士也。天子上士以名氏通，中士以官录，下士略称人。<br/><br/>　　[疏]注“天子”至“称人”。<br/><br/>　　○解云：天子上士以名氏通者，即“石尚来归脤”是也。云中士以官录者，言以所系之官录之，即此是也。云下士略称人者，即僖八年春，“公会王人”以下“盟于洮”是也。<br/><br/>　<br/><br/>　　惠公者何？隐之考也。生称父，死称考，入庙称祢。○祢，乃礼反。<br/><br/>　　[疏]“惠公者何”。<br/><br/>　　○解云：春秋从隐至哀，鲁无惠公，归赗言来，故执不知问。<br/><br/>　　○注“生称父”。<br/><br/>　　○解云：即下《曲礼》云“生曰父”是也。《广雅》云“父者，矩也。以法度威严於子，言能与子作规矩，故谓之父。<br/><br/>　　○注“死称考”。<br/><br/>　　○解云：即下《曲礼》曰“死曰考”是也。《周书·谥法》：“大虑行节曰考”。《尔雅》云：“考，成也。”言有大虑行节之度量，堪成以下之法，故谓之考。郑注《曲礼》云：“考，成也。言其德之成也。”义亦通於此。<br/><br/>　　○注“入庙称祢”。<br/><br/>　　○解云：即襄十二年《左传》曰：“同族於祢庙”是也。旧说云“祢”字示傍尔，言虽可入庙是神示，犹自最近于已，故曰祢。<br/><br/>　<br/><br/>　　仲子者何？桓之母也。以无谥也。仲，字，子，姓。妇人以姓配字，不忘本也，因示不適同姓。生称母，死称妣。○妣，必履反。<br/><br/>　　[疏]“仲子者何”。<br/><br/>　　○解云：正以上不见仲子卒文，而得归赗，故执不知问。<br/><br/>　　○注“以无谥也”。<br/><br/>　　○解云：凡《春秋》之义，妾子为君者，其母得称谥，即文公九年冬“秦人来归僖公成风之禭”是也。今桓未为君，故其母不得称谥也，是以见其不称谥，即知桓之母也。<br/><br/>　　○注“仲字”至“同姓”。<br/><br/>　　○解云：字者，本国所加，故称字，见其不忘本国也。所以称姓者，示不適同姓矣。<br/><br/>　　○注“生称”至“称妣”。<br/><br/>　　○解云：即下《曲礼》云“生曰父曰母”，“死曰考曰妣”是也。○问曰：考与妣是死称，父与母是生称，惠公仲子之卒俱在春秋前，何故此传惠公言隐之考，举死名；仲子言桓之母，举生名乎？○答曰：仲子已葬讫之后，实合举死称，但礼家本意母死曰妣者，比於父之义也，故郑彼云“妣之言媲，媲于考也”。但仲子是妾，桓未为君，其母不得为夫人，卑不得比于父，故还以母言之。<br/><br/>　<br/><br/>　　何以不称夫人？此难生时之称也。据秦人来归僖公成风之禭，成风称谥，今仲子无谥，知生时不称夫人。<br/><br/>　　[疏]注“此难”至“称也”。<br/><br/>　　○解云：文九年冬，“秦人来归僖公成风之襚”，举风之谥。案经成风生时，传称夫人，何者？礼，妾贱不得有谥故也。今仲子不举谥，不与成风同，明生时不得称夫人可知，故传家遥难之。<br/><br/>　<br/><br/>　　桓未君也。赗者何？丧事有赗。赗者，盖以马，以乘马束帛。此道周制也。以马者，谓士不备四也。《礼·既夕》曰：“公，赗玄纁束帛两马”是也。乘马者，谓大夫以上备四也。礼，大夫以上至天子皆乘四马，所以通四方也。天子马曰龙，高七尺以上；诸侯曰马，高六尺以上；卿大夫、士曰驹，高五尺以上。束帛，谓玄三纁二，玄三法天，纁二法地，因取足以共事。○乘马，绳证反，注“乘马”同。纁，许云反。共，音恭。<br/><br/>　　[疏]“赗者何”。<br/><br/>　　○解云：初入《春秋》，弟子未晓赗义，故执不知问。<br/><br/>　　○注“此道周制也”。<br/><br/>　　○解云：知者，正以上云以马，与《士既夕礼》同；下言乘马，与士异，明知周之礼，大夫以上皆有四马矣。<br/><br/>　　○注“以马”至“四也”。<br/><br/>　　○解云：以下言乘马，明上文直言以马者，士礼两马可知，故即引《礼》为证矣。<br/><br/>　　○注“礼大夫”至“方也”。<br/><br/>　　○解云：案《异义》“古《毛诗》说”云“天子至大夫同驾四，皆有四方之事；士驾二也。《诗》云‘四騵彭彭’，武王所乘；‘龙旂承祀，六辔耳耳’，鲁僖所乘；‘四牡騑騑，周道倭迟’。大夫所乘。《书传》云‘士乘饰车两马，庶人单马木车’”是也。○问曰：若然，《异义》“《公羊》说”引《易经》云“时乘六龙，以驭天下也”，知天子驾六，与此异何？○答曰：彼谨案亦从《公羊》说，即引《王度记》云“天子驾六龙，诸侯与卿驾四，大夫驾三”以合之。郑驳云“《易经》‘时乘六龙’者，谓阴阳六爻上下耳，岂故为礼制？《王度记》云‘今天子驾六’者，自是汉法，与古异；‘大夫驾三’者，於经无以言之”者是也。然则，彼《公羊》说者，自是章句家意，不与何氏合。何氏此处不依汉礼者，盖时有损益也。<br/><br/>　　○注“天子”至“以上”。<br/><br/>　　○解云：《月令》天子驾仓龙，是其高七尺者，汉制也。其六尺五尺亦然。<br/><br/>　　○注“诸侯曰”至“以上”。<br/><br/>　　○解云：《鲁颂》曰“鲁侯戾止，其马蹻々”是也。<br/><br/>　　○注“卿大夫”至“以上”。<br/><br/>　　○解云：《诗》云“皎皎白驹，食我场苗”是也。<br/><br/>　　○注“束帛”至“纁二”。<br/><br/>　　○解云：《杂记上》云：“鲁人之赠，三玄二纁”是也。<br/><br/>　　○注“玄三”至“共事”。<br/><br/>　　○解云：天数不但三，地数不但二，而取三二者，因取足以共事故也。<br/><br/>　<br/><br/>　　车马曰赗，货财曰赙，衣被曰襚。此者春秋制也。赗，犹覆也；赙，犹助也，皆助生送死之礼。襚，犹遗也。遗是助死之礼。知生者赗赙，知死者赠襚。○赙，音附。襚，音遂。犹遗，唯季反。<br/><br/>　　[疏]注“此者春秋制也”。<br/><br/>　　○解云：上陈周制讫，下乃言赗赙襚，此三者是春秋之内事，故云此者春秋制也。<br/><br/>　　○注“知生”至“赠襚”。○问曰：案《既夕礼》云“知死者赠，知生者赙”，郑注云“各主於所知”，以此言之，赙专施于生者何？○答曰：赙专施于生，襚专施于死，赗实生死两施，故何氏注知生知死皆言赗矣。而《既夕礼》专言知生者，对赠言之故也。○问曰：何知赗生死两施乎？○答曰：案《既夕礼》云“兄弟赗奠可也”，注云“兄弟有服亲者，可且赗且奠，许其厚也。赗奠於死生两施”；又云“所知则赗而不奠”，郑注云“所知，通问相知也。降於兄弟，奠施於死者为多，故不奠”，以此言之，明赗与奠皆生死两施也。言奠於死者为多，故知赗生死等矣。<br/><br/>　<br/><br/>　　桓未君，则诸侯曷为来赗之？据非礼。<br/><br/>　　[疏]注“据非礼”。<br/><br/>　　○解云：桓公未为君，则其母犹妾，故诸侯赗之为非礼。<br/><br/>　<br/><br/>　　隐为桓立，故以桓母之丧告于诸侯。经言王者赗，赴告王者可知，故传但言诸侯。○隐为，于伪反，下注“为”并年末注同。告，古毒反，一音古报反。<br/><br/>　　[疏]注“故传但言诸侯”。<br/><br/>　　○解云：诸侯之赗及事，则在春秋之前，故不书矣。然则诸侯有相赗之道，隐以桓母成为夫人，告天子、诸侯、天子犹来，何况诸侯乎？故传举以言焉。<br/><br/>　<br/><br/>　　然则何言尔？成公意也。尊贵桓母，以赴告天子、诸侯，彰桓当立，得事之宜。故善而书仲子，所以起其意，成其贤。其言来何？据归含且赗，不言来。○归唅，本又作“含”，户暗反，下同。<br/><br/>　　[疏]注“据归”至“言来”。<br/><br/>　　○解云：文五年春，“王使荣叔归含且赗”是。<br/><br/>　<br/><br/>　　不及事也。比於去来为不及事，时以葬事毕，无所复施，故云尔。去来所以为及事者，若已在於内者。<br/><br/>　　[疏]注“比於”至“云尔”。<br/><br/>　　○解云：《公羊》之例，若其奔丧会葬，不问来之早晚，及事不及事，皆言来矣，故文元年春，“天王使叔服来会葬”；夏四月，“葬我君僖公”者，是其及事言来也。文五年三月，“葬我小君成风”，下乃言“王使召伯来会葬”，注云“去天者不及事”，是不及事亦言来矣，故元年传云“其言来会葬何？会葬，礼也”，注云“但解会葬者，明言来者常文，不为早晚施也”；定十五年夏，“邾娄子来奔丧”，传云“其言来奔丧何？奔丧，非礼也”，彼注云“但解奔丧者，明言来者常文，不为早晚施也”。以此言之，则知奔丧会葬之例，不问早晚，悉言来矣。若其含赗襚，及事则不言来，不及事则言来，是以惠公仲子之葬，悉在春秋前，至此乃来归赗，传曰“其言来何？不及事也”，又注云“比於去来为不及事，时以葬事毕，无所复施，故云尔。去来所以为及事者，若巳在於内者”是也。若含不及事，亦须言来也，故文四年“冬，十有一月，壬寅，夫人风氏薨”；五年春，“王使荣叔归含且赗”，彼注云“不从含晚言来者，本不当含也”。以此言之，明诸侯含晚须言来矣，何者？诸侯邻国，礼容有含故也。若其襚也，文九年“秦人来归僖公成风之襚”，亦是不及事言来也，何氏不注者，以其可知，省文故也。所以如此作例者，以奔丧会葬，所以通哀序志，必有所费，容其事故稽留，不必苟责其及时也。其含赗襚之等，皆是死者所须，若其来晚则无及於事，故须作文见其早晚矣。<br/><br/>　<br/><br/>　　其言惠公仲子何？据归含且赗，不言主名。兼之。兼之，非礼也。礼不赗妾，既善而赗之，当各使一使，所以异尊卑也。言之赗者，起两赗也。○一使，所吏反。<br/><br/>　　[疏]注“言之”至“赗也”。<br/><br/>　　○解云：以此言之，则文九年“秦人来归僖公成风之襚”，言之襚者，亦起两襚矣。<br/><br/>　<br/><br/>　　何以不言及仲子？据及者，别公夫人尊卑文也。仲子即卑称也。○别，彼列反。<br/><br/>　　[疏]注“据及”至“文也”。解云：即僖十一年“夏，公及夫人姜氏会齐侯于阳穀”是也。<br/><br/>　<br/><br/>　　仲子，微也。比夫人微，故不得并及公也。月者，为内恩录之也。诸侯不月，比於王者轻，会葬皆同例。言天王者，时吴楚上僣称王，王者不能正，而上自系於天也。《春秋》不正者，因以广是非。称使者，王尊敬诸侯之意也。王者据土与诸侯分职，俱南面而治，有不纯臣之义，故异姓谓之伯舅叔舅，同姓谓之伯父叔父。言归者，与使有之辞也。天地所生，非一家之有，有无当相通。所传闻之世，外小恶不书，书者来接内也。《春秋》王鲁，以鲁为天下化首，明亲来被王化渐渍礼义者，在可备责之域，故从内小恶举也。主书者，从不及事也。○僣，子念反。而治，直吏反，下皆同。所传，直专反，下文“所传”并注同。被，皮寄反。<br/><br/>　　[疏]注“月者，为内恩录”。<br/><br/>　　○解云：此文及文五年“春，王正月，王使荣叔归含且赗”，皆是内恩录之也。<br/><br/>　　○注“诸侯”至“者轻”。<br/><br/>　　○解云：即文九年冬，“秦人来归僖公成风之襚”是也。<br/><br/>　　○注“会葬皆同例”。<br/><br/>　　○解云：若王使人来则书月，为内恩录之。若诸侯使人来即不月，以为比王者为轻，故文五年春三月，“王使召伯来会葬”；文元年二月，“天王使叔服来会葬”皆是也。其诸侯使人来会葬不月者，《春秋》之内，偶尔无之。其襄三十一年“冬，十月，滕子来会葬”，定十五年“九月，滕子来会葬”，皆书月者，彼是诸侯身来会葬，非使人，仍自非妨也。以此义势言之，则乡解王与诸侯者，皆是使人，非身自来也。而旧云襄三十一年月者，为下癸酉葬襄公出之，会葬不蒙月；定十五年月者，为下葬定公出之，会葬亦不蒙上月者，非也。<br/><br/>　　○注“春秋”至“是非”。<br/><br/>　　○解云：若正之，当直言王，今不正之而亦言天者，所以广见是非故也，何者？若单言王，是其正称，今兼亦言天，见其非正矣。<br/><br/>　　○注“称使”至“意也”。<br/><br/>　　○解云：成二年传云“君不行使乎大夫”，由尊卑不敌故也。今天子与诸侯亦尊卑不敌，所以言使者，天子见诸侯与已分职，俱南面而治，有不纯臣之义，故尊敬之，而使归赗，故曰尊敬诸侯之意也。<br/><br/>　　○注“有不”至“之义”。<br/><br/>　　○解云：《丧服·斩衰章》云“臣为君，诸侯为天子”，既言臣为君，而别言诸侯为天子，明其与纯臣者异。其异者，即不居殡官是。<br/><br/>　　○注“故异”至“叔父”。<br/><br/>　　○解云：下《曲礼》及《觐礼记》文。<br/><br/>　　○注“言归者”至“之辞也”。<br/><br/>　　○解云：《春秋》大例，先是已物乃言归，即“归讙及阐”之属是也。今此赗之车马，先非鲁物而言归者，与鲁有之辞。<br/><br/>　　○注“所传”至“内也”。<br/><br/>　　○解云：《春秋》之义，所传闻之世，外小恶皆不书。今此缓赗，是外之小恶，当所传闻之世，未合书见，而书之者，由接内故也。<br/><br/>　<br/><br/>　　九月，及宋人盟于宿。○孰及之？内之微者也。内者，谓鲁也。微者，谓士也。不名者，略微也。大者正，小者治，近者说，远者来，是以《春秋》上剌王公，下讥卿大夫而逮士庶人。宋称人者，亦微者也。鲁不称人者，自内之辞也。宿不出主名者，主国主名与可知，故省文，明宿当自首其荣辱也。微者，盟例时，不能专正，故责略之。此月者，隐公贤君，虽使微者，有可采取，故录也。○于宿，音夙，国名。说，音悦。逮，音代，又大计反。故省，所景反，后“省文”皆同。<br/><br/>　　[疏]注“微者谓士也”。<br/><br/>　　○解云：正以《公羊》之例，大夫悉见名氏，与卿同。今此不见名氏，故知士也。<br/><br/>　　○注“明宿”至“辱也”。<br/><br/>　　○解云：理是则主人先荣，理非则主人先辱，故曰首其荣辱也。<br/><br/>　　○注“微者”至“故录也”。<br/><br/>　　○解云：《春秋》之例，若尊者之盟，则大信时，小信月，不信日，见其责也。若其微者，不问信与不信，皆书时，悉作信文以略之，即僖十九年冬，“会陈人、蔡人、楚人、郑人盟于齐”之属是。今此书月者，义如注释。<br/><br/>　<br/><br/>　　冬，十有二月，祭伯来。祭伯者何？天子之大夫也。以无所系言来也。○祭伯，侧界反，五年注放此。<br/><br/>　　[疏]“祭伯者何”。<br/><br/>　　○解云：欲言王臣，不言王使；欲言诸侯，复不言朝；欲言失地之君，复不言奔，故执不知问。<br/><br/>　　○注“以无”至“来也”。<br/><br/>　　○解云：外诸侯臣来聘，宜系国称使，即文四年秋，“卫侯使甯俞来聘”之属是也。若直来亦有所系，如闵元年“冬，齐仲孙来”之属是。若外诸侯之臣来奔，当系国言来奔，即文十四年秋，“宋子哀来奔”；襄二十八年“冬，齐庆封来奔”之属是也。今无所系，直言来，故知宜是天子之大夫也。<br/><br/>　<br/><br/>　　何以不称使？据凡伯称使。<br/><br/>　　[疏]注“据凡伯称使”。<br/><br/>　　○解云：即下七年“天王使凡伯来聘”是也。<br/><br/>　<br/><br/>　　奔也。奔者，走也。以不称使而无事，知其奔。<br/><br/>　　[疏]注“以不”至“其奔”。<br/><br/>　　○解云：下三年“武氏子来求赙”，文九年“毛伯来求金”，是无使文而有事也。上文“秋，七月，天王使宰咺”，文元年“天王使叔服”之徒，皆是有使有事也。今此无使复无事，故知其正是奔也。<br/><br/>　<br/><br/>　　奔则曷为不言奔？据齐庆封来言奔。<br/><br/>　　[疏]注“据齐”至“言奔”。<br/><br/>　　○解云：在襄二十八年冬。<br/><br/>　<br/><br/>　　王者无外，言奔，则有外之辞也。言奔则与外大夫来奔同文，故去奔，明王者以天下为家，无绝义。主书者，以罪举。内外皆书者，重乖离之祸也。当春秋时，废选举之务，置不肖於位，辄退绝之以生过失，至於君臣忿争出奔，国家之所以昏乱，社稷之所以危亡，故皆录之。录所奔者为受义者，明当受贤者，不当受恶人也。祭者，采邑也。伯者，字也。天子上大夫字尊，尊之义也。月者，为下卒也，当案下例，当蒙上月，日不也。奔例时。一月二事，月当在上。十言有二者，起十复有二，非十中之二。○选，息变反。肖，音笑。采，七代反。<br/><br/>　　[疏]注“故去”至“绝义”。○问曰：若王者以天下为家，无绝义，故不言奔，何故襄三十年夏，“王子瑕奔晋”；昭二十六年冬，“尹氏、召伯、毛伯以王子朝奔楚”；成十二年“春，周公出奔晋”，皆言奔乎？○答曰：《春秋》进退无义，若来奔鲁者，见王者以天下为家，无绝义，故不言奔矣。若奔别国，即见《春秋》黜周与外诸侯同例，故言奔矣。既以鲁为王而不专黜周者，若专黜周，则非逊顺之义故也。<br/><br/>　　○注“主书者，以罪举”。<br/><br/>　　○解云：一则罪祭伯之去主，一则罪鲁受叛人，故曰以罪举。<br/><br/>　　○注“内外皆书者，重乖离之祸也”。<br/><br/>　　○解云：内书者，闵二年秋，“公子庆父出奔莒”是也。又在外奔书者，昭二十年“冬，十月，宋华亥、向甯、华定出奔陈”之属是也。<br/><br/>　　○注“当春”至“於位”。<br/><br/>　　○解云：《王制》云：“凡官民材，必先论之，论辨，然后使之；任事，然后爵之；位定，然后禄之。爵人於朝，与士共之。”是择人之法也。当春秋之时，不问贤与不肖，悉皆世位，故言此。<br/><br/>　　○注“辄退”至“过失”。<br/><br/>　　○解云：君若退绝其臣，不听世禄，以生过失矣。<br/><br/>　　○注“至於”至“出奔”。<br/><br/>　　○解云：由不肖者在位，故有忿争出奔之事矣。<br/><br/>　　○注“伯者，字也”。<br/><br/>　　○解云：知伯非爵者，正见桓八年经云：冬，“祭公来，遂逆王后于纪”。公是其爵，明伯是其字矣。<br/><br/>　　○注“当案”至“不也”。<br/><br/>　　○解云：一月有数事，重者皆蒙月也。若上事轻，下事重，轻者不蒙月，重者自蒙月。若上事重，下事轻，则亦重者蒙月，轻者不蒙月，故言当案下例，当蒙上月矣。日不者，谓一日有数事，即不得上下相蒙，故桓十二年冬十一月，“丙戍，公会郑伯盟于武父。丙戌，卫侯晋卒”，彼下注云“不蒙上日者，《春秋》独晋书立记卒耳。当蒙上日，与不嫌异於篡例，故复出日，明同”是也。<br/><br/>　　○注“奔例时”。○问曰：襄二十年夏五月，“王子瑕奔晋”；昭二十六年冬十月，“尹氏、召伯、毛伯以王子朝奔楚”，悉书月，何言例时乎？○答曰：案襄公十年“五月，甲午，宋灾，伯姬卒。天王杀其弟年夫。王子瑕奔晋”，昭二十六年“冬，十月，天王入于成周。尹氏、召伯、毛伯以王子朝奔楚”，以此言之，则似月为上事，其二处出奔仍不蒙月，是以襄三十年“五月，甲午”之下，注云“外灾例时，此日者，为伯姬卒日”；昭二十六年“冬，十月”之下，注云“月者，为天下喜录王者反正位”，是其月为上事之明文，不妨出奔仍自时也，故此乃注云“月者，为下卒”，“奔例时”也。旧云《春秋》王鲁，是以王臣来奔鲁者，悉与外诸侯之臣来奔同书时，故与襄二十八年“冬，齐庆封来奔”同书时矣。若王臣奔佗国者，悉皆书月，见别于诸侯之臣矣，是以王子瑕、毛、召之徒悉皆书月。○问曰：若然，成十二年“春，周公出奔晋”亦是出奔，何故不月？○答曰：王臣之例，实不言出，亦不书时，但周公自其私出奔，故自从小国例言出书时矣。凡诸侯出奔，大国例月，小国时。<br/><br/>　<br/><br/>　　公子益师卒。何以不日？据臧孙辰书日。○不日，人实反。此传皆以日月为例，后放此。<br/><br/>　　[疏]注“据臧孙辰书日”。<br/><br/>　　○解云：即文十年“春，王三月，辛卯，臧孙辰卒”是也。○问曰：下五年冬十二月，“辛巳，公子彄卒”，亦书日，所以不据之，而远据文十年之篇何？○答曰：下五年何氏云“日者，隐公贤君，宜有恩礼於大夫，益师始见法，无骇有罪，侠又未命也，故独得於此日”。以义言之，正由同在所传闻之世，非常书日之限，故不据之。所闻之世，大夫日卒者非一，正据辰者，以其是所闻之始故也。<br/><br/>　<br/><br/>　　远也。孔子所不见。所见异辞，所闻异辞，所传闻异辞。所见者，谓昭、定、哀、已与父时事也。所闻者，谓文、宣、成、襄，王父时事也；所传闻者，谓隐、桓、庄、闵、僖，高祖曾祖时事也。异辞者，见恩有厚薄，义有深浅，时恩衰义缺，将将以理人伦，序人类，因制治乱之法，故於所见之世，恩巳与父之臣尤深，大夫卒，有罪无罪，皆日录之，“丙申，季孙隐如卒”是也。於所闻之世，王父之臣恩少杀，大夫卒，无罪者日录，有罪者不日略之，“叔孙得臣卒”是也。於所传闻之世，高祖曾祖之臣恩浅，大夫卒，有罪无罪皆不日略之也，公子益师、无骇卒是也。於所传闻之世，见治起於衰乱之中，用心尚粗觕，故内其国而外诸夏，先详内而后治外，录大略小，内小恶书，外小恶不书，大国有大夫，小国略称人，内离会书，外离会不书是也。於所闻之世，见治升平，内诸夏而外夷狄，书外离会，小国有大夫，宣十一年“秋，晋侯会狄於攒函”，襄二十三年“邾娄劓我来奔”是也。至所见之世，著治大平，夷狄进至於爵，天下远近小大若一，用心尤深而详，故崇仁义，讥二名，晋魏曼多、仲孙何忌是也。所以三世者，礼为父母三年，为祖父母期，为曾祖父母齐衰三月，立爱自亲始，故《春秋》据哀录隐，上治祖祢。所以二百四十二年者，取法十二公，天数备足，著治法式，又因周道始坏绝於惠、隐之际。主所以卒大夫者，明君当隐痛之也。君敬臣则臣自重，君爱臣则臣自尽。公子者，氏也。益师者，名也。诸侯之子称公子，公子之子称公孙。○见思，贤遍反，下“见治”皆同。杀，所介反。粗捔，才古反，又七奴反，《说文》“大也”。诸夏，户雅反，凡“诸夏”皆放此。攒函，才官反；下音咸。大平，音泰。期，音基。齐衰，音咨，本亦作“{齐衣}”；下七雷反。尽，津忍反。<br/><br/>　　[疏]注“所见”至“事也”。<br/><br/>　　○解云：孔子亲仕之定、哀，故以定、哀为巳时。定、哀既当於巳，明知昭公为父时事。知昭、定、哀为所见，文、宣、成、襄为所闻，隐、桓、庄、闵、僖为所传闻者，《春秋纬》文也。<br/><br/>　　○注“时恩衰义缺”。<br/><br/>　　○解云：当时子弑父，父杀子为恩衰；臣弑君，君杀臣为义缺，故《丧服四制》云“为父斩衰三年，以恩制；为君斩衰三年，以义制”是也。<br/><br/>　　○注“将以”至“之法”。<br/><br/>　　○解云：孔子见时如此，遂制《春秋》，理人伦者，断理君臣之伦次，令得所也。序人类者，类谓父子，序父子之恩，使之厚也，因以制治乱之轨式矣。<br/><br/>　　○注“故於”至“卒是也”。<br/><br/>　　○解云：隐如逐君而书日，即定五年“丙申，季孙隐如卒”是也。若非罪书日，即昭二十五年“冬，十月，戊辰，仲孙舍卒”，二十九年“四月，庚子，叔倪卒”是也。而此注不言之者，从省文也。<br/><br/>　　○注“於所”至“日录”。<br/><br/>　　○解云：无罪书日者，即襄五年冬十有二月，“辛未，季孙行父卒”；襄十九年“八月，丙辰，仲孙蔑卒”，是无罪而书日者，录之故也。若然，文十四年“九月，甲申、公孙敖卒于齐”，敖实有罪而书日者，彼注云“巳绝卒之者，为后齐胁鲁归其丧，有耻，故为内讳，使若尚为大夫”是也。<br/><br/>　　○注“有罪”至“是也”。<br/><br/>　　○解云：宣五年九月，“叔孙得臣卒”，何氏云“不日者，知公子遂欲弑君，为人臣知贼而不言，明当诛”，是有罪而不日者，略之故也。<br/><br/>　　○注“於所见”至“卒是也”。<br/><br/>　　○解云：公子益师无罪而不日，即此是也。无骇有罪而不日，即下八年“冬，十有二月，无骇卒”是也。若然，庄三十二年“秋，七月，癸巳，公子牙卒”，僖十六年“三月，壬申，公子季友卒”，“秋，七月，甲子，公孙慈卒”，并是所传闻之世而得书日。牙卒之下，何氏云“庄不卒大夫而卒牙者，本以当国，将弑君。书日者，录季子之过恶也”；其季友之下，何氏云“日者，僖公贤君，宜有恩礼於大夫，故皆日也”；其公孙慈之下，何氏云“一年丧骨肉三人，故日痛之”是也。<br/><br/>　　○注“录大略小”。<br/><br/>　　○解云：谓录大国卒葬，小国卒葬不录是也。<br/><br/>　　○注“内离”至“是也”。<br/><br/>　　○解云：内离会者，即下二年“春，公会戎于潜”；桓元年春，“公会郑伯于垂”是也。外离会不书者，桓五年“齐侯、郑伯如纪”，传云“外相如不书，此何以书？离不言会也”，何氏云“时纪不与会，故略言如也”。<br/><br/>　　○注“於所”至“升平”。<br/><br/>　　○解云：升，进也。稍稍上进而至於大平矣。<br/><br/>　　○注“宣十”至“攒函”。<br/><br/>　　○解云：即此一经，而当是二义也。<br/><br/>　　○注“襄二”至“是也”。<br/><br/>　　○解云：若然，庄二十四年冬，“曹羁出奔陈”；庄二十七年冬，“莒庆来逆叔姬”，皆非所闻之世，而小国得有大夫书名者，曹羁之下传云“曹无大夫，此何以书？贤也”，莒庆之下传云“莒无大夫，此何以书？讥。何讥尔？大夫越境逆女，非礼也”。然则一讥一贤，故变例书之尔。<br/><br/>　　○注“至所”至“大平”。<br/><br/>　　○解云：当尔之时，实非大平，但《春秋》之义，若治之大平於昭、定、哀也。犹如文、宣、成、襄之世实非升平，但《春秋》之义，而见治之升平然。<br/><br/>　　○注“夷狄”至“於爵”。<br/><br/>　　○解云：即哀四年夏，“晋人执戎曼子赤归于楚”；十三年夏，“公会齐侯及吴子于黄池”是也。<br/><br/>　　○注“晋魏曼多、仲孙何忌是也”。<br/><br/>　　○解云：哀十三年“晋魏多帅师侵卫”，传云“此晋魏曼多也，曷为谓之晋魏多？讥二名。二名非礼也”，定二年仲孙忌围运，传云“此仲孙何忌也，曷为谓之仲孙忌？讥二名。二名非礼也，何氏云“春秋定、哀之间又致大平，欲见王者治定，无所复为讥，唯有名，故讥之，此《春秋》之制也”。<br/><br/>　　○注“所以”至“三年”。<br/><br/>　　○解云：母虽不斩衰，哀痛与斩同，故连言之。<br/><br/>　　○注“为曾”至“三月”。<br/><br/>　　○解云：不言高祖父母者，文不备。<br/><br/>　　○注“立爱自亲始”。<br/><br/>　　○解云：即《祭义》云“子曰‘立爱自亲始，教人睦也。立敬自长始，教人顺也’”，郑注云“亲长，父兄也。睦，厚也”是。<br/><br/>　　○注“故春”至“祖祢”。<br/><br/>　　○解云：即《大传》云：“上治祖祢，尊尊也。下治子孙，亲亲也。旁治昆弟，合族以食，序之昭穆，别之以仁义，人道竭矣。”郑注云：“治，犹正也。竭，尽也。”<br/><br/>　　○注“取法”至“法式”。<br/><br/>　　○解云：考诸旧本，皆作“式”字，言取十二公者，法象天数，欲著治民之法式也。若作“戒”字，言著治乱之法，著治国之戒矣。<br/><br/>　　○注“诸侯”至“公孙”。<br/><br/>　　○解云：出《丧服传》也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10178.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10180.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

