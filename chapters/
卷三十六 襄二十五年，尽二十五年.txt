<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十六 襄二十五年，尽二十五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十六 襄二十五年，尽二十五年全文,孔颖达作品" />
<meta name="description" content="春秋左传正义原文阅读,卷三十六 襄二十五年，尽二十五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10316.html";
var nextpage="novel-read-1018-10318.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十六 襄二十五年，尽二十五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10316.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十六 襄二十五年，尽二十五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:25:16<span class="divide">|</span></p>
<div class="page-body">
<div class="page-content">
<p> 　　【经】二十有五年，春，齐崔杼帅师伐我北鄙。<br/><br/>　　夏，五月，乙亥，齐崔杼弑其君光。齐侯虽背盟主，未有无道於民，故书臣，罪崔杼也。○背音佩。<br/><br/>　　公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。<br/><br/>　　六月，壬子，郑公孙舍之帅师入陈。子产之言陈以不义见入，故舍之无讥。《释例》详之。<br/><br/>　　[疏]注“子产”至“详之”。<br/><br/>　　○正义曰：《释例》曰：“陈、蔡，楚之与国，郑欲求亲於晋，故伐而入之。晋士庄伯诘其侵小，问陈之罪，子产答以东门之役，故免於讥。及其侵蔡，既无晋命，又无直辞，君死主少，兴师以求媚於晋，义取乱略，不能以德怀亲，又不能以直报怨，故二大夫异於子产也。陈之见伐，本以助晋，晋不逆劳，而以法诘之，得盟主道理。故仲尼曰：‘晋为伯，郑入陈，非文辞不为功，善之也。’”<br/><br/>　<br/><br/>　　秋，八月，已巳，诸侯同盟于重丘。夷仪之诸侯也。重丘，齐地。已巳，七月十二日，经误。○重，直龙反。<br/><br/>　　[疏]注“夷仪”至“经误”。<br/><br/>　　○正义曰：僖五年，“公及齐侯云云会王世子于首止”，“秋，八月，诸侯盟于首止”。《公羊传》曰：“诸侯何以不序？一事而再见者，前目而后凡也。”是言前序后总，取省文之义，故此直言诸侯，犹是上夷仪之诸侯也。刘炫云：定四年，“公会刘子云云于召陵”，“五月，公及诸侯盟于皋鼬”。杜云“复称公者，会、盟异处故”。此亦异处，而不言公者，炫谓史异辞於彼，有规。传云七月，经言八月。杜以《长历》校之，七月十二日有已巳，知是经误也。<br/><br/>　<br/><br/>　　公至自会。无传。<br/><br/>　　卫侯入于夷仪。夷仪，本邢地，卫灭邢而为卫。邑晋愍卫衎失国，使卫分之一邑。书入者，自外而入之辞，非国逆之例。○衎，苦旦反。<br/><br/>　　[疏]注“夷仪”至“之例”。<br/><br/>　　○正义曰：僖元年“邢迁于夷仪”，是夷仪，是邢地。僖二十五年灭邢而有之，还名其地为夷仪，故为卫之邑也。《释例》曰：“《春秋》称入，其例有二：施於师旅，则曰不地；在於归复，则曰国逆。国逆又以立为例，逆而不立，则皆非例听及。诸在例外称入，直是自外入内，记事者常辞，义无所取。而贾氏虽夫人，姜氏之入，皆以为例。如此甚多。”是杜以先儒妄以入例，故显言非国逆也。於时剽为卫君，非国逆，又不得位而称侯者，晋人称为卫侯以告鲁，故书侯也。桓十五年，郑伯突入于栎，与此同也。<br/><br/>　<br/><br/>　　楚屈建帅师灭舒鸠。传在卫侯入夷仪上。经在下，从告。<br/><br/>　　冬，郑公孙夏帅师伐陈。陈犹未服。<br/><br/>　　十有二月，吴子遏伐楚，门于巢，卒。遏，诸樊也。为巢牛臣所杀。不书灭者，楚人不获其尸。吴以卒告，未同盟而赴以名。○遏，於葛反，徐音谒。<br/><br/>　　[疏]“吴子”至“巢卒”。<br/><br/>　　○正义曰：诸侯不生名，此吴子名在“伐楚”上者，为卒书名。上之以省文，犹“郑伯髡顽如会，丙戌卒于鄵”也。<br/><br/>　<br/><br/>　　【传】二十五年，春，齐崔杼帅师伐我北鄙，以报孝伯之师也。（前年鲁使孟孝伯为晋伐齐。○为晋，于伪反，下“为巳娶”同。）公患之，使告于晋。孟公绰曰：“崔子将有大志，（志在弑君。孟公绰，鲁大夫。○绰，昌若反。徐本作卓，音同。）不在病我，必速归，何患焉？其来也不寇，（不为寇害。）使民不严，（欲得民心。）异於他日。”齐师徒归。（徒，空也。）<br/><br/>　　齐棠公之妻，东郭偃之姊也。棠公，齐棠邑大夫。<br/><br/>　　[疏]注“棠公”至“大夫”。<br/><br/>　　○正义曰：楚僣号称王，故县尹称公。齐不僣号，亦邑长称公者，盖其家臣仆呼之曰公。传即因而言之，犹伯有之臣云：“吾公在壑谷也。<br/><br/>　<br/><br/>　　东郭偃臣崔武子。棠公死，偃御武子以吊焉。见棠姜而美之，美其色也。使偃取之。为已取也。○取，如字，又七住反，注同，注或作“娶”字。偃曰：“男女辨姓，辨，别也。○别，彼列反。今君出自丁，齐丁公，崔杼之祖。<br/><br/>　　[疏]注“丁公”。<br/><br/>　　○正义曰：谥法：远义不克曰丁。<br/><br/>　<br/><br/>　　臣出自桓，不可。”齐桓公小白，东郭偃之祖。同姜姓，故不可昏。武子筮之，遇困。坎下兑上，困。○坎，苦敢反。兑，徒外反。之大过。巽下兑上，大过。困六三变为大过。○巽音孙。<br/><br/>　　[疏]“遇困之大过”。<br/><br/>　　○正义曰：坎下兑上为困，兑为泽，坎为水，水在泽下，则泽中无水也。《易·困·象》曰：“泽无水，困。”泽以钟水润生万物，今泽无水，则万物困病，故名其卦为困也。巽下兑上为大过，《彖》曰：“大过，大者过也。”阳大阴小，二阴而夹四阳，大者过也。<br/><br/>　<br/><br/>　　史皆曰：“吉！”阿崔子。<br/><br/>　　[疏]“史皆曰吉”。<br/><br/>　　○正义曰：史者，筮人也。史有多人皆言为吉，阿崔子之意也。服虔云：“皆”，二卦。妄也。<br/><br/>　<br/><br/>　　示陈文子，文子曰：“夫从风，坎为中男，故曰“夫”。变而为巽，故曰“从风”。○中，丁仲反。风陨，妻不可娶也。风能陨落物者，变而陨落，故曰“妻不可娶”。○陨，于敏反。娶，亦作取，七住反，注同。且其《繇》曰：‘困于石，据于蒺黎，入于其宫，不见其妻，凶。’困六三爻辞。○繇，直又反。蒺音疾。黎，力利反。‘困于石’，往不济也。坎为险、为水。水之险者，石，不可以动也。<br/><br/>　　[疏]注“坎为”至“以动”。<br/><br/>　　○正义曰：《坎·彖》云：“习坎，重险也。”《说卦》坎为水。”水之险者为石也，石不可动，往而遇石，是往不济也。<br/><br/>　<br/><br/>　　‘据于蒺黎’，所恃伤也。坎为险。兑为泽。泽之生物而险者蒺黎，恃之则伤。<br/><br/>　　[疏]注“坎为”至“则伤”。<br/><br/>　　○正义曰：兑为泽，《说卦》文也。《释草》云：“茨，蒺藜。”郭璞曰：“布地蔓生，细叶，子有三角，剌人。”蒺藜有剌，是草之险者，践之则被剌，故恃之则伤也。<br/><br/>　<br/><br/>　　‘入于其宫，不见其妻，凶’，无所归也。”《易》曰：非所困而困，名必辱。非所据而据，身必危。既辱且危，死期将至，妻其可得见邪？今卜昏而遇此卦，六三失位无应。则丧其妻，失其所归也。○应，应对之应。丧，息浪反。<br/><br/>　　[疏]注“易曰”至“所归”。<br/><br/>　　○正义曰：所引《易》曰，《易·下系辞》文也。孔子引此爻之辞，而以此言述之。非所困而困者，谓六三是坎，“坎为水”，水之险者为石，遇石当须辟之，非合所困而困之，故名必辱也。非所据而据，谓六三在坎之上，泽之下於蒺藜之间，应当辟之，非合所据而乃据之，故身必危也。石未即害身之物，所以云名必辱。蒺藜害体之物，故云身必危。既有困辱，且复倾危，此死时其将至矣，妻其可得见乎？孔子述此爻之义如是。今卜昏而遇此卦，是不吉之象也。六三以阴居阳位，是失位也。三应在上，上亦阴爻，是无应也。动而无应，是丧失所归，故不见其妻也。刘炫云：困卦六三上承九四，四非三应，而三欲附之，附之不入，自取其困。不应为此困而为之，名必辱也。六三失位，而下乘九二，以柔乘刚，非安身之道。不应据而据之，身必危也。<br/><br/>　<br/><br/>　　崔子曰：“嫠也何害？先夫当之矣。”寡妇曰嫠。言棠公巳当此凶。○嫠，本又作釐，力之反。遂取之。<br/><br/>　　庄公通焉，骤如崔氏，以崔子之冠赐人。侍者曰：“不可。”公曰：“不为崔子，其无冠乎？”言虽不为崔子，犹自应有冠。○骤，愁又反，徐在遘反。<br/><br/>　　[疏]“不为”至“冠乎”。<br/><br/>　　○正义曰：公意言冠易得，不足惜，纵使馀人不为崔子者，其可无冠乎？况崔子富贵，其当自有冠也？刘炫云：“冠是首服之大名。”《周礼·司服》“卿玄冕”，此崔子之冠，盖玄冕也。今知非者，以《礼运》云“冕弁兵革，藏於私家，非礼也”。崔子冕在公府，非助君祭不得用之，将以赐人，人非是卿，何处施用？案传云“骤如崔氏，以崔子之冠赐人”。当谓就崔子家以崔子冠赐人，当是玄冠也。或冠模制作有异，故以赐人。<br/><br/>　<br/><br/>　　崔子因是，因是怒公。又以其间伐晋也，间晋之难而伐之。○间，间厕之间，注同。难，乃旦反。曰：“晋必将报。”欲弑公以说于晋，而不获间。公鞭侍人贾举而又近之，乃为崔子间公。伺公间隙。○弑，申志反。说音悦，又如字。近，附近之近，下“近於公宫”并注同。为，于伪反，下“莒为”、下注“为崔子”同。<br/><br/>　　夏，五月，莒为且于之役故，莒子朝于齐。且于役在二十三年。○且，子馀反。甲戌，飨诸北郭。崔子称疾不视事。欲使公来。乙亥，公问崔子，问疾。遂从姜氏。姜入于室，与崔子自侧户出。公拊楹而歌。歌以命姜。○拊，芳甫反，拍也。楹音盈。侍人贾举止众从者，而入，闭门。为崔子闭公也。重言侍人者，别下贾举。○从，才用反。重，直用反。别，彼列反。甲兴，公登台而请，弗许。请免。请盟，弗许。请自刃於庙，勿许。求还庙自杀也。皆曰：“君之臣杼疾病，不能听命。不能亲听公命。近於公宫，言崔子宫近公宫，或淫者诈称公。陪臣干掫有淫者，不知二命。”干掫，行夜也。言行夜得淫人，受崔子命讨之，不知它命。○陪臣干，徐云读曰犴，胡旦反，注同；服音如字。掫，侧柳反；徐又子俱反，一音作侯反；《说文》云：“掫，夜戒有所击也。从手，取声。”《字林》同，音子侯反；服本作诹，子须反，谋也；今传本或作诹，犹依掫音。行夜，音下孟反，下同。<br/><br/>　　[疏]注“干掫”至“他命”。<br/><br/>　　○正义曰：昭二十年传说齐公孙青聘卫之事，云：“宾将掫，主人辞。宾曰：‘若不获扞外役，是不有寡君也。’乃亲执铎，终夕与於燎。”燎即是掫之事，扞外役即是干之义也。故先儒相传，皆以干掫为行夜。《说文》云：“掫，夜戒守有所击。从手，取声。”夜扞寇盗，手有所击，故以干掫为行夜官名也。服虔云：一曰干，扞也。诹，谋也。言受崔子命，扞御谋淫之人。有此谬说，故掫字或误从言也。今定本作“干掫”。受崔子之命，又受公命，是为二命，故云受崔子命讨之，不知他命也。<br/><br/>　<br/><br/>　　公逾墙，又射之，中股，反队，遂弑之。贾举、州绰、邴师、公孙敖、封具、铎父、襄伊、偻堙皆死。八子皆齐勇力之臣，为公所嬖者，与公共死於崔子之宫。○射，食亦反。中，丁仲反。股音古。队，直类反。具，求付反。铎，待洛反。偻，力侯反。堙音因。<br/><br/>　　[疏]“又射之，中股”。<br/><br/>　　○正义曰：上未有射公之文，而云“又射之”者，以公未逾墙，必巳射公，但射公不中，传文不载。以逾墙射之中股，故传言其事，而云“又”也。<br/><br/>　<br/><br/>　　祝佗父祭於高唐，高唐有齐别庙也。○佗，徒河反。至，复命，不说弁而死於崔氏。爵弁，祭服。○说，他活反。弁，皮彦反。申蒯，侍渔者，侍渔，监取鱼之官。○蒯，若怪反。监，古衔反。退，谓其宰曰：“尔以帑免，帑，宰之妻子。○帑音奴。我将死。”其宰曰：“免，是反子之义也。”与之皆死。反死君之义。崔氏杀鬷蔑于平阴。畿蔑，平阴大夫，公外嬖。传言庄公所养非国士，故其死难，皆嬖宠之人。○鬷，子公反。难，乃旦反，下皆同。<br/><br/>　　晏子立於崔氏之门外，闻难而来。其人曰：“死乎？”曰：“独吾君也乎哉？吾死也。”言巳与众臣无异。曰：“行乎？”曰：“吾罪也乎哉？吾亡也。”自谓无罪。曰：“归乎？”曰：“君死安归？言安可以归。君民者，岂以陵民？社稷是主。臣君者，岂为其口实？社稷是养。言君不徒居民上，臣不徒求禄，皆为社稷。○为，于伪反，注“皆为”及下文同。故君为社稷死，则死之；为社稷亡，则亡之。谓以公义死亡。若为己死而为己亡，非其私暱，谁敢任之？私暱，所亲爱也。非所亲爱，无为当其祸。○暱，女乙反。任音壬，当也。且人有君而弑之，吾焉得死之，而焉得亡之？言巳非正卿，见待无异於众臣，故不得死其难也。○弑，申志反。焉，於虔反，下同。将庸何归？”将用死亡之义，何所归趣。门启而入，枕尸股而哭，以公尸枕已股。○枕，之鸩反，注同。兴，三踊而出。人谓崔子：“必杀之！崔子曰：“民之望也！舍之，得民。”舍，置也。○踊，羊宠反。卢蒲癸奔晋，王何奔莒。二子，庄公党。为三十八年杀庆舍张本。<br/><br/>　　叔孙宣伯之在齐也，宣伯，鲁叔孙侨如。成十六年奔齐。叔孙还纳其女於灵公。嬖，生景公。还，齐群公子。纳宣伯女於灵公。○还音旋。丁丑，崔杼立而相之，庆封为左相。盟国人於大宫，大宫，大公庙。○相，息亮反，下同。大音泰，注同。曰：“所不与崔、庆者”，晏子仰天叹曰：“婴所不唯忠於君、利社稷者是与，有如上帝！”乃歃。盟书云，所不与崔、庆者，有如上帝。读书未终，晏子抄答易其辞，因自歃。○“曰所不与崔、庆者”，本或此下有“有如此盟”四字者，后人妄加。歃，所洽反，又所甲反。辛巳，公与大夫及莒子盟。莒子朝齐，遇崔杼作乱，未去，故复与景公盟。○复，扶又反。大史书曰：“崔杼弑其君。”崔子杀之。其弟嗣书，而死者二人。嗣，续也。并前有三人死。其弟又书，乃舍之。南史氏闻大史尽死，执简以往。闻既书矣，乃还。传言齐有直史，崔杼之罪所以闻。<br/><br/>　　闾丘婴以帷縳其妻而载之，与申鲜虞乘而出。二子，庄公近臣。○帷，位悲反。縳，直转反。乘，绳证反。鲜虞推而下之，下婴妻也。○推，如字，又他回反。曰：“君昏不能匡，危不能救，死不能死，而知匿其暱，匿，藏也。暱，亲也。○匿，女力反。暱，女乙反。其谁纳之？”行及弇中，将舍。弇中，狭道。○弇，於检反，又於廉反。狭音洽。婴曰：“崔、庆其追我！”鲜虞曰：“一与一，谁能惧我？”言道狭，虽众无所用。遂舍，枕辔而寝，恐失马也。○枕，之鸩反。食马而食。驾而行，出弇中，谓婴曰：“速驱之！崔、庆之众，不可当也。”遂来奔。道广，众得用，故不可当。○食马音嗣。崔氏侧庄公于北郭。侧，瘗埋之。不殡於庙。○瘗，於滞反。埋，无皆反。丁亥，葬诸士孙之里，士孙，人姓，因名里。死十三日便葬，不待五月。四翣，丧车之饰，诸侯六翣。○翣，所甲反。<br/><br/>　　[疏]注“丧车”至“六翣”。<br/><br/>　　○正义曰：《周礼·缝人》：“掌衣翣柳之材。”郑玄云：“必先缠衣其木，乃以张饰也。”《丧大记》云：“饰棺，君黼翣二，黻翣二，画翣二。”郑玄云：“汉礼，翣以木为筐，广三尺，高二尺四寸，方两角高，衣以白布画者，画云气，其馀各如其象，柄长五尺，车行使人持之而从。既窆，树於壙中。”《檀弓》曰：“周人墙置翣。”是也。是说翣之制也。《方言》云：“自关而东谓扇为翣。”则翣是扇之类也。《礼器》云：“天子八翣，诸侯六翣，大夫四翣。”郑玄云：八翣者，加龙翣二。<br/><br/>　<br/><br/>　　不跸，跸，止行人。○跸音必。下车七乘，不以兵甲。下车，送葬之车。齐旧依上公礼，九乘，又有甲兵。今皆降损。○乘，绳证反，注及下七百乘同。<br/><br/>　　[疏]“不跸”。<br/><br/>　　○正义曰：礼，丧车乘人专道而行，无贵贱一也。跸者，止行人也。此不止行人，略贱之。<br/><br/>　　○注“下车”至“降损”。<br/><br/>　　○正义曰：服虔云：“下车，遣车也。”《杂记》云：“遣车视牢具”。郑玄云：“言车多少，各如所包遣奠牲体之数也。然则遣车，载所包遣奠而藏之者与？遣奠，天子大牢，包九个；诸侯亦大牢，包七个；大夫亦大牢，包五个；士，少牢，包三个。大夫以上乃有遣车。”如郑之所言，遣车者乃是明器，涂车刍灵，载所包遣奠藏之於壙中。下车若是明器，则甲兵亦是明器。当云无甲兵，不得云“不以甲兵”也。杜言送葬之车，则谓此为贰车，非遣车也。言下车者，盖谓粗恶之车，非良车也。《周礼·大行人》云：“上公贰车九乘，侯、伯贰车七乘，子、男贰车五乘。”则齐是侯爵，法当是七乘耳。今传举七乘，言其不依旧法，知齐旧依上公之礼，贰车九乘。其送葬又有甲兵，今皆降损也。用甲兵者，葬是送终大礼，法当备列军陈。若汉葬霍光，发材官轻车，比军伍校士，军陈至茂陵，以送其葬，所以荣之也。<br/><br/>　<br/><br/>　　晋侯济自泮，泮，阙。○泮，普半反。会于夷仪，伐齐，以报朝歌之役。朝歌役在二十三年。不书伐齐，齐人逆服，兵不加。齐人以庄公说，以弑庄公说晋也。○说，如字，又音悦，注同。<br/><br/>　　[疏]注“以弑庄公说晋也”。<br/><br/>　　○正义曰：刘炫云：杜意晋谋伐齐，齐人乃弑庄公以说晋也。炫谓庄公死后晋始谋伐齐，齐人以庄公伐晋，晋欲报伐庄公，既以此说晋，言晋雠既死，今新君服从晋也。<br/><br/>　<br/><br/>　　使隰鉏请成。庆封如师，庆封独使於晋，不通诸侯，故不书。鉏，隰朋之曾孙。○鉏，仕居反。使，所吏反。男女以班。赂晋以宗器、乐器。宗器，祭祀之器。乐器，钟磬之属。<br/><br/>　　[疏]“男女以班”。<br/><br/>　　○正义曰：刘炫云：哀元年“蔡人男女以辨”，与此同。杜意男女分别将以赂晋也。炫谓男女分别示晋以恐惧服罪，非以为赂也。<br/><br/>　<br/><br/>　　自六正、三军之六卿。五吏、三十帅、五吏，文职。三十帅，武职。皆军卿之属官。○帅，所类反，注及下注“将帅”同。<br/><br/>　　[疏]注“五吏”至“属官”。<br/><br/>　　○正义曰：此齐以晋将来伐，就会赂之。则五吏、三十帅皆军内之官也。三军将佐有六，与六正数同，故以六正为六卿也。其五吏、三十帅皆是军内之官。以三军与六正数同，必是在军之官。但军官不复可知。下句言三军之大夫、百官之正长，则军内群官足包之矣。於大夫之上言五吏、三十帅，此吏、帅未必贵於大夫，当以有所掌，故先言之耳。以吏者，治也，故为文职。帅者，有所率领，故为武职。杜氏以意而解，不能审悉，故云“皆军卿之属官”，略言之耳。既以帅为武职，则帅是大帅，下句复云“师旅”，明当小於此帅，故杜以下“师旅”为“小将帅”。董遇云：五吏，谓一正有五吏，为三十帅之长。亦以意言之耳。俗本“三十帅”为“三十师”，非也。<br/><br/>　<br/><br/>　　三军之大夫、百官之正长、师旅百官正长，群有司也。师旅，小将帅。○长，丁丈反，注同。及处守者皆有赂。皆以男女为赂。处守，守国者。○处守，手又反，注处守同。守国如字，或手又反。<br/><br/>　　[疏]注“皆以男女为赂”。<br/><br/>　　○正义曰：杜以上句“男女以班”与“赂”连文，故云“皆以男女为赂”，刘炫以为“男女以班”，示降服於晋。有赂者，皆有货财赂之，非“以男女为赂”，与杜异也。<br/><br/>　<br/><br/>　　晋侯许之。晋侯受赂还，不讥者，齐有丧，师自宜退。<br/><br/>　　[疏]注“晋侯”至“宜退”。<br/><br/>　　○正义曰：案传“会于夷仪，伐齐，以报朝歌之役。齐人以庄公说”。则晋初伐齐之日，未知庄公巳死，齐人以说，方始知之。齐既有丧，师自须退。纵令受赂，未合致讥，故杜为此解。而刘以为齐弑君之后，晋始来伐而规杜氏，非也。<br/><br/>　<br/><br/>　　使叔向告於诸侯。告齐服。公使子服惠伯对曰：“君舍有罪，以靖小国，君之惠也。寡君闻命矣。”<br/><br/>　　晋侯使魏舒、宛没逆卫侯，卫献公以十四年奔齐。○宛，於元反。将使卫与之夷仪。崔子止其帑，以求五鹿。崔杼欲得卫之五鹿，故留卫侯妻子於齐以质之。<br/><br/>　　[疏]“崔子”至“五鹿”。<br/><br/>　　○正义曰：卫侯本以妻子奔齐，今卫侯将入夷仪，崔子止其帑於齐。所以止之，以求五鹿故也。卫侯若得卫国，望以五鹿与齐，故止其妻子以质之也。<br/><br/>　<br/><br/>　　初，陈侯会楚子伐郑，在前年。当陈隧者，井堙木刊。隧，径也。堙，塞也。刊，除也。○隧，音遂，徐又徒猥反，下同。堙音因。刊，苦干反。径，古定反。郑人怨之。六月，郑子展、子产帅车七百乘伐陈，宵突陈城，突，穿也。遂入之。陈侯扶其大子偃师奔墓，欲逃冢间。遇司马桓子，曰：“载余！”陈之司马。曰：“将巡城。”不欲载公，以巡城辞。遇贾获，贾获，陈大夫。载其母妻，下之而授公车。公曰：“舍而母！”辞曰：“不祥。”虽急，犹不欲男女无别。○别，彼列反，下文同。与其妻扶其母以奔墓，亦免。子展命师无入公宫，与子产亲御诸门。欲服之而已，故禁侵掠。○御，鱼吕反。掠音亮。陈侯使司马桓子赂以宗器。陈侯免，拥社。免，丧服。拥社，抱社主。示服。○免音问，注同；徐音万，丧冠也。拥，於勇反。使其众男女别而累，以待於朝。累，自囚系以待命。○累，类悲反，一音吕执反。<br/><br/>　　[疏]注“累自”至“待命”。<br/><br/>　　○正义曰：宣十二年“楚子入郑，郑伯肉袒牵羊”。所以不别以男女囚系以待命者，此虽降服，犹望国存，故以囚系男女，拟为郑之仆隶，彼则恐其遂灭，请俘江南，国巳亡灭，男女非已之有，故与此不同。<br/><br/>　<br/><br/>　　子展执絷而见，见陈侯。○絷，陟立反。见，贤遍反。再拜稽首，承饮而进献。承饮，奉觞。示不失臣敬。子美入，数俘而出。子美，子产也。但数其所获人数，不将以归。○数俘，所主反，注“但数”同；下方夫反。祝祓社，司徒致民，司马致节，司空致地，乃还。祓，除也。节，兵符。陈乱，故正其众官，脩其所职，以安定之，乃还也。○祓，方弗反，徐音沸。<br/><br/>　　[疏]注“祓除”至“还也”。<br/><br/>　　○正义曰：《周礼·女巫》：“掌岁时祓除衅浴。”郑玄云：“岁时祓除，如今三月上巳，如水上之类衅浴，谓以香薰草药沐浴。”彼言祓除，知此祓社是祓除也。其祓除之事，当如郑之言也。《周礼》有掌节之官，节为兵符，若今之铜虎符、竹使符也。陈国既乱，致使官司废阙，民人分散，符节失亡，故令陈之司徒招致民人，司马集致符节，司空检致土地，使各依其旧，师乃回还也。刘炫云：陈国既乱，民、节与地非复陈有，子展、子产心不灭陈，各使巳之官属，各依其职事，致之於陈，使民依职领受，具其众官，备其所职，以安定之，乃还也。诸官皆郑人，在军有此官者，盖权使摄为之，未必是正官。服虔以为祝与司徒算皆是陈人，各致其所主於子产。案传陈侯拥社自抱以逆，又何须祝祓之？子美数俘获尚不取，何当取其民地，使陈致之？既致，乃还，则是灭矣，何以云入陈也？<br/><br/>　<br/><br/>　　秋，七月，己巳，同盟于重丘，齐成故也。伐齐而称同盟，以明齐亦同盟。<br/><br/>　　[疏]注“伐齐”至“同盟”。<br/><br/>　　○正义曰：杜以经言“同盟”，传言“伐齐”，直书诸侯同盟，齐人不序於列，故据同盟之言，以明齐亦与盟。刘炫以为齐直遣庆封如师，齐侯不与盟，今知非者，以五月齐弑庄公之后即立景公，及七月始盟。传言“齐成故也”，明齐侯在，鲁庄十六年“同盟于幽”，传云“郑成也”，二十七年“同盟于幽”，传云“陈、郑成也”，二十七年“同盟于幽”，传云“陈、郑服也”，并与此文同。又传称重丘之盟，未可忘也，故知齐亦同盟。刘以为齐侯不与盟而规杜氏，非也。<br/><br/>　<br/><br/>　　赵文子为政，赵武代范匄。令薄诸侯之币而重其礼。以重礼待诸侯。穆叔见之。谓穆叔曰：“自今以往，兵其少弭矣！弭，止也。○弭，亡氏反。齐崔、庆新得政，将求善於诸侯。武也知楚令尹。令尹，屈建。<br/><br/>　　[疏]注“令尹屈建”。<br/><br/>　　○正义曰：赵文子初始为政，与令尹相知，望其在后兵息，知是新令尹也。下文始言屈建为令尹者，因伐舒鸠而追序之。其实蒍子冯卒在此盟前，故服、杜皆以令尹为屈建也。<br/><br/>　<br/><br/>　　若敬行其礼，道之以文辞，以靖诸侯，兵可以弭。”为二十七年晋、楚盟于宋传。○道音导。<br/><br/>　　楚薳子冯卒，屈建为令尹。屈建，子木。屈荡为莫敖。代屈建。宣十二年邲之役，楚有屈荡，为左广之右。《世本》，屈荡，屈建之祖父。今此屈荡与之同姓名。○邲，扶必反。广，古旷反。舒鸠人卒叛。前年辞不叛。楚令尹子木伐之，及离城。离城，舒鸠城。吴人救之，子木遽以右师先，先至舒鸠。○遽，其据反。子彊、息桓、子捷、子骈、子盂帅左师以退。五人不及子木，与吴相遇而退。○捷，在接反。骈，蒲贤反，又蒲丁反。盂音于。吴人居其间七日。居楚两军之间。子彊曰：“久将垫隘，隘乃禽也。不如速战。垫隘，虑水雨。○垫，丁念反；《方言》云：下也。隘，於懈反。<br/><br/>　　[疏]注“垫隘虑水雨”。<br/><br/>　　○正义曰：成六年注云：“垫隘，嬴困也。”《方言》云：“垫，下也。”吴地下湿，久驻於此，虑水雨大，至民将困病，故恐为人所禽制也。<br/><br/>　<br/><br/>　　请以其私卒诱之，简师，陈以待我。简阅精兵，驻后为陈。○卒，子忽反，下同。陈，直觐反，注同。驻，张住反。我克则进，奔则亦视之，视其形势而救助之。乃可以免。不然，必为吴禽。从之。五人以其私卒先击吴师。吴师奔，登山以望，见楚师不继，复逐之，傅诸其军。吴还逐五子，至其本军。○复，扶又反，下“复伐陈”同。傅音附。简师会之，吴师大败。遂围舒鸠，舒鸠溃。八月，楚灭舒鸠。五子既败吴师，遂前及子木，共围灭舒鸠。○溃，户内反。<br/><br/>　　卫献公入于夷仪。为下自夷仪与甯喜言张本。<br/><br/>　　郑子产献捷于晋，献入陈之功，而不献其俘。<br/><br/>　　[疏]注“献入”至“其俘”。<br/><br/>　　○正义曰：上云“数俘而出”，不将以归，知其空献功，不献俘也。<br/><br/>　<br/><br/>　　戎服将事。戎服，军旅之衣，异於朝服。<br/><br/>　　[疏]注“戎服”至“朝服”。<br/><br/>　　○正义曰：《周礼·司服》云：“凡兵事，韦弁服。”郑玄云：“韦弁以韎韦为弁，又以为衣裳也。”诸侯之朝服，玄冠缁布衣素积以为裳。是戎服异於朝服也。<br/><br/>　<br/><br/>　　晋人问陈之罪，对曰：“昔虞阏父为周陶正，以服事我先王。阏父，舜之后。当周之兴，阏父为武王陶正。○阏，於葛反。我先王赖其利器用也，与其神明之后也，舜，圣，故谓之神明。庸以元女大姬配胡公，庸，用也。元女，武王之长女。胡公，阏父之子满也。○大音泰。配，亦作妃，音配。长，丁丈反。<br/><br/>　　[疏]注“庸用”至“满也”。<br/><br/>　　○正义曰：庸声近用，故为用也。《史记·陈世家》云：“陈胡公满者，虞帝舜之后也。舜传禹，而舜子商均为封国。夏后之时，或失续，周武王克殷，求舜后，得妫满，封之於陈，以奉帝舜祀，是为胡公。”<br/><br/>　<br/><br/>　　而封诸陈，以备三恪。周得天下，封夏、殷二王后，又封舜后，谓之恪。并二王后为三国。其礼转降，示敬而已，故曰三恪。○恪，若洛反。<br/><br/>　　[疏]注“周得”至“三恪”。<br/><br/>　　○正义曰：《乐记》云：“武王克殷，未及下车，而封黄帝之后於蓟，封帝尧之后於祝，封帝舜之后於陈。下车而封夏后氏之后於杞，投殷之后於宋。”《郊特牲》云：“天子存二代之后，犹尊贤也。尊贤不过二代。”郑玄以此谓杞、宋为二代之后，蓟、祝、陈为三恪。杜今以周封夏、殷之后为二王后，又封陈，并二王后为三恪。杜意以此传言“以备三恪”，则以陈备三恪而已。若远取蓟、祝，则陈近矣，何以言备？以其称备，知其通二代而备其数耳。二代之后，则名自行其正朔，用其礼乐，王者尊之深也。舜在二代之前，其礼转降。恪，敬也。封其后示敬而已，故曰恪。虽通二代为三，其二代不假称恪，唯陈为恪耳。<br/><br/>　<br/><br/>　　则我周之自出，至于今是赖。言陈，周之甥，至今赖周德。桓公之乱，蔡人欲立其出。陈桓公鲍卒，於是陈乱。事在鲁桓五年。蔡出，桓公之子厉公也。我先君庄公奉五父而立之，五父佗，桓公弟。杀大子免而代之，郑庄公因就定其位。○佗，徒何反。蔡人杀之。欲立其出故。我又与蔡人奉戴厉公，奉戴，犹奉事。至於庄、宣，皆我之自立。陈庄公、宣公，皆厉公子。夏氏之乱，成公播荡，又我之自入，君所知也。播荡，流移失所。宣十年，陈夏徵舒弑灵公。灵公之子成公奔晋，自晋因郑而入也。○夏，户雅反。播，补贺反。今陈忘周之大德，蔑我大惠，弃我姻亲，介恃楚众，以凭陵我敝邑，不可亿逞。亿，度也。逞，尽也。○介音戒。凭，皮冰反。亿，於力反。逞，敕景反。度，待洛反。我是以有往年之告。谓郑伯稽首告晋，请伐陈。未获成命，未得伐陈命。则有我东门之役。前年陈从楚伐郑东门。当陈隧者，井堙木刊。敝邑大惧不竞，而耻大姬。上辱大姬之灵。天诱其衷，启敝邑之心。启，开也。开道其心，故得胜。○衷音忠。陈知其罪，授手于我。用敢献功！晋人曰：“何故侵小？”对曰：“先王之命，唯罪所在，各致其辟。辟，诛也。○辟，婢亦反，注同。<br/><br/>　　[疏]“何故侵小”。<br/><br/>　　○正义曰：陈大於郑，而谓之侵小者，言陈对晋为小，不言小於郑也。子展伐陈，此言侵，谓侵陵之，非用兵之侵也。<br/><br/>　<br/><br/>　　且昔天子之地一圻，方千里。○圻音祈。列国一同，方百里。<br/><br/>　　[疏]“列国一同”。<br/><br/>　　○正义曰：周法，大国五百里。此为一同者，引夏、殷时国小，以讥晋国之宽大，权以拒晋耳。<br/><br/>　<br/><br/>　　自是以衰。衰，差降。○衰，初危反，注同。<br/><br/>　　[疏]“衰差降”。<br/><br/>　　○正义曰：中国七十，小国五十，是降差。<br/><br/>　<br/><br/>　　今大国多数圻矣，若无侵小，何以至焉？”晋人曰：“何故戎服？”对曰：“我先君武、庄，为平、桓卿士。郑武公、庄公为周平王、桓王卿士。○数，色主反，下数甲兵、数疆潦，各并注同。城濮之役，文公布命曰：‘各复旧职！’晋文公。○濮音卜。命我文公戎服辅王，以授楚捷，不敢废王命故也。”城濮在僖二十八年。士庄伯不能诘，士庄伯，士弱也。○诘，起吉反。复於赵文子。文子曰：“其辞顺，犯顺不祥。”乃受之。<br/><br/>　　冬，十月，子展相郑伯如晋，拜陈之功。谢晋受其功。○相，息亮反。子西复伐陈，陈及郑平。前虽入陈，服之而已。故更伐以结成。仲尼曰：“《志》有之：《志》，古书。‘言以足志，文以足言。’足，犹成也。○足，将住反，又如字，下及注同。不言，谁知其志？言之无文，行而不远。虽得行，犹不能及远。晋为伯，郑入陈，非文辞不为功。慎辞也！”枢机之发，荣辱之主。<br/><br/>　　[疏]注“枢机”至“之主”。<br/><br/>　　○正义曰：《易·系辞》文也。郑玄云：“枢，户枢也。机，弩牙也。”户枢之发或明或闇，弩牙之发或中或否，以譬言语之发有荣有辱。传言子产善为文辞，於郑有荣也。<br/><br/>　<br/><br/>　　楚蒍掩为司马。蒍子冯之子。子匠使庀赋，庀，治。○庀，匹婢反。<br/><br/>　　[疏]注“庀治”。<br/><br/>　　○正义曰：庀训为具，而言治者，以下说治赋之事，治之使具，故以庀为治也。<br/><br/>　<br/><br/>　　数甲兵。阅数之。甲午，蒍掩书土、田，书土地之所宜。度山林，度量山林之材，以共国用。○度，待洛反，注及下注同。共音恭。鸠薮泽，鸠，聚也。聚成薮泽，使民不得焚燎坏之，欲以备田猎之处。○薮，素口反。燎，力召反。处，昌虑反。<br/><br/>　　[疏]注“鸠聚”至“之处”。<br/><br/>　　○正义曰：“鸠，聚”，《释诂》文也。《释地》有“十薮”李巡曰：“薮，泽之别名也。”《周礼》泽虞有大泽大薮，小泽小薮，郑玄云：“泽，水所锺也。水希曰薮。”其职云“若大田猎，则莱泽野。”是薮为田猎之处，或焚其草，则散失泽薮之用，故聚成，使不得焚燎之也。<br/><br/>　<br/><br/>　　辨京陵，辨，别也。绝高曰京。大阜曰陵。别之以为冢墓之地。○别，彼列反，下同。<br/><br/>　　[疏]注“辨别”至“之地”。<br/><br/>　　○正义曰：《释丘》云：“绝高为之京，非人为之丘。李巡曰：“丘高大者为京也。”孙炎曰：“为之人所作也。”则京为丘类，人力所作也。《释地》云：“大陆曰阜，大阜曰陵。”李巡曰：“大陆，谓土地高大，名曰阜，阜最大为陵也。”《檀弓》称“赵文子与叔誉观于九原”。观晋诸大夫之墓也。僖三十二年传云：“殽有二陵焉，其南陵，夏后皋之墓也”。故知别丘陵以为葬墓之地。<br/><br/>　<br/><br/>　　表淳卤，淳卤、埆薄之地。表异，轻其赋税。○淳音纯。卤音鲁。《说文》：“卤，西方咸也。”埆音学云。<br/><br/>　　[疏]注“淳卤”至“赋税”。<br/><br/>　　○正义曰：贾逵云：“淳，咸也。”《说文》云：“卤，西方咸地也。从西省，象盐形，安定有卤县，东方谓之斥，西方谓之卤。”《吕氏春秋》称“魏文侯时，史起为邺令，引漳水以灌田。民歌之曰：‘决漳水以灌邺旁，终古斥卤生稻粱。’”是咸薄之地名为斥卤。《禹贡》云“海滨广斥”，是也。淳卤，地薄，收穫常少，故表之轻其赋税。<br/><br/>　<br/><br/>　　数疆潦，疆界有流潦者，计数减其租入。○疆，居良反，注同；贾又其两反。潦音老。<br/><br/>　　[疏]注“疆界”至“租入”。<br/><br/>　　○正义曰：贾逵以疆为疆，墝埆之地。郑玄以为疆界内有水潦者。案《周礼·草人》：“凡粪种，疆用蕡。”郑玄云：“彊，彊坚者。”则疆地犹堪种植，非水潦之类，故从郑玄之说，数其疆界有水潦者，计数减其租税也。孙毓读为疆潦，注云：砂砾之田也。<br/><br/>　<br/><br/>　　规偃猪，偃猪，下湿之地。规度其受水多少。○偃，於建反，又一音如字。猪，陟鱼反；《尚书传》云：“停水曰猪。”<br/><br/>　　[疏]注“偃猪”至“多少”。<br/><br/>　　○正义曰：《禹贡》：“徐州，大野既猪。”孔安国云：“水所停曰猪。”《檀弓》云：“有弑其父者，洿其宫而猪焉。”是猪者，停水之名。偃猪，谓偃水为猪，故为下湿之地。规度其地受水多少，得使田中之水注之。<br/><br/>　<br/><br/>　　町原防，广平曰原。防，隄也。隄防间地，不得方正如井田，别为小顷町。○町，徒顶反。隄，丁兮反。顷，苦颖反。<br/><br/>　　[疏]注“广平”至“顷町”。<br/><br/>　　○正义曰：“广平曰原”，《释地》文。李巡曰：“谓土地宽博而平正名曰原。”《释丘》云：“坟，大防。”孙炎曰：“谓隄也。”隄防之间，或有平地，不得平正以为井田，取其可耕之处，别为小顷町也。《说文》云：“町，田践处曰町。”史游《急就篇》云：“顷町界亩。”是町亦顷类，故连言之也。谓广平为原者，因《尔雅》之文，其实此原谓隄防之间也。刘炫云：“广平曰原，土地宽平当与隰相配，非是不得为井田也。《释地》於陆阜陵阿之下云“可食者曰原”。孙炎曰：“可食，谓有井田也。”陆阿，山田可种穀者，亦曰原也。谓彼陵阿之间可食之地，非广平也。<br/><br/>　<br/><br/>　　牧隰皋，隰皋，水岸下湿，为刍牧之地。○牧，州牧之牧。<br/><br/>　　[疏]注“隰皋”至“之地”。<br/><br/>　　○正义曰：《释地》云：“下湿曰隰。”李巡曰：“下湿，谓土地窊下名为隰也。”《诗》云：“鹤鸣于九皋。”毛、郑皆以皋为泽之坎。是皋为水岸也。下湿与水岸不任耕作，故使牧牛马於中，以为刍牧之地。<br/><br/>　<br/><br/>　　井衍沃，衍沃，平美之地。则如《周礼》制以为井田。六尺为步，步百为亩，亩百为夫，九夫为井。○衍，以善反。贾云，下平曰衍，有流曰沃。<br/><br/>　　[疏]注“衍沃”至“为井”。<br/><br/>　　○正义曰：《周礼·大司徒》：“以土会之法，辨五地之物生。四曰坟衍，五曰原隰。”衍地高於原。传称“郇瑕氏之地，沃饶”。《鲁语》云：“沃土之民，逸。”则衍沃俱是平美之地，衍是高平而美者，沃是下平而美者，二者并是良田。故如《周礼》之法制之，以为井田。贾逵云：“下平曰衍，有溉曰沃。”所指虽异，俱谓良美之田也。“六尺为步”以下皆《司马法》之文。自“度山林”以下至此有九事，贾逵以为赋税差品，其注云：“山林之地，九夫为度，九度而当一井也。薮泽之地，九夫为鸠，八鸠而当一井也。京陵之地，九夫为辨，七辨而当一井也。淳卤之地，九夫为表，六表而当一井也。疆潦之地，九夫为数，五数而当一井也。偃猪之地，九夫为规，四规而当一井也。原防之地，九夫为町，三町而当一井也。隰皋之地，九夫为牧，二牧而当一井也。衍沃之地，亩百为夫，九夫为井。”《周礼·小司徒》云“乃经土地，而井牧其田野”。郑玄云：“隰皋之地，九夫为牧，二牧而当一井，今造都鄙授民田，有不易，有一易，有再易，通率二而当一，是之谓井牧。”是郑、贾同此说也。案《周礼》所授民田，不过再易，唯有三当一耳，不得以九当一也。山林、薮泽、京陵、偃猪，本非可食之地，不在授民之限，虽九倍与之，何以充税？而使之当一井也。且以度、鸠之等皆为九夫之名，经、传未有此目，故杜不云其说。<br/><br/>　<br/><br/>　　量入脩赋。量九土之所入，而治理其赋税。○量音良，又音亮，注同。<br/><br/>　　[疏]“量入脩赋”。<br/><br/>　　○正义曰：量其九土所宜，观其收入多少，乃准其所入，脩其赋税。其九土之内，偃猪、京陵、无物可入，而言九土之所入者，总言之。<br/><br/>　<br/><br/>　　赋车籍马，籍，疏其毛色岁齿，以备军用。<br/><br/>　　[疏]“赋车籍马”。<br/><br/>　　○正义曰：赋与籍，俱是税也。税民之财，使备车马，因车马之异，故别为其文。<br/><br/>　<br/><br/>　　赋车兵、车兵，甲士。徒卒、步卒。○卒，子忽反。<br/><br/>　　[疏]“赋车兵徒卒”。<br/><br/>　　○正义曰：车兵者，甲士也。徒兵者，步卒也。知非兵器者，上云“数甲兵”，下云“甲楯之数”，故知此兵谓人也。刘炫云：兵者，战器。车上甲士与步卒所执兵各异也。《司兵》“掌五兵”，郑玄云：“五兵者，戈、殳、戟、酋矛、夷矛。”又曰“军事，建车之五兵”，郑玄云：“车之五兵，郑司农所云者是也。步卒之五兵，无夷矛，而有弓矢。”事或当然。<br/><br/>　<br/><br/>　　甲楯之数。使器杖有常数。○楯，食准反，又音尹。杖，直亮反。既成，以授子木，礼也。得治国之礼。传言楚之所以兴。<br/><br/>　　十二月，吴子诸樊伐楚，以报舟师之役。舟师，在二十四年也。门于巢。攻巢门。巢牛臣曰：“吴王勇而轻，若启之，将亲门。启，开门也。○轻，遣政反。我获射之，必殪。殪，死也。○射，食亦反，下同。殪，於计反。是君也死，彊其少安。”从之。吴子门焉，牛臣隐於短墙以射之，卒。○疆，居良反。<br/><br/>　　楚子以灭舒鸠赏子木。辞曰：“先大夫蒍子之功也。”以与蒍掩。往年楚子将伐舒鸠，蒍子冯请退师以须其叛，楚子从之，卒获舒鸠。故子木辞赏以与其子。<br/><br/>　　晋程郑卒，子产始知然明，前年然明谓程郑将死，今如其言，故知之。问为政焉。对曰：“视民如子。见不仁者诛之，如鹰鹯之逐鸟雀也。”子产喜，以语子大叔，且曰：“他日，吾见蔑之面而已，蔑，然明名。○鹰，於陵反。鹯，之然反；徐又居延反。语，鱼据反。今吾见其心矣。”大叔问政於子产。子产曰：“政如农功，日夜思之，思其始而成其终。朝夕而行之，行无越思，思而后行。○朝如字。如农之有畔。言有次。其过鲜矣。”<br/><br/>　　卫献公自夷仪使与甯喜言，举复国也。甯喜许之。大叔文子闻之，大叔仪也。曰：“乌呼！《诗》所谓‘我躬不说，皇恤我后’者，甯子可谓不恤其后矣。皇，暇也。《诗·小雅》。言今我不能自容说，何暇念其后乎？谓甯子必身受祸，不得恤其后也。○说音悦，注同；《诗》作“阅”，容也。<br/><br/>　　[疏]“我躬”至“我后”。<br/><br/>　　○正义曰：□《诗·小雅·小弁》之篇。<br/><br/>　<br/><br/>　　将可乎哉？殆必不可。君子之行，思其终也，思使终可成。思其复也。思其可复行。《书》曰：‘慎始而敬终，终以不困。’逸《书》。<br/><br/>　　[疏]“书曰”至“不困”。<br/><br/>　　○正义曰：《尚书·蔡仲之命》云：“慎厥初，惟厥终，终以不困。”此所引者盖是彼文，学者各传所闻，而字有改易，或引其意，而不全其文，故不同也。<br/><br/>　<br/><br/>　　《诗》曰：‘夙夜匪解，以事一人。’一人以喻君。○解，佳卖反。今甯子视君不如弈棋，弈，围棋也。。○弈音亦。棋音其。<br/><br/>　　[疏]注“弈，围棋”。<br/><br/>　　○正义曰：《方言》云：“围棋谓之弈，自关东齐、鲁之间皆谓之弈。”此戏名之曰弈，故《说文》弈从廾，言竦两手而执之。孟子称弈秋善弈，秋人自以善弈而著名也。棋者，所执之子，故云“弈者举棋不定，不胜其耦”，谓举子下之不定，则不胜其耦，是棋为子也。以子围而相杀，故谓之围棋。沈氏云：围棋称弈者，取其落弈之义也。<br/><br/>　<br/><br/>　　其何以免乎？弈者举棋不定，不胜其耦。而况置君而弗定乎？必不免矣。九世之卿族，一举而灭之。可哀也哉！”甯氏出自卫武公，及喜九世也。<br/><br/>　　【传】会于夷仪之岁，齐人城郊。（在二十四年。不直言会夷仪者，别二十五年夷仪会。○此传本为后年修成，当续前卷二十五年之传后，简编烂脱，后人传写，因以在此耳。郏音古洽反。别，彼列反。）<br/><br/>　　[疏]注“在二”至“仪会”。<br/><br/>　　○正义曰：凡传却言前事者，皆举时事为验。二十四年、二十五年，频年会于夷仪，恐其事无以相别，故复言“齐人城郏”，以明秦、晋为成在二十四年也。不直言“齐人城郏”者，以其非经故也。此已连经举之，故下文乌馀奔晋，直举城郏之岁，不言会于夷仪。<br/><br/>　<br/><br/>　　其五月，秦、晋为成。晋韩起如秦莅盟，秦伯车如晋莅盟，伯车，秦伯之弟针也。○莅音利，又音类。车音居。针，其廉反。成而不结。不结固也。传为后年脩成起本，当继前年之末，而特跳此者，传写失之。○为，于伪反。跳，直雕反。传写，直专反，一本作“转”。<br/><br/>　　[疏]注“不结”至“失之”。<br/><br/>　　○正义曰：《汉书·艺文志》云：“《左氏传》三十卷。”则丘明自分为三十也。丘明作传，使文势相接，为后年之事，而年前发端者多矣。文十年传云“厥貉之会，麇子逃归”，十一年云“楚子伐麇”，宣十一年传云“厉之役，郑伯逃归”，十二年而云“楚子围郑”，皆传在前卷之末，豫为后卷之始。此为后年修成，发其前成，不结其事，与彼相类，不宜独载卷首，知其当继前年之末也，而特跳出在於此卷之首者，是传写失之也。学者以此语字多，欲今与下相接，故辄断彼末写於此首，后人因循不敢改易，故失之。言失其本真也。《说文》云：“跳，跃也。”谓足绝地而高举也。魏晋《仪注》：写章表别起行头者，谓之跳出。故杜以跳言之。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10316.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10318.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

