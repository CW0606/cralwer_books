<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十九 襄元年，尽四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十九 襄元年，尽四年全文,孔颖达作品" />
<meta name="description" content="春秋左传正义原文阅读,卷二十九 襄元年，尽四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10309.html";
var nextpage="novel-read-1018-10311.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十九 襄元年，尽四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10309.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十九 襄元年，尽四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:22:57<span class="divide">|</span></p>
<div class="page-body">
<div class="page-content">
<p>　　◎襄公○陆曰：“襄公名午，成公子，母定姒。谥法：因事有功曰襄。辟土有德曰襄。”<br/><br/>　<br/><br/>　　[疏]正义曰：《鲁世家》云：“襄公名午，成公之子，定姒所生，以简王十四年即位。”谥法：“因事有功曰襄。”是岁，岁在寿星。<br/><br/>　<br/><br/>　　【经】元年，春，王正月，公即位。（无传。於是公年四岁。）<br/><br/>　　[疏]注“於是公年四岁”。<br/><br/>　　○正义曰：九年传曰：“会于沙随之岁，寡君以生。晋侯曰：‘十二年矣。’”知於是公年四岁。<br/><br/>　<br/><br/>　　仲孙蔑会晋栾黡、宋华元、卫甯殖、曹人、莒人、邾人、滕人、薛人围宋彭城。鲁与谋於虚朾，而书会者，禀命霸主，非匹敌故。○鲁与音预。<br/><br/>　　夏，晋韩厥帅师伐郑。<br/><br/>　　仲孙蔑会齐崔杼、曹人、邾人、杞人次于鄫。鄫，郑地，在陈留襄邑县东南。书“次”，兵不加郑，次鄫以待晋师。○鄫，才陵反。<br/><br/>　　[疏]注“鄫郑”至“晋师”。<br/><br/>　　○正义曰：《释例》曰：“兵未有所加，所次则书之，以示迟速。既书兵所加，则不书其所次。”此书“次于鄫”者，为此鲁、齐、曹、邾、杞，其兵皆不加郑，故书“次”也。传曰：“於是东诸侯之师次于鄫，以待晋师。”是韩厥伐郑，此次以待之。<br/><br/>　<br/><br/>　　秋，楚公子壬夫帅师侵宋。<br/><br/>　　九月，辛酉，天王崩。无传。辛酉，九月十五日。<br/><br/>　　[疏]注“辛酉九月十五日”。<br/><br/>　　○正义曰：显言此日者，欲明下冬聘是十月之初，为王崩日近，赴人未至故也。<br/><br/>　<br/><br/>　　邾子来朝。<br/><br/>　　冬，卫侯使公孙剽来聘。剽，子叔黑背子。○剽，匹妙反，《字林》匹召反。<br/><br/>　　晋侯使荀罃来聘。冬者，十月初也。王崩，赴未至，皆未闻丧，故各得行朝聘之礼，而传善之。<br/><br/>　　[疏]注“冬者”至“善之”。<br/><br/>　　○正义曰：《礼记·曾子问》曰：“‘诸侯相见，揖让入门，不得终礼，废者几？’孔子曰：‘六。’‘天子崩，大庙火，日食，后、夫人之丧，雨霑服失容，则废。’”是王崩当废礼也。今传释此朝聘，皆云“礼也”，知此冬者，是十月之初，崩赴未至，由其俱未闻丧，故得以吉行礼，而传善之。<br/><br/>　<br/><br/>　　【传】元年，春，已亥，围宋彭城。（下有二月，则此已亥为正月。正月无已亥，日误。）<br/><br/>　　[疏]注“下有”至“日误”。<br/><br/>　　○正义曰：《长历》推此年正月庚戌朔，其月无已亥。围宋彭城，经在正月之下。传文下有二月，则已亥必是正月。月不容误，知是日误。<br/><br/>　<br/><br/>　　非宋地，追书也。成十八年，楚取彭城以封鱼石，故曰“非宋地”。夫子治《春秋》，追书系之宋。<br/><br/>　　[疏]注“成十”至“之宋”。<br/><br/>　　○正义曰：《公羊传》曰：“宋华元曷为与诸侯围宋彭城，为宋诛也。其为宋诛奈何？鱼石走之楚，楚为之伐宋取彭城，以封鱼石。”成十八年传曰：“楚伐彭城，纳鱼石焉，以三百乘戍之而还。西鉏吾曰：‘崇诸侯之奸而披其地。’”不言取为楚邑，而云披地长奸，是左氏之意亦为楚以彭城封鱼石为国，故注言“封鱼石”也。既列为国，非复宋地。传言追书，是仲尼新意，故云“夫子治《春秋》，追书系之宋”也。言追书者，其地已非宋有，追来使属宋耳。非谓夫子在后追书前事。若以追为在后追前，则仲尼新意，皆是追书前事，非独此为追书也。<br/><br/>　<br/><br/>　　於是为宋讨鲁石，故称宋，且不登叛人也。登，成也。不与其专邑叛君，故使彭城还系宋。○为，于伪反。<br/><br/>　　[疏]注“登成”至“系宋”。<br/><br/>　　○正义曰：“登，成”，《释诂》文。不与其专邑叛君，不与楚得取邑封人，故使彭城还系於宋也。《释例》曰：“楚人弃君助臣，取宋彭城，以封叛者，削正兴伪，虽非复宋地，故追书系宋，不与楚之所得。”是其义也。言“不登叛人”，则叛罪重矣。不书鱼石以彭城叛者，孙林父将戚而出，故得书云“孙林父入于戚以叛”。此则因楚之力取彭城，与宋交争，非欲出附他国，故言复入也。若总而言之，俱是背叛於君，故云“不登叛人”也。<br/><br/>　<br/><br/>　　谓之宋志。称“宋”，亦以成宋志。<br/><br/>　　[疏]“於是”至“宋志”。<br/><br/>　　○正义曰：鱼石旧是宋人，今还取宋地以自封。若其不系於宋，则成此鱼石为一国之君。夫子追系於宋，乃有二意。於是为宋讨鱼石，宜系於宋；且又不成此为叛人使得取君之邑，以为一国之主。有此二意，故系之於宋。“谓之宋志”者，言宋人志在攻取彭城，故以鱼石系之於宋，成此宋人之志。<br/><br/>　　○注“称宋”至“宋志”。<br/><br/>　　○正义曰：此与隐元年“谓之郑志”，义势同也。郑伯实不获段，而经书“克”，谓之郑志。言郑伯志於杀，虽实不克段，而书之为克，见郑伯之志也。此彭城实非宋地，而经书为宋，谓之宋志，言宋人志在取之，虽实非宋地，而系之於宋，成宋人之志也。夫子脩《春秋》，而传於此二条，特言“谓之宋志”、“谓之郑志”者，夫子所脩《春秋》，或褒或贬，皆是夫子之志，非取国人之心。此宋志、郑志者，以其虽是夫子所脩，还取二国本志故也。案下十年戍郑虎牢，传云“非郑地也，言将归焉”，杜云“系之于郑，以见晋志”，即此类也。於此三事，传例已明，故彼不云谓之晋志也。<br/><br/>　<br/><br/>　　彭城降晋，晋人以宋五大夫在彭城者归，置诸瓠丘。彭城降不书，贱略之。瓠丘，晋地，河东东垣县东南有壶丘。五大夫：鱼石、向为人、鳞朱、向带、鱼府。○降，户江反，注同。置，之豉反。瓠，徐侯吴反，一音户故反。垣音袁。<br/><br/>　　[疏]注“彭城”至“略之”。<br/><br/>　　○正义曰：案：庄八年，郕降于齐师，既书於经，则知彭城之降亦合书也。今不书者，但以其贱，故略之也。晋栾盈复入于晋，下云“晋人杀栾盈”，而书於经。此彭城降，所以贱略不书者，彼以杀之为重，来告，故书。此以降事为轻，故为贱略。<br/><br/>　<br/><br/>　　齐人不会彭城，晋人以为讨。二月，齐大子光为质於晋。光，齐灵公太子。○质音致。<br/><br/>　　夏，五月，晋韩厥、荀偃帅诸侯之师伐郑，入其郛。荀偃不书，非元帅。○郛，芳夫反。元帅，所类反。<br/><br/>　　[疏]“韩厥”至“其郛”。<br/><br/>　　○正义曰：传唯言诸侯之师，不见诸侯之国，未知诸侯之师是何国师也。“於是东诸侯之师次于鄫，以待晋师”，则次鄫之师，皆不与伐郑。此诸侯之师，其中必无齐、鲁、曹、邾也。案上围彭城，除此五国以外，犹有宋、卫、莒、滕、薛。下云“晋侯、卫侯次于戚，以为之援”，则卫师从伐明矣。明年戚之会，知武子云：“滕、薛、小邾之不至，皆齐故。”於戚之会，始怪滕、薛不来，明此时伐郑，滕、薛在矣。东诸侯皆次于鄫，莒在齐、鲁之东，若其在此，当与东人同次。前围彭城，亦无小邾。此时或无莒与小邾耳。诸侯之师，当是宋、卫、滕、薛也。贾逵云：“韩厥、荀偃帅诸侯之师，谓帅宋、卫、滕、薛伐郑。齐、鲁、曹、邾、杞次于鄫，故诸侯之师不序也。”入郛不书者，晋人先以郑罪令於诸侯，故书“伐郑入郛”。既败郑，不复告，故不书。<br/><br/>　　○注“荀偃不书，非元帅”。<br/><br/>　　○正义曰：鲁师出征，并举诸将；他国之师，唯书元帅。详内略外，《春秋》之常。故杜为注，复时一言之耳。<br/><br/>　<br/><br/>　　败其徒兵於洧上。徒兵，步兵。洧水出密县东，南至长平入颍。○洧，于轨反。<br/><br/>　　[疏]注“徒兵步兵”。<br/><br/>　　○正义曰：《论语》云：“以吾从大夫之后，不可徒行。”徒犹空也，谓无车空行也。步行谓之徒行，故步兵谓之徒兵也。隐四年传云：“败郑徒兵。”注云：“时郑不车战。”则此亦然也。<br/><br/>　<br/><br/>　　於是东诸侯之师次于鄫，以待晋师。齐、鲁、曹、邾、杞。晋师自郑以鄫之师侵楚焦、夷及陈。於是孟献子自鄫先归，不与侵陈、楚，故不书。○焦如字，徐在尧反。不与音预。<br/><br/>　　[疏]注“於是”至“不书”。<br/><br/>　　○正义曰：献子先归，传无其事，正以不书侵楚、侵陈，知其必先归矣。若献子从师，则书不待告。以献子先归，晋不告鲁，故侵陈、楚，皆不书也。然不知献子何以先归，传既不言，未测其故也。今赞云则“先归”者，以前年虚朾会，献子先归会葬。今公虽即位，年又幼小，君既新立，故献子先归。<br/><br/>　<br/><br/>　　晋侯、卫侯次于戚，以为之援。为韩厥援。<br/><br/>　　秋，楚子辛救郑，侵宋吕、留。吕、留二县，今属彭城郡。郑子然侵宋，取犬丘。谯国酂县东北有犬丘城，迂回，疑。○酂，才汙反，又子旦反。迂音于。<br/><br/>　　九月，邾子来朝，礼也。邾宣公。<br/><br/>　　冬，卫子叔、晋知武子来聘，礼也。凡诸侯即位，小国朝之，小事大。大国聘焉。大字小。以继好、结信，谋事、补阙，礼之大者也。阙犹过也。礼以安国家利民人为大。○好，呼报反。<br/><br/>　　【经】二年，春，王正月，葬简王。（无传。五月而葬，速。）<br/><br/>　　郑师伐宋。书伐从告。<br/><br/>　　夏，五月，庚寅，夫人姜氏薨。<br/><br/>　　六月，庚辰，郑伯睔卒。未与襄同盟，而赴以名。庚辰，七月九日，书六月，经误。○睔，古囷反，徐又胡忖反。<br/><br/>　　[疏]注“未与”至“经误”。<br/><br/>　　○正义曰：睔以成六年即位，九年盟于蒲，十五年于戚。又七年，楚子重伐郑，诸侯救郑而楚退，同盟于马陵。诸侯虽不重序，明亦与郑同盟，则是与成三同盟矣。与其父盟，於法得以名赴其子。此云“未与襄同盟，而赴以名”者，言其尝与成同盟，於法得以名赴襄也。此类多矣。注皆云“与其父同盟”而已。此注特言“未与襄同盟”者，以此时郑既从楚，嫌其巳背前盟，不合更以名赴，故明之也。此经云“六月庚辰郑伯睔卒”，传言七月庚辰郑伯睔卒，经、传必有误者。杜以《长历》校之，此年六月壬寅朔，其月无庚辰。七月壬申朔，九日得庚辰。则传与历合，知传是而经误也。此经六月七日，其文皆具，所言误者，非徒字误而已，乃是书经为误。七月之事，错书以为六月，故《长历》云：“书於六月，经误。”言元本书之误，非字误也。<br/><br/>　<br/><br/>　　晋师、宋师、卫甯殖侵郑。宋虽非卿，师重，故叙卫上。○殖，市力反。<br/><br/>　　[疏]注“宋虽”至“卫上”。<br/><br/>　　○正义曰：於例，将卑师众，称师；将尊师少，称将。此晋、宋称师不书将，非卿也。卫甯殖书将，不称师，师少也。晋为兵主，故当先书。宋虽非卿，以师为重，故序甯殖之上。<br/><br/>　<br/><br/>　　秋，七月，仲孙蔑会晋荀罃、宋华元、卫孙林父、曹人、邾人于戚。己丑，葬我小君齐姜。齐，谥也。三月而葬，速。○齐如字。谥法：“执心克庄曰齐。”或音侧皆反，非。<br/><br/>　　[疏]注“齐谥”至“葬速”。<br/><br/>　　○正义曰：谥法：“执心克庄曰齐。”是齐为谥也。葬而举谥，礼之常也。此特云“齐，谥”者，以谥齐者少，且齐、齐同字，夫人齐女，嫌齐非谥。晋大子申生之母称齐姜者，齐女姓姜氏。彼齐非谥，故此须明之。<br/><br/>　<br/><br/>　　叔孙豹如宋。豹於此始自齐还为卿。<br/><br/>　　冬，仲孙蔑会晋荀罃、齐崔杼、宋华元、卫孙林父、曹人、邾人、滕人、薛人、小邾人于戚，遂城虎牢。以逼郑。<br/><br/>　　[疏]“遂城虎牢”。<br/><br/>　　○正义曰：虎牢是郑旧邑，此时属晋。而不系晋者，庄三十二年注云：“大都以名通者，则不系国。”此以名通，故不系晋也。十年戍郑虎牢，系於郑者，传曰：“非郑地也，言将归焉。”彼为将归郑而系之郑也。或当虎牢虽已属晋，晋人新得，不为己有，故不系晋也。<br/><br/>　<br/><br/>　　楚杀其大夫公子申。<br/><br/>　　【传】二年，春，郑师侵宋，楚令也。（以彭城故。）<br/><br/>　　齐侯伐莱。莱人使正舆子赂夙沙卫以索马牛，皆百匹。夙沙卫，齐寺人。索，简择好者。○莱音来。舆音馀，本亦作与。索，所白反。<br/><br/>　　[疏]“马牛皆百匹”。<br/><br/>　　○正义曰：《司马法》：“丘出马一匹，牛三头。”则牛当称头，而亦云匹者，因马而名牛曰匹，并言之耳。经传之文，此类多矣。《易·系辞》云：“润之以风雨。”《论语》云：“沽酒市脯，不食。”《王藻》云：“大夫不得造车马。”皆从一而省文也。<br/><br/>　<br/><br/>　　齐师乃还。君子是以知齐灵公之为“灵”也。谥法：乱而不损曰灵。言谥应其行。○应，应对之应，年末同。行，下孟反。<br/><br/>　　夏，齐姜薨。初，穆姜使择美槚，槚，梓之属。○槚，古雅反，木名。<br/><br/>　　[疏]注“槚，梓之属”。<br/><br/>　　○正义曰：《释木》云：“槐小叶曰槚。”郭璞曰：“槐当为楸，楸细叶者为槚。”又云：“大而皵楸，小而皵槚。”樊光云：“大，老也。皵，皵皮也，皮老而粗。皵者为楸。小，少也。少而粗皵棤者为槚。”又云：“椅梓。”郭璞曰：“即楸也。”如彼所云，楸、梓皆槚之小别，故云“梓之属”也。<br/><br/>　<br/><br/>　　以自为榇与颂琴。榇，棺也。颂琴，琴名，犹言雅琴。皆欲以送终。○榇，初觐反。<br/><br/>　　[疏]注“榇棺”至“送终”。<br/><br/>　　○正义曰：以论死者言榇，知榇是棺也。四年注云：“榇，亲身棺也。”以亲近其身，故以榇为名焉。《礼记·檀弓》曰：“天子之棺四重，水兕革棺一，杝棺一，梓棺二。”郑玄云：“杝，椴也，所谓椑棺也。梓棺二，所谓属与大棺也。”《记》文从内向外，水兕革棺，最近尸也。次椑以椴为之。次属与大棺，乃以梓为之。《檀弓》又云：“君即位而为椑。”郑玄云：“椑谓杝棺，亲尸者。椑，坚著之言也。”天子椑内，又有水兕革棺。《丧大记》云：“君大棺八寸，属六寸，椑四寸。”如彼《记》文，诸侯之棺三重，亲身之棺名之为椑。椑即榇是也。其椑用椴为之。属与大棺，乃用梓耳。此以梓为榇者，名之曰榇，其内必无棺也。择槚为榇，其榇必用梓也。《记》唯言即位为椑，不言择所用木。郑玄据天子之棺，其椑用杝。即云“椑谓杝棺也”。天子之椑自用杝，则诸侯不必然。据此传文，诸侯之椑，必用梓也。“颂琴者，《诗》为乐章，琴瑟必以歌《诗》。《诗》有《雅》、《颂》，故以“颂”为琴名，犹如言“雅琴”也。榇、琴同文，知皆欲以送终也。<br/><br/>　<br/><br/>　　季文子取以葬。君子曰：“非礼也。礼无所逆，妇养姑者也。亏姑以成妇，逆莫大焉。穆姜，成公母。齐姜，成公妇。○养，徐余亮反。《诗》曰：‘其惟哲人，告之话言，顺德之行。’《诗·大雅》。哲，知也。话，善也。言知者行事无不顺。○话，户快反。知音致，下同。季孙於是为不哲矣。言逆德。○“为不哲矣”，一本作“不为哲矣”。<br/><br/>　　[疏]“诗曰”至“哲矣”。<br/><br/>　　○正义曰：《诗·大雅·抑》之篇也。其惟有知之人，告之以善言则顺从之，为美德之行矣。言之者行事，无有不顺从者。今季孙逆之，於是为不知矣。“哲，知”，《释言》文也。<br/><br/>　<br/><br/>　　且姜氏，君之妣也。襄公適母，故曰君之妣。○妣，必覆反。適，丁历反，本又作“嫡”。<br/><br/>　　[疏]注“襄公”至“之妣”。<br/><br/>　　○正义曰：《曲礼》曰：“生曰父曰母，死曰考曰妣。”襄公是成公之妾定姒所生，齐姜是其適母，故曰君之妣也。<br/><br/>　<br/><br/>　　《诗》曰：‘为酒为醴，烝畀祖妣。以洽百礼，降福孔偕。’”《诗·周颂》。烝，进也。畀，与也。偕，徧也。言敬事祖妣，则鬼神降福。季孙葬姜氏不以礼，是不敬祖妣。○烝，之承反。畀，必利反，注同。洽，户夹反。偕音皆。徧音遍。<br/><br/>　　[疏]“诗曰”至“孔偕”。<br/><br/>　　○正义曰：《诗·周颂·丰年》之篇也。丰有之年，多稻多黍，酿之为酒为醴，以进与祖妣，以洽百种之礼。为烝尝之祭，鬼神享之，则下与福祐甚周徧。言今事妣失礼，神将不福祐之也。“烝，进”，“畀，与”，皆《释诂》文。偕训为俱，俱亦徧之义也。《释言》云：“孔，甚也。”<br/><br/>　<br/><br/>　　齐侯使诸姜、宗妇来送葬。宗妇，同姓大夫之妇。妇人越疆送葬，非礼。○疆，居良友。<br/><br/>　　[疏]注“宗妇”至“非礼”。<br/><br/>　　○正义曰：诸姜，同姓之女也。宗妇，同姓之妇也。夫人齐姜，是齐国之女，故使其宗亲之妇女来会葬也。齐为姜姓，历世多矣。不可姜姓之女，姜姓之妇，令其皆来鲁国。庄二十四年，大夫宗妇觌用币者，宗妇是同姓大夫之妇。知此宗妇，亦是同姓大夫之妇。然则诸姜是齐同姓之女，嫁与齐大夫之为妻者也。《礼记·檀弓》云：“妇人不越疆而吊人。”是越疆送葬，非礼也。<br/><br/>　<br/><br/>　　召莱子，莱子不会，故晏弱城东阳以逼之。为六年灭莱传。东阳，齐竟上邑。○竟音境。<br/><br/>　　[疏]“召莱子莱子不会”。<br/><br/>　　○正义曰：《世族谱》不知莱国之姓。齐侯召莱子者，不为其姓姜也。以其比邻小国，意陵蔑之，故召之，欲使从送诸姜宗妇来向鲁耳。莱子以其轻侮，故不肯会。<br/><br/>　<br/><br/>　　郑成公疾，子驷请息肩於晋。欲辟楚役，以负担喻。○担，都暂反。公曰：“楚君以郑故，亲集矢於其目，谓鄢陵战，晋射楚王目。○射，食亦反。非异人任，寡人也。言楚子在此患，不为他人，盖在己。○“非异人任”，绝句。任音壬。一读至“人”字绝句。为，于伪反。若背之，是弃力与言，其谁暱我？言盟誓之言。○背音佩。“弃力”，服本作“弃功”。暱，本又作昵，女乙反，徐乃吉反。免寡人，唯二三子。”<br/><br/>　　[疏]“集矢”至“三子”。<br/><br/>　　○正义曰：《说文》云：“鸟之短尾者，总名为隹。隹在木上为集。”集是鸟止之名。穴有月似鸟，故亦称集也。楚君被射目者，非是为异人也，任此患者，为寡人也。今若背之，弃其助郑之力，与盟誓之言，他人其谁肯亲我乎？免寡人此弃力背言之责，唯二三子耳。<br/><br/>　<br/><br/>　　秋，七月，庚辰，郑伯睔卒。於是子罕当国，摄君事。<br/><br/>　　[疏]“子罕当国”。<br/><br/>　　○正义曰：礼，君薨听於冢宰，不须摄行君事。此令子罕当国者，郑国间於晋、楚，国家多难，丧代之际，或致倾危。盖成公顾命使之当国，非常法也。子驷为政，已是正卿。知当国者，为摄君事矣。沈氏云：“鲁襄四岁，国家无虞。今僖公年虽长大，为逼於晋、楚，故令子罕当国也。”<br/><br/>　<br/><br/>　　子驷为政，为政卿。子国为司马。晋师侵卫，晋伐丧，非礼。诸大夫欲从晋。子驷曰：“官命未改。”成公未葬，嗣君未免丧，故言未改。不欲违先君意。<br/><br/>　　[疏]“官命未改”。<br/><br/>　　○正义曰：先君既葬，嗣君正位，乃得建官命臣。十六年，晋侯改服脩官，是其事也。先君未葬，皆因旧事不得建官命臣，故云“官命未改”。庶事悉皆未改，不可即违先君。言此者，不用从晋之意故也。<br/><br/>　<br/><br/>　　会于戚，谋郑故也。郑久叛，晋谋讨之。孟献子曰：“请城虎牢以逼郑。”虎牢，旧郑邑，今属晋。知武子曰：“善！鄫之会，吾子闻崔子之言，今不来矣。元年，孟献子与齐崔杼次于鄫。崔杼有不服晋之言，献子以告知武子。<br/><br/>　　[疏]注“元年”至“武子”。<br/><br/>　　○正义曰：元年，伐郑，次于鄫，唯有韩厥、荀偃。於时武子未必在军。当是此会始告之耳。<br/><br/>　<br/><br/>　　滕、薛、小邾之不至，皆齐故也。三国，齐之属。寡君之忧不唯郑。言复忧齐叛。○复，扶又反，下文“将复”、“复会”同。罃将复於寡君，而请於齐。以城事白晋君，而请齐会之，欲以观齐志。得请而告，吾子之功也。得请，谓齐人应命，告诸侯会筑虎牢。若不得请，事将在齐。将伐齐。吾子之请，诸侯之福也，城虎牢，足以服郑息征伐。岂唯寡君赖之！”传言荀罃能用善谋。<br/><br/>　　穆叔聘于宋，通嗣君也。<br/><br/>　　冬，复会于戚。齐崔武子，及滕、薛、小邾之大夫皆会，知武子之言故也。武子言事将在齐，齐人惧，帅小国而会之。遂城虎牢。郑人乃成。如孟献子之谋。<br/><br/>　　楚公子申为右司马，多受小国之赂，以逼子重、子辛。逼夺其权势。楚人杀之。故书曰：“楚杀其大夫公子申。”言所以致国讨之文。<br/><br/>　　【经】三年春，楚公子婴齐帅师伐吴。公如晋。<br/><br/>　　夏，四月，壬戌，公及晋侯盟于长樗。晋侯出其国都，与公盟于外。○樗，敕居反。<br/><br/>　　[疏]注“晋侯”至“于外”。<br/><br/>　　○正义曰：文三年，公如晋，公及晋侯盟。盟不书地，在晋都也。此时晋侯出其国都，与公盟于长樗，盖近城之地。盟讫还入於晋，故公归，书曰“公至自晋”也。文三年，盟于晋都。此盟出城外者，出与不出，皆由晋侯意耳。此或是悼公谦以待人，不敢使国君就已，出盟于外，若似相就然，故出城也。<br/><br/>　<br/><br/>　　公至自晋。无传。不以长樗至，本非会。<br/><br/>　　[疏]注“不以”至“非会”。<br/><br/>　　○正义曰：假令公朝於晋，更与晋侯馀处别会，即从会所而归，亦得书曰“公至自晋”。何则？一行而有二事者，或以始致，或以终致，出自当时之意，书其所告之事而已。所告先后无定例也。但此盟于长樗，晋侯为盟之故，暂出城耳。本非刻期聚会之处，唯得以自晋告庙，不得以长樗告也。注言“本非会”，解其必不得以长樗致之意也。<br/><br/>　<br/><br/>　　六月，公会单子、晋侯、宋公、卫侯、郑伯、莒子、邾子、齐世子光。已未，同盟于鸡泽。鸡泽，在广平曲梁县西南。周灵王新即位，使王官伯出与诸侯盟，以安王室，故无讥。○单音善。<br/><br/>　　[疏]注“鸡泽”至“无讥”。<br/><br/>　　○正义曰：诸侯不得盟天子之臣，天子之臣不得与诸侯聚盟。盟则加以贬责。僖二十九年，翟泉之盟，贬王子虎称人，是其事也。僖八年，洮之盟，王人在列，传曰：“谋王室也。诸侯共谋王室，不讥。”王人在盟，是由襄王新立，命遣与盟故耳。此盟单子在列，於经亦无讥文。灵王以往年新立，明是王新即位，使王官之伯出与诸侯结盟，以安王室，故无所讥，与洮之盟同也。《释例》曰：“未有臣而盟君。臣而盟君，是子可盟父。故《春秋》王世子以下会诸侯者，皆同会而不同盟。洮之盟，王室有子带之难。襄王惧不得立，告难于齐，遣王人与诸侯盟。故传释之曰‘谋王室’。以明王敕其来盟，非诸侯所敢与也。践土之盟，王子虎临诸侯，而不与同歃。故经但列诸侯，而传具载其实。此实圣贤之垂意，以为将来之永法也。一年之间，诸侯辑睦，翼戴天子。而翟泉之盟，子虎在列，君子以为非天子之命，亏上下常节，故不存鲁侯而人子虎，以示笃戒也。今鸡泽之会，单子与盟，亦王所命也。”杜言“王使盟”者，传无其文，正以经无贬责，知是命使盟也。<br/><br/>　<br/><br/>　　陈侯使袁侨如会。陈疾楚政而来属晋，本非召会而自来，故言如会。○侨，其骄反。<br/><br/>　　[疏]注“陈疾”至“如会”。<br/><br/>　　○正义曰：凡盟主召其同好之国，刻期而与结盟，来不及期，则加贬责；他国后期，则没其国，而不序於列。鲁君后期，则总称诸侯，不复国别历序。文七年，公会诸侯、晋大夫，盟于扈是也。僖二十八年，践土之盟，陈侯如会，此袁侨如会，皆本非同好，慕义而来。喜其来而不责其晚，故言“陈疾楚政而来属晋”。本非召会而袁侨自来，故言“如会”，解其后至特书而不贬之意也。七年，郑治髡顽如会，自是被召而来。其人未见诸侯，在道而卒，故书如会，为卒张本与此异也。<br/><br/>　<br/><br/>　　戊寅，叔孙豹及诸侯之大夫及陈袁侨盟。诸侯既盟，袁侨乃至，故使大夫别与之盟。言诸侯之大夫，则在鸡泽之诸侯也。殊袁侨者，明诸侯大夫所以盟，盟袁侨也。据传，盟在秋。《长历》推戊寅七月十三日，经误。<br/><br/>　　[疏]注“诸侯”至“经误”。<br/><br/>　　○正义曰：诸侯盟会，历序国君。其下云某人某人，皆是大夫也。若卿来则书卿名氏。文十四年，公会宋公、陈侯、卫侯、郑伯、许男、曹伯、晋赵盾于新城。如此之类，其事多矣。此袁侨来，若及盟，即序於列，当在世子光下。今诸侯既盟，袁侨乃至，不可特为袁侨更复重盟。若其不与之盟，则又逆陈来意。以袁侨是大夫，故使大夫盟之。若其陈侯自来，诸侯虽则盟讫，亦当更与之盟，不得使大夫也。凡诸侯盟会，皆先目后凡。上文鸡泽之会，既以具序诸侯，此总言诸侯大夫，则鸡泽诸侯，足以明矣。故不复具序诸国，从省文耳。诸侯大夫既以总书，而独见叔孙豹者，经据鲁史，鲁史所记详内略外。僖十五年，牡丘之盟下，公孙敖帅师及诸侯之大夫救徐，独书鲁臣，亦此类也。言诸侯之大夫，其内可以兼袁侨，而殊袁侨，言及陈袁侨盟者，明此诸侯之大夫所以为此盟者，止为盟陈袁侨耳。且上文鸡泽之会，其内未有陈侯。直言诸侯之大夫，则不得包陈袁侨，故殊之也。<br/><br/>　<br/><br/>　　秋，公至自会。无传。<br/><br/>　　冬，晋荀罃帅师伐许。<br/><br/>　　【传】三年，春，楚子重伐吴，为简之师。（简，选练。）克鸠兹，至于衡山。（鸠兹，吴邑，在丹阳芜湖县东，今皋夷也。衡山，在吴兴乌程县南。）使邓廖帅组甲三百，被练，三千，（组甲、被练，皆战备也。组甲，漆甲成组文。被练，练袍。○廖，力彫反。组音祖，下皆同。被，皮义反，徐扶伪反，注及下同。）<br/><br/>　　[疏]注“组甲”至“练袍”。<br/><br/>　　○正义曰：贾逵云：“组甲以组缀甲，车士服之。被练，帛也，以帛缀甲，步卒服之。凡甲所以为固者，以盈窍也。帛盈窍而任力者半，卑者所服；组盈窍而尽任力，尊者所服。”马融云：“组甲，以组为甲里，公族所服。被练，以练为甲里，卑者所服。”然则甲贵牢固，组、练俱用丝也。练若不固，宜皆用组。何当造不牢之甲，而令步卒服之？岂欲其被伤，故使甲不牢也？若练以缀甲，何以谓之被也？又组是绦绳，不可以为衣服，安得以为甲里？杜言“组甲，漆甲成组文”，今时漆甲有为文者。被练文不言甲，必非甲名。被是被覆衣著之名，故以为练袍，被於身上。虽并无明证而杜要惬人情。<br/><br/>　<br/><br/>　　以侵吴。吴人要而击之，获邓廖。其能免者，组甲八十，被练三百而已。子重归，既饮至，三日，吴人伐楚，取驾。驾，良邑也。邓廖，亦楚之良也。君子谓“子重於是役也，所获不如所亡”。当时君子。○要，於遥反。<br/><br/>　　[疏]注“当时君子”。<br/><br/>　　○正义曰：传言君子多矣，独此言当时君子者，诸言君子论议往事，多是丘明自言，讬之君子。此传君子谓子重亡多於获，楚人以君子之言咎责子重，不得为后世君子，故云当时君子。<br/><br/>　<br/><br/>　　楚人以是咎子重，子重病之，遂遇心病而卒。忧恚故成心疾。○咎，其凡反。恚，一端反。<br/><br/>　　公如晋，始朝也。公即位而朝。<br/><br/>　　夏，盟于长樗。孟献子相。公稽首。相，仪也。稽首，首至地。○相，息亮反，注同。<br/><br/>　　[疏]注“稽首，首至地”。<br/><br/>　　○正义曰：《周礼》九拜，一曰稽首，诸侯事天子之礼也。<br/><br/>　<br/><br/>　　知武子曰：“天子在，而君辱稽首，寡君惧矣。”稽首，事天子之礼。孟献子曰：“以敝邑介在东表，密迩仇雠，仇雠，谓齐、楚与晋争。○介音界。争，争斗之争。寡君将君是望，敢不稽首？”传言献子能固事盟主。<br/><br/>　　晋为郑服故，且欲脩吴好，郑服在前年。○为，于伪反。好，呼报反。将合诸侯。使士匄告于齐曰：“寡君使匄，以岁之不易，不虞之不戒，寡君原与一二兄弟相见，不易，多难也。虞，度也。戒，备也。列国之君，相谓兄弟。○易，以豉反，注同。难，乃旦反，年内同。度，待洛反。以谋不协。请君临之，使匄乞盟。”齐侯欲勿许，而难为不协，乃盟於耏外。与士匄盟。耏，水名。○耏音而。<br/><br/>　　[疏]“盟於耏外”。<br/><br/>　　○正义曰：此是士匄適齐，齐侯与盟。其盟不离城之左右。若是地名、山名，不得有外内之异。《尔雅》云：“厓内为隩，外为隈。”李巡曰：“厓内近水为隩，外为隈。”孙炎曰：“内曲，里也；外曲，表也。”是水有内外之异。知此耏为水名，其水盖曲而近城，故称“耏外”。<br/><br/>　<br/><br/>　　祁奚请老，老，致仕。晋侯问嗣焉。嗣，续其职者。称解狐，其雠也，将立之而卒。解狐卒。○解音蟹。“雠也”。<br/><br/>　　○正义曰：雠者，相负挟怨之名。奚负狐、狐负奚，皆谓之雠。此是奚负狐也，不是举之以解怨，故下云“称其雠，不为谄”也。又问焉，对曰：“午也可。”午，祁奚子。於是羊舌职死矣。晋侯曰：“孰可以代之？”对曰：“赤也可。”赤，职之子伯华。於是使祁午为中军尉，羊舌赤佐之。各代其父。君子谓“祁奚於是能举善矣。称其雠，不为谄；立其子，不为比；举其偏，不为党。谄，媚也。偏，属也。○谄，他检反。比，毗志反。<br/><br/>　　[疏]“称其”至“为党”。<br/><br/>　　○正义曰：设令他人称其雠，则谄以求媚也；立其子，则心在亲比也；举其偏，则情相阿党也。今祁奚以其人实善，故举荐之。人见彼善，知奚不谄、不比、不党也。谄者，阿顺曲从以求彼意，故以谄为媚。媚，爱也，言为谄以求爱也。偏者，半厢之名，故传多云“东偏西偏”。军师属己，分之别行，谓之偏师。传云“彘子以偏师陷”。是偏为厢属之名也。祁奚为中军尉，羊舌职佐之。职属祁奚，复举其子，是举其偏属也。<br/><br/>　<br/><br/>　　《商书》曰：‘无偏无党，王道荡荡。’《商书·洪范》也。荡荡，平正无私。其祁奚之谓矣！解狐得举，未得位，故曰得举。祁午得位，伯华得官，建一官而三物成，一官，军尉。物，事也。<br/><br/>　　[疏]“建一官而三物成”。<br/><br/>　　○正义曰：尉、佐同掌一事，故为“建一官”也。三事成者，成其得举、得位、得官也。官、位一也，变文相辟耳。服虔云：“所举三贤，各能成其职事。”案解狐得举而死，身未居职，何成事之有？<br/><br/>　<br/><br/>　　能举善也夫！唯善，故能举其类。《诗》云：‘惟其有之，是以似之。’祁奚有焉。”《诗·小雅》。言唯有德之人，能举似己者。○也夫音扶，绝句。一读以“夫”为下句首。<br/><br/>　　[疏]“诗云”至“似之”。<br/><br/>　　○正义曰：此《小雅·裳裳者华》之篇也。其卒章云：“右之右之，君子有之。维其有之，是以似之。”<br/><br/>　<br/><br/>　　六月，公会单顷公及诸侯。已未，同盟于鸡泽。单顷公，王卿士。○顷音倾。晋侯使荀会逆吴子于淮上。吴子不至。道远多难。<br/><br/>　　楚子辛为令尹，侵欲於小国。陈成公使袁侨如会求成。患楚侵欲。袁侨，涛涂四世孙。<br/><br/>　　[疏]“侵欲於小国”。<br/><br/>　　○正义曰：多有所欲，求索无厌，侵害小国，故小国怨也。<br/><br/>　<br/><br/>　　晋侯使和组父告于诸侯。告陈服。秋，叔孙豹及诸侯之大夫及陈袁侨盟，陈请服也。其君不来，使大夫盟之，匹敌之宜。<br/><br/>　　晋侯之弟扬干乱行於曲梁，行，陈次。○行，户郎反，注同。陈，直觐反。魏绛戮其仆。仆，御也。<br/><br/>　　[疏]“魏绛戮其仆”。<br/><br/>　　○正义曰：以车乱行，是御者之罪，故戮其仆也。《周礼》司寇之属有掌戮之官。郑玄云：“戮，犹辱也。既斩杀又辱之。”其职云：“掌斩杀贼谍而膊之。凡杀其亲者，焚之；杀王之亲者，辜之；杀人者，踣诸巿肆之三日。”郑玄云：“膊，谓去衣磔之。焚，烧也。辜，谓磔之。踣，僵尸也。肆，犹申也，陈也。”彼膊、焚、辜、肆，皆谓陈以示人。然则此言戮者，非徒杀之而已，乃杀之以徇诸军。昭四年，楚戮庆封，负之斧钺，以徇於诸侯，先徇乃杀之也。成二年，韩献子既斩人，郤子使速以徇，是杀之而后徇也。此戮即彼徇之谓也。文十年，楚申舟抶宋公之仆以徇。或曰：国君不可戮也。彼抶以徇，亦称为戮。下云“至於用钺”，当是杀之，乃以徇也。<br/><br/>　<br/><br/>　　晋侯怒，谓羊舌赤曰：“合诸侯，以为荣也。扬干为戮，何辱如之？必杀魏绛，无失也！”对曰：“绛无贰志，事君不辟难，有罪不逃刑，其将来辞，何辱命焉？”言终，魏绛至，授仆人书，仆人，晋侯御仆。<br/><br/>　　[疏]“事君”至“不逃刑”。<br/><br/>　　○正义曰：此言绛之宿心旧行耳，非独为此事而言也。服虔云：“谓敢斩扬干之仆，是不辟获死之难。”然则斩仆，依军法也。岂是绛之罪，而得谓之有罪不逃刑乎？不逃，不辟此事，自亦是矣。要本其宿心，非是专为此事也。<br/><br/>　<br/><br/>　　将伏剑。士鲂、张老止之。公读其书曰：“日君乏使，使臣斯司马。斯，此也。<br/><br/>　　[疏]“将伏剑”。<br/><br/>　　○正义曰：谓仰剑刃，身伏其上，而取死也。<br/><br/>　<br/><br/>　　臣闻师众以顺为武，顺，莫敢违。军事有死无犯为敬。守官行法，虽死不敢有违。君合诸侯，臣敢不敬？君师不武，执事不敬，罪莫大焉。臣惧其死，以及扬干，无所逃罪，惧自犯不武不敬之罪。不能致训，至於用钺。用钺斩扬干之仆。○钺音越。<br/><br/>　　[疏]“臣闻”至“用钺”。<br/><br/>　　○正义曰：臣闻师旅兵众，顺从上命，莫敢违逆，是为威武。此据在军之众也。军旅之事，守官行法，欲讨罪人，虽有死难，不敢辟死，犯违法令，而从舍罪人，是为共敬也。君命既合诸侯，臣岂敢畏惧死罪，放舍罪人。不为共敬也？今君之师众违命乱行，既已不武，谓扬干也。执事之臣，畏惧其死罪，不戮罪人，是为不敬，魏绛自谓也。不武不敬，罪莫大焉。是扬干与已，皆有大罪。臣若不讨，非直臣有死罪，扬干亦合有死罪。臣惧身之死罪，连及扬干，是臣罪更重，无所逃辟重罪也。不能以礼渐致教训，至於用钺以斩其仆，是臣之罪重也。<br/><br/>　<br/><br/>　　臣之罪重，敢有不从，以怒君心？言不敢不从戮。请归死於司寇。”致尸於司寇，使戮之。公跣而出，曰：“寡人之言，亲爱也。吾子之讨，军礼也。寡人有弟，弗能教训，使干大命，寡人之过也。子无重寡人之过，听绛死为重过。○跣，先典反，重，直用反，注同。敢以为请。”请使无死。晋侯以魏绛为能，以刑佐民矣。反役，与之礼食，使佐新军。群臣旅会，今欲显绛，故特为设礼食。○食音嗣，注同，又如字。特为，于伪反。<br/><br/>　　[疏]“与之礼食”。<br/><br/>　　○正义曰：“与之礼食”者，若公食大夫礼以大夫为宾，公亲为之特设礼食。○“使佐新军”。<br/><br/>　　○正义曰：服虔云：“於是魏颉卒矣，使赵武将新军代魏颉，升魏绛佐新军代赵武也。”《世族谱》，魏颗、魏绛，俱是魏焠之子。颗长，生颉，则绛，是颉之叔父。颗别为令狐氏，绛为魏氏。盖颗长而庶，绛幼而適故也。《魏世家》，武子生悼子，悼子生绛。则绛是犨孙。计其年世，孙应是也。先儒悉皆不然，未知何故。<br/><br/>　<br/><br/>　　张老为中军司马，代魏绛。士富为侯奄。代张老。士富，士会别族。<br/><br/>　　楚司马公子何忌侵陈，陈叛故也。<br/><br/>　　许灵公事楚，不会于鸡泽。冬，晋知武子帅师代许。<br/><br/>　　【经】四年，春，王三月，己酉，陈侯午卒。（前年大夫盟鸡泽。三月无己酉，日误。）<br/><br/>　　夏，叔孙豹如晋。<br/><br/>　　秋，七月，戊子，夫人姒氏薨。成公妾，襄公母。姒，杞姓。<br/><br/>　　[疏]注“成公”至“杞姓”。<br/><br/>　　○正义曰：二年，齐姜薨，葬者是成公夫人，故此为成公之妾也。据传匠庆之言，知是襄公之母。以子既为君，故得称夫人而言薨也。於时诸国，杞、鄫之徒，皆姒姓据大者言之，故云“姒，杞姓”，疑是杞女，而未审故也。<br/><br/>　<br/><br/>　　葬陈成公。无传。八月，辛亥，葬我小君定姒。无传。定，谥也。赴同祔姑，反哭成丧，皆以正夫人礼，母以子贵，逾月而葬，速。<br/><br/>　　[疏]注“定谥”至“葬速”。<br/><br/>　　○正义曰：谥法：纯行不爽曰定。旧说：妾子为君，其母不得成为夫人，故杜详言之。於例亦同称薨也。祔姑，称小君也。反哭成丧，书葬也。今定姒三礼皆具，薨葬备文，皆以正夫人之礼者，由母以子贵故也。《释例》曰：“凡妾子为君，其母犹为夫人，虽先君不命其母，母以子贵。其適夫人薨，则尊得加於臣子，而内外之礼，皆如夫人矣。故姒氏之丧，责以小君不成。成风之丧，王使来会葬，传曰‘礼也’。夫人姒氏薨葬，皆以礼备为文，明季子虽议从略贱，闻匠庆之言，惧而备礼，殡葬无阙也。《礼》，公子为其母练冠縓缘，既葬除之。及其嗣位为君，非复公子，適母薨，则申其母尊。而先儒同之公子，亦谬矣。”是杜言妾母得为夫人之意也。季孙初议，欲不成定姒之丧。匠庆以君长惧之，乃略取季孙之木。君子谓之“多行无礼必自及”也。则季孙初议，是无礼也。既季孙议为无礼，明知於礼得成，是知妾母成尊，是为正法。但尊无二上，適母若在，君尚不得尽礼於其母，臣民岂得以夫人之礼事之哉？適母既薨，则君得尽礼。君既尽夫人之礼事其母，臣民岂得以妾意遇之哉？故適母薨，则妾母尊也。哀姜既薨，成风乃正。出姜既出，敬嬴乃正。齐姜既薨，定姒乃正。襄公一世，无娶夫人之文。故齐妇得正也。郑玄以为正夫人有以罪废，妾母得成为夫人也。哀姜虽被齐杀，僖公请而葬之。案经薨葬备文，安得以罪黜也。又齐姜非以罪黜，定姒薨葬成尊，成风定姒，并无讥文，知其法得成也。<br/><br/>　<br/><br/>　　冬，公如晋。<br/><br/>　　陈人围顿。<br/><br/>　　【传】四年，春，楚师为陈叛故，犹在繁阳。（前年，何忌之师侵陈，今犹未还。繁阳，楚地，在汝南鮦阳县南。○为，于伪反。鮦，孟康音纣，直又反。一音童，或音直勇反，非。）韩献子患之，言於朝曰：“文王帅殷之叛国以事纣，唯知时也。（知时未可争。）今我易之，难哉！（晋力未能服楚，受陈为非时。）三月，陈成公卒。楚人将伐陈，闻丧乃止。（军礼不伐丧。）<br/><br/>　　[疏]注“军礼不伐丧”。<br/><br/>　　○正义曰：十九年，晋士匄侵夺齐，至穀，闻齐侯卒，乃还。传曰：“闻丧而还，礼也。”是军礼不伐丧。<br/><br/>　<br/><br/>　　陈人不听命。不听楚命。臧武仲闻之曰：“陈不服於楚，必亡。大国行礼焉，而不服，在大犹有咎，而况小乎？”夏，楚彭名侵陈，陈无礼故也。为下陈围顿传。○咎，其九反，下同。穆叔如晋，报知武子之聘也。武子聘在元年。晋侯享之，金奏《肆夏》之三，不拜。《肆夏》，乐曲名。《周礼》以钟鼓奏九夏，其二曰《肆夏》，一名《樊》；三曰《韶夏》，一名《遏》；四曰《纳夏》，一名《渠》．盖击钟而奏此三《夏》曲。○肆夏，户雅反，注及下同。《九夏》：一曰《王夏》，二曰《肆夏》，三曰《韶夏》，四曰《纳夏》，五曰《章夏》，六曰《齐夏》，七曰《族夏》，八曰《陔夏》，九曰《骜夏》，《肆夏》一名《樊》。《国语》云：“金奏《肆夏》，《樊》、《遏》、《渠》。”杜三夏之别名。吕叔玉云：“《肆夏》，《时迈》也。《樊》、《遏》，《执竞》也。《渠》，《思文》也。”韶，上招反。遏，於葛反。纳夏，本或为“夏纳”，误。渠，其居反。工歌《文王》之三，又不拜。工，乐人也。《文王》之三，《大雅》之首：《文王》、《大明》、《绵》。歌《鹿鸣》之三，三拜。《小雅》之首：《鹿鸣》、《四杜》、《皇皇者华》。<br/><br/>　　[疏]“金奏”至“三拜”。<br/><br/>　　○正义曰：奏谓作乐也。作乐先击钟，锺是金也，故称金奏。《周礼》：“钟师掌金奏。”郑玄云：“金奏，击金以为奏乐之节。金谓钟及镈也。”又《燕礼》注云：“以钟镈播之，鼓磬应之，所谓金奏也。”此晋人作乐，先歌《肆夏》。《肆夏》是作乐之初，故於《肆夏》先言金奏也。次，工歌《文王》，乐巳先作，非复以金为始，故言工歌也。於《文王》已言工歌，《鹿鸣》又略不言工，互见以从省耳。其实金奏《肆夏》，亦是工人歌之，工歌《文王》，击金仍亦不息。其歌《鹿鸣》亦是工歌之耳。<br/><br/>　　○注“肆夏”至“夏曲”。<br/><br/>　　○正义曰：《周礼》：“锺师凡乐事，以锺鼓奏九夏：《王夏》、《肆夏》、《昭夏》、《纳夏》、《章夏》、《齐夏》、《族夏》、《陔夏》、《骜夏》。”言以锺鼓奏之也。又以《文王》类之，知是乐曲名也。杜子春云：“王出入奏《王夏》，尸出入奏《肆夏》，牲出入奏《昭夏》，四方宾来奏《纳夏》，臣有功奏《章夏》，夫人祭奏《齐夏》，族人侍奏《族夏》，宾醉而出奏《陔夏》，公出入奏《骜夏》。”定本《纳夏》为“夏纳”。此传直言“之三”，不朝其三之名。《鲁语》同说此事而云：“金奏《肆夏》，《繁》、《遏》、《渠》，天子所以享元侯也。《文王》、《大明》《绵》，则两君相见之乐也。”《文王》之三，尽《文王》、《大明》、《绵》，以《文王》为首，并取其次二篇以为三。则知《肆夏》之三，亦以《肆夏》为首，亦并取其次二《夏》以为三也。且下云：“三《夏》，天子所以享元侯也。”三者皆名为夏，知是其次二《夏》并《肆夏》为三也。《周礼》谓之《肆》、《昭》、《纳》，《鲁语》谓之《繁》、《遏》，《渠》。故杜以为每《夏》而有二名，《肆夏》一名《樊》，《昭夏》一名《遏》，《纳夏》一名《渠》。先儒所说，义多不同。《周礼》注载杜子春云：“《肆夏》与《文王》鹿鸣俱称三，谓其三章也。以此知《肆夏》，诗也。”吕叔王云：“《肆夏》，《繁》、《遏》、《渠》，皆《周颂》也。《肆夏》，《时迈》也。《繁》、《遏》，《执竞》也。《渠》，《思文》也。肆，遂也。夏，大也。言遂於大位，谓王位也。故《时迈》曰：‘肆于时夏，允王保之。’繁，多也。遏，止也。言福禄止於周之多也。故《执竞》曰：‘降福穰穰，降福简简，福禄来反。’渠，大也。言以后稷配天，王道之大也。故《思文》曰：‘思文后稷，克配彼天。’”郑玄云：“以《文王》、《鹿鸣》言之，则《九夏》皆《诗》篇名，《颂》之族类也。此歌之大者，载在乐章，乐崩亦从而亡，是以《颂》不能具。”数家之说，各以意言。经典散亡，无以取正。刘炫云：“杜为此解颇允三《夏》之名，而分字配篇，不甚惬当。何则？《文王》之三，即《文王》是其一，《大明》、《绵》是其二。《鹿鸣》之三，则《鹿鸣》是其一，《四牡》、《皇皇者华》是其二。然则《肆夏》之三，亦当《肆夏》是其一，《樊》、《遏》、《渠》是其二。安得复以《樊》为《肆夏》之别名也？若《樊》即是《肆夏》，何须重举二名？虽耻习前踪，亦未逾先哲。”今删定知不然者，以此文云“《肆夏》之三”，是自《肆夏》以下有三，故为《韶夏》、《纳夏》，凡为三《夏》。但此三《夏》，各有别名。故《国语》谓之《繁》、《遏》、《渠》，是一字以当一《夏》。若《国语》直云“金奏《繁》、《遏》、《渠》”，则三《夏》之名，没而不显。故於繁字之上，特以《肆夏》冠之，云“肆夏繁”。《樊》既是《肆夏》，明《遏》是《韶夏》，《渠》是《纳夏》也。《国语》举其难明，以会左氏三《夏》之义。刘不晓杜之深意，遂欲妄从先儒。先儒二说，柯所冯准？先儒以樊、遏二字，共为《执竞》，以渠之一字，独为《思文》。分字既无定限，文句多少任意，则杜以樊共《肆夏》为句，何为不可？刘君乃与夺恣情，不顾曲直，妄规杜过，於义深非也。<br/><br/>　<br/><br/>　　韩献子使行人子员问之，行人，通使之官。○员音云，徐于贫反。使，所吏反，下注及文皆同。<br/><br/>　　[疏]注“行人通使之官”。<br/><br/>　　○正义曰：《周礼》，大行人“掌大宾之礼，大客之仪”。小行人“掌使適四方，协宾客之礼”。诸侯行人当亦通掌此事，故为通使之官也。此言韩献子使行人问”，《鲁语》云“晋侯使行人问”者，彼孔晁注云：“韩献子白晋侯，使行人问”也。<br/><br/>　<br/><br/>　　曰：“子以君命辱於敝邑，先君之礼，藉之以乐，以辱吾子？”藉，荐也。○藉，在夜反。吾子舍其大，而重拜其细，敢问何礼也？”对曰：“三《夏》，天子所以享元侯也。使臣弗敢与闻。元侯，牧伯。○舍音舍。重，直用反，下皆同。敢与音预，下“及与”同。牧，徐音目。<br/><br/>　　[疏]注“元侯牧伯”。<br/><br/>　　○正义曰：《周礼·大宗伯》云：“八命作牧，九命作伯。”郑玄云：“牧谓侯伯有功德者，加命得专征伐於诸侯也。伯谓上公有功德者，加命为二伯，得征五侯九伯者也。”郑司农云：“牧，一州之牧也。伯，长诸侯为方伯也。”然则牧是州长，伯是二伯，虽命数不同，俱是诸侯之长也。元，长也。谓之长侯，明是牧伯。<br/><br/>　<br/><br/>　　《文王》，两君相见之乐也，臣不敢及。及，与也。《文王》之三，皆称文王之德，受命作周，故诸侯会同以相乐。○相乐音洛。<br/><br/>　　[疏]注“及与相乐”。<br/><br/>　　○正义曰：“及，与也。”《释诂》文。言不敢与在其间而闻之。《鲁语》并陈两事，乃总云皆昭令德以合好，非使臣之所敢闻。彼俱不敢闻，此分之为等级耳。《诗序》：“《文王》，言文王受命作周；《大明》，言文王有明德，故天复命武王伐纣；《绵》，言文王之兴，本由大王。”是《文王》之三，皆称文王之德，能受天命，造立周国，故诸侯会同，歌此以相燕乐也。朝而设享，是亦二君聚会，故以会同言之。《肆夏》既亡，不知其篇之义，故唯取《诗》意，以解《文王》、《鹿鸣》耳。《诗》是乐章，乐歌诗篇，圣王因其尊卑，定其差等。《诗》有四始：《风》也，《小雅》也，《大雅》也，《颂》也。郑玄以《肆夏》为《颂》之族类，其差与《颂》同矣。天子享元侯，歌《肆夏》，则於其馀诸侯，不得用《肆夏》矣。当歌《文王》，与两君相见同也。然则两元侯相见，与天子享之礼同，亦歌《肆夏》之类。《仲尼燕居》“两君相见，升歌《清庙》”，谓元侯也。不歌《肆夏》，辟天子也。诸侯来朝，乃歌《文王》。遣臣来聘，必不得同矣，当歌《鹿鸣》也。传言“《文王》，两君相见之乐”，则其臣来聘，不得与其君同，亦当歌《鹿鸣》也。《燕礼》虽以己臣为主，兼燕四方之宾，其乐歌《鹿鸣》，是其定差也。《燕礼》：升歌讫，乃为笙歌三篇。堂下吹笙，以播《诗》也。笙歌讫，乃为间歌六篇，堂上歌一篇，堂下吹一篇，相间代也。故《燕礼》云“乃间歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》”是也。间歌讫，遂合乡乐，《周南·关雎》《葛覃》《卷耳》，《召南·鹊巢》《采繁》《采蘋》。合乐，谓堂上堂下合作乐也。乡乐者，《风诗》也。《燕礼》歌《小雅》而合乡乐。以合卑於歌一等，则知诸所歌者，其合乐用《诗》，皆卑於升歌一等。故郑玄《诗谱》云：“天子享元侯，歌《肆夏》，合《文王》；於诸侯，歌《文王》，合《鹿鸣》。诸侯於邻国之君，与天子於诸侯同。”天子诸侯，燕其宾臣及聘问之宾，皆歌《鹿鸣》合乡乐，笙閒所用，则郑玄云“未闻也”。《燕礼》升歌《小雅》，笙歌间歌亦用《小雅》，则笙间用《诗》与升歌差同。而云“未闻”者，升歌合乐，其用《风》、《雅》，皆用发首二篇，笙用《南核》，间用《鱼丽》，不复更用其首篇者。“未闻”者，未知其用何篇也。此传言“三《夏》，天子所以享元侯”，则《文王》，两君相见之乐，亦谓享也。虽不言燕，燕亦当然。此传晋侯享穆叔，为歌《鹿鸣》，穆叔以己所当得，三拜而受，《燕礼》也。工歌《鹿鸣》，则是享燕同乐。明享之与燕用乐，各自同矣。若然，《肆夏》之为乐章，乐之最尊者，两君相见，尢尚不得用之。而《燕礼》者，诸侯燕己群臣之礼。而《记》云：“若以乐纳宾，则宾及庭奏《肆夏》。”郑玄云：“卿大夫有王事之劳者，则奏此乐。”所以得用之者，彼谓纳宾之乐。《郊特牲》云：“宾入大门，而奏《肆夏》，示易以敬也。”郑玄云：“宾朝聘者。”是朝宾聘客，俱得用之。与此升歌异也。<br/><br/>　<br/><br/>　　《鹿鸣》，君所以嘉寡君也，敢不拜嘉？晋以叔孙为嘉宾，故歌《鹿鸣》之诗，取其“我有嘉宾”。叔孙奉君命而来，嘉叔孙，乃所以嘉鲁君。<br/><br/>　　[疏]注“晋以”至“鲁君”。<br/><br/>　　○正义曰：《诗序》言“《鹿鸣》，燕群臣嘉宾”，正谓燕己之臣，以己臣为嘉宾耳。叔孙以晋歌此篇者，以己为嘉宾，故拜受之也。《燕礼记》云：“若与四方之宾燕，则公迎之于大门内。”郑玄云：“四方之宾，谓来聘者也。”是燕聘客，唯君迎为异，馀悉与己臣同也。<br/><br/>　<br/><br/>　　《四牡》，君所以劳使臣也，敢不重拜？《诗》言使臣乘四牡，騑騑然行不止。勤，劳也。晋以叔孙来聘，故以此劳之。○以劳，力报反，注“劳之”同。騑，芳非反。<br/><br/>　　[疏]注“诗言”至“劳之”。<br/><br/>　　○正义曰：《诗序》曰：“《四牡》，劳使臣之来。”谓遣臣出使来归，乃劳之也。叔孙以晋歌此篇，劳己来聘，故重拜受之也。《鲁语》云：“《四牡》，君之所以章臣之觐也，敢不拜章？”<br/><br/>　<br/><br/>　　《皇皇者华》，君教使臣曰‘必谘於周’。《皇皇者华》，君遣使臣之诗。言忠臣奉使，能光辉君命如华之皇皇然。又当谘于忠信，以补己不及。忠信为周，其诗曰：“周爰谘诹，周爰谘谋，周爰谘度，周爰谘询。”言必於忠信之人，谘此四事。○诹，子须反。度，待洛反，下文注同。询音荀。<br/><br/>　　[疏]注“皇皇”至“四事”。<br/><br/>　　○正义曰：此《诗》本意，文王教出使之臣，使远而有光华，又当谘问善道於忠信之人。今晋君歌此以宠穆叔，穆叔执谦以为晋侯所教。故云“君教使臣”。下云“臣获五善，敢不重拜”，与诗本意异也。“忠信为周”，《鲁语》文也。爰，於也。若遇忠信之人，於是访问询度诹谋等四事也。《鲁语》云：“《皇皇者华》，君教使臣曰：‘每怀靡及，诹谋度询，必咨於周。’敢不拜教？”<br/><br/>　<br/><br/>　　臣闻之，访问於善为咨，问善道。咨亲为询，问亲戚之义。咨礼为度，问礼宜。咨事为诹，问政事。咨难为谋。问患难。○难，乃旦反，注同。<br/><br/>　　[疏]“咨亲”至“为谋”。<br/><br/>　　○正义曰：《鲁语》言此四事，唯“咨亲为询”，与此文同。其馀咨材为诹，咨事为谋，咨义为度三者，与此皆异。韦昭改从此传，注云：“材当为事，事难为难。”孔晁注云：“材谓政幹也”。<br/><br/>　<br/><br/>　　臣获五善，敢不重拜？五善，谓谘、询、度、诹、谋。<br/><br/>　　[疏]“臣获五善”。<br/><br/>　　○正义曰：救之咨人，即得一善，故并咨为五。《鲁语》云：“君贶使臣以大礼，重之以六德。”孔晁云：“既有五善，又自谓无及，成为六德。”言自谓知无所及，怀靡谦以问知者，此亦即是一德，故为六德也。皆是受君之教。乃知如此亦是君之所赐，故云“臣获”也。<br/><br/>　<br/><br/>　　秋，定姒薨，不殡于庙，无榇，不虞。榇，亲身棺。季孙以定姒本贱，既无器备，议其丧制，欲殡不过庙，又不反哭。○过，古禾反。<br/><br/>　　[疏]注“榇亲”至“反哭”。<br/><br/>　　○正义曰：榇者，亲身之棺，初死即当有之，将葬以殡过庙，葬讫乃为虞祭。今定姒初薨，匠庆以君长惧之，乃始作榇。知此是季孙以定姒本贱，素无器备，议其丧制，欲如此耳。非是终久遂无之也。《檀弓》曰：“君即位而为椑。”夫人尊与君同，亦当生已有榇。今议欲不为，是素无器备，故始议之也。《檀弓》又曰：“丧之朝也，顺死者之孝心也。其哀离其室也。故至於祖考之庙而后行。殷朝而殡於祖，周朝而遂葬。”《士丧礼》“朝而遂葬”，与《记》正同。知周法不殡于庙。而此及僖八年传皆云“不殡于庙”，以为非礼。知其将葬之时，不以殡过庙耳，非是殡尸於庙中也。葬讫，日中反虞於正寝，谓之反哭。今故不虞者，欲不为反哭也。<br/><br/>　<br/><br/>　　匠庆谓季文子匠庆，鲁大匠。曰：“子为正卿，而小君之丧不成，谓如季孙所议，则为夫人礼不成。不终君也。慢其母，是不终事君之道。君长，谁受其咎？”言襄公长，将责季孙。○长，丁丈反，注同。初，季孙为己树六槚於蒲圃东门之外，蒲圃，场圃名。季文子树槚，欲自为榇。○为，于伪反，下注为定姒、为言卜、为执事同。圃，布古反。场，直良反。<br/><br/>　　[疏]注“蒲圃”至“为榇”。<br/><br/>　　○正义曰：《诗》云：“九月筑场圃。”毛传云：“春夏为圃，秋冬为场。树菜蔬为圃，治禾黍为场。”场圃同地耳。故杜以场明圃，圃名蒲也。槚是为榇之木，知季孙树之，欲自为榇也。<br/><br/>　<br/><br/>　　匠庆请木，为定姒作榇。季孙曰：“略。”不以道取为略。匠庆用蒲圃之槚，季孙不御。御，止也。传曰遂得成礼，故经无异文。○御，鱼吕反，注同。<br/><br/>　　[疏]注“御止”至“异文”。<br/><br/>　　○正义曰：止寇谓之御。御即御也，故训为止。季孙本议欲无榇，不虞。今传唯言取木为榇而已。尚不知得殡庙虞祭以否。不虞即是不反哭，不反则不得书葬。今定姒薨葬备文，则因匠庆之言，遂得每事成礼，是故经无异文。<br/><br/>　<br/><br/>　　君子曰：“《志》所谓‘多行无礼，必自及也’，其是之谓乎！”<br/><br/>　　[疏]“季孙”至“谓乎”。<br/><br/>　　○正义曰：不以道取为略。今律“略人”，略卖人是也。季孙言“略”，令匠庆略他木也。官非无木可用，意欲不成其丧，谓木不顺其意，怒庆此请，令略木为之也。匠庆又忿季孙未必无木可用，故取季孙之槚。其意言遣我略人，我止略女。季孙令之为略，匠庆奉命而略，虽自被略，不得止之。季孙此议，自是无礼也，被匠庆略木，是自及也。君子言古之志记，所谓“多行无礼必自及”者，其季孙之谓乎。而《释例》论此云：“议从略，贱彼。”自是解正义之语，与此不以道取为略别也。<br/><br/>　<br/><br/>　　冬，公如晋听政。受贡赋多少之政。晋侯享公，公请属鄫。鄫，小国也，欲得使属鲁，如须句、颛臾之比，使助鲁出贡赋。公时年七岁，盖相者为之言。鄫，今琅邪鄫县。○句，其俱反。颛音专。臾，羊朱反。比，必二反。相，息亮反。<br/><br/>　　[疏]注“鄫小”至“鄫县”。<br/><br/>　　○正义曰：附庸，附大国耳。鄫乃子爵，而欲得属鲁者，春秋之世，小国不能自通，多附於大国。二十七年，齐人请邾，宋人请滕。邾、滕犹尚附人，况鄫又小也。故杜譬之如须句、颛臾之比。须句亦子爵，使助鲁出贡赋耳。时公年七岁，未能自谋，盖国内共为此计，使相者代公言之。<br/><br/>　<br/><br/>　　晋侯不许。孟献子曰：“以寡君之密迩於仇雠，而原固事君，无失官命。晋官徵发之命。<br/><br/>　　[疏]注“晋官徵发之命”。<br/><br/>　　○正义曰：二年，郑子驷以君初丧，云“官命未改”。此鲁以国小赋重，恐失官命。二者官命虽同，而主意有异。故杜彼以未葬解之，此以徵发解之。观文为说。<br/><br/>　<br/><br/>　　鄫无赋於司马，晋司马又掌诸侯之赋。为执事朝夕之命敝邑，敝邑褊小，阙而为罪，阙，不共也。○朝夕如字。褊，必浅反。共音恭。寡君是以原借助焉。”借鄫以自助。○借，子亦反，注同。晋侯许之。为明年叔孙豹、鄫世子巫如晋传。<br/><br/>　　楚人使顿间陈而侵伐之，故陈人围顿。间，伺间缺。○间陈，间厕之间。伺音司。间音闲，又间厕之间，又如字。<br/><br/>　　无终子嘉父使孟乐如晋，无终，山戎国名。孟乐，其使臣。○使臣，所吏反。因魏庄子纳虎豹之皮，以请和诸戎。欲戎与晋和。庄子，魏绛。晋侯曰：“戎狄无亲而贪，不如伐之。”魏绛曰：“诸侯新服，陈新来和，将观於我。我德则睦，否则携贰。劳师於戎，而楚伐陈，必弗能救，是弃陈也，诸华必叛。诸华，中国。戎，禽兽也。获戎失华，无乃不可乎？《夏训》有之曰：‘有穷后羿。’”夏训，《夏书》。有穷，国名。后，君也。羿，有穷君之号。○夏，户雅反，下注皆同。羿音诣。<br/><br/>　　[疏]注“夏训”至“之号”。<br/><br/>　　○正义曰：《夏书·五子之歌》云：“太康尸位以逸豫，政于有洛之表，十旬弗反。有穷后羿因民弗忍，距于河，厥第五人御其母以从，五子咸怨。”述大禹之戎以作歌，其一曰《皇祖有训》，是大禹立言以训后，故传谓此书为“夏训”也。羿居穷石之地，故以穷为国号，以有配之，犹言有周、有夏也。后，君也。穷国之君曰羿，羿是有穷君之号。<br/><br/>　<br/><br/>　　公曰：“后羿何如？”怪其言不次，故问之。对曰：“昔有夏之方衰也，后羿自鉏迁于穷石，因夏民以代夏政。禹孙大康，淫放失国，夏人立其弟仲康。仲康亦微弱。仲康卒，子相立，羿遂伐相，号曰“有穷”。鉏，羿本国名。○鉏，仕居反。大音泰。相，息亮反，下及注同。<br/><br/>　　[疏]注“禹孙”至“国名”。<br/><br/>　　○正义曰：《夏本纪》，禹生启，启生大康，是禹孙也，为羿所距。《书序》云“大康失邦”，是为淫放失国也。《本纪》又云：“大康崩，弟仲康立。”《尚书·胤征》云：“惟仲康肇位四海。”孔安国云：“羿废大康，而立其弟仲康为天子。”则仲康，羿之所立，但羿握其权，仲康不能除去之耳。哀元年，传称“有过浇杀斟灌以灭后相”。相依斟灌，故浇灭之。是相立为天子，乃出依斟灌。则相之立也，盖亦羿立之矣。此传言羿代夏政，云“不脩民事”；寒浞杀羿，言取其国家，则羿必自立为天子也。当是逐出后相，羿乃自立。相依斟灌、斟寻，夏祚犹尚未灭，盖与羿并称王也。及寒浞杀羿，因羿室而生浇。浇已长大，自能用师，始灭后相。相死之后，始生少康。少康生杼，杼又年长，已堪诱豷，方始灭浞而立少康。计大康失邦及少康绍国，向有百载，乃灭有穷。据此传文，夏乱甚矣，而《夏本纪》云：“仲康崩，子相立。相崩，子少康立。”都不言羿浞之事，是马迁说之疏也。<br/><br/>　<br/><br/>　　恃其射也，羿善射。<br/><br/>　　[疏]注“羿善射”。<br/><br/>　　○正义曰：《尚书》云：“大康尸位以逸豫。有穷后羿因民弗忍，距于河。”孔安国云：“羿，诸侯名。”杜云：“有穷君之号”，则与孔不同也。“羿善射”，《论语》文也。《说文》云：“羿，帝喾射官也。”贾逵云：“羿之先祖，世为先王射官，故帝喾赐羿弓矢，使司射。”《淮南子》云：“尧时十日并出，尧使羿射九日而落之。”《楚辞·天问》云：“羿弹日？乌焉解羽？《归藏易》亦云“羿彃十日”也。言虽不经，难以取信，要言喾时有羿，尧时有羿，则羿是善射之号，非复人之名字。信如彼言，则不知此羿名为何也。<br/><br/>　<br/><br/>　　不脩民事，而淫于原兽。淫放原野。弃武罗、伯困、熊髡、尨圉，四子皆羿之贤臣。○髡，苦门反。尨，莫邦反。圉，鱼吕反。而用寒浞。寒浞，伯明氏之谗子弟也，寒国，北海平寿县东有寒亭。伯明，其君名。○浞，仕角反，徐在角反。伯明后寒弃之，夷羿收之，夷氏。信而使之，以为已相。浞行媚于内，内宫人。<br/><br/>　　[疏]“伯明后寒弃之”。<br/><br/>　　○正义曰：寒是国名，伯明，寒君之名也。后，君也。伯明君此寒国之时，而弃不收采也。<br/><br/>　　○注“夷氏”。<br/><br/>　　○正义曰：此传再言夷羿，故以夷为氏也。<br/><br/>　<br/><br/>　　而施赂于外，愚弄其民，欺罔之。而虞羿于田，乐之以游田。○乐音洛，下乐安同。树之诈慝，以取其国家，树，立也。○慝，他得反，后同。外内咸服。信浞诈。羿犹不悛，悛，改也。○悛，七全反。将归自田，羿猎还。家众杀而亨之，以食其子。食羿子。○亨，普彭反，煮也。食音嗣，注同。<br/><br/>　　[疏]“家众杀而亨之”。<br/><br/>　　○正义曰：家众，谓羿之家众人，反羿以从浞，为浞而杀羿也。《孟子》云：“逢蒙学射於羿，尽羿之道，思天下唯羿为愈已，於是杀羿。”则杀羿者，逢蒙也。<br/><br/>　<br/><br/>　　其子不忍食诸，死于穷门。杀之於国门。靡奔有鬲氏。靡，夏遗臣事羿者。有鬲，国名，今平原鬲县。○鬲音革。浞因羿室，就其妃妾。生浇及豷，恃其谗慝诈伪，而不德于民。使浇用师，灭斟灌及斟寻氏。二国，夏同姓诸侯，仲康之子后相所依。乐安寿光县东南有灌亭，北海平寿县东南有斟亭。○浇，五吊反。豷，许器反。斟，之林反。灌，古乱反。<br/><br/>　　[疏]注“二国，夏同姓诸侯”。<br/><br/>　　○正义曰：《世本》文也。<br/><br/>　<br/><br/>　　处浇于过，处豷于戈。过、戈皆国名。东莱掖县北有过乡。戈在宋、郑之间。○过，古禾反，注及下同。戈，古禾反。掖音亦，《汉书》作“夜”，孟康音掖。<br/><br/>　　[疏]注“戈在宋、郑之间”。<br/><br/>　　○正义曰：哀十二年传曰：“宋、郑之间有隙地焉，曰嵒戈，锡”是也。<br/><br/>　<br/><br/>　　靡自有鬲氏，收二国之烬，烬，遗民。○烬，才刃反。<br/><br/>　　[疏]注“烬，遗民”。<br/><br/>　　○正义曰：樵烛既烧之馀，名之曰烬。二国之烬，谓烧之所杀死亡之馀，遗脱之民也。思报父兄之雠，故靡得收而用之。<br/><br/>　<br/><br/>　　以灭浞而立少康。少康，夏后相之子。○少，诗照反，注及下同。少康灭浇于过，后杼灭豷于戈，后杼，少康子。○杼，直吕反。<br/><br/>　　[疏]注“后杼，少康子”。<br/><br/>　　○正义曰：《夏本纪》“少康崩，子帝杼立”是也。<br/><br/>　<br/><br/>　　有穷由是遂亡，失人故也。浞因羿室，故不改有穷之号。<br/><br/>　　[疏]“有穷”至“故也”。<br/><br/>　　○正义曰：有穷遂亡，谓浞亡也。武罗、伯困、熊髡、尨圉本羿弃之，浞亦不用。失人是国之大患，故言之以规悼公也。<br/><br/>　<br/><br/>　　昔周辛甲之为大史也，命百官，官箴王阙，辛甲，周武王太史。阙，过也。使百官各为箴辞戒王过。○箴，之林反。<br/><br/>　　[疏]注“辛甲”至“王过”。<br/><br/>　　○正义曰：《晋语》称文王访于辛、尹，贾逵以为辛甲、尹佚。则辛甲，文王之臣，而下及武王。但文王之时，天命未改，不得命百官官箴王阙，故以为武王时太史也。阙谓过失也。大史号令百官，每官各为箴辞以戒王，若箴之疗疾，故名短焉。言官箴者，各以其官所掌而为箴辞。虞人掌猎，故以猎为箴也。汉成帝时，杨雄爱《虞箴》，遂依放之，作十二州二十五《官箴》，后亡失九篇。后汉崔骃，骃子瑗，瑗子寔，世补其阙。及临邑侯刘騊駼、大傅胡广，各有所增，凡四十八篇。广乃次而题之，署曰“百官箴”，皆放此《虞箴》为之。<br/><br/>　<br/><br/>　　於《虞人之箴》，虞人掌田猎。<br/><br/>　　[疏]注“虞人掌田猎”。<br/><br/>　　○正义曰：《周礼》：“山虞，大田猎则莱山田之野；泽虞，大田猎则莱泽野。”莱谓芟其草莱以为杀围之处，《诗》毛传云“大艾草以为防”是也。<br/><br/>　<br/><br/>　　曰：‘芒芒禹亦，画为九州，芒芒，远貌。画，分也。○芒，莫郎反。画，乎麦反。<br/><br/>　　[疏]注“芒芒”至“分也”。<br/><br/>　　○正义曰：画分者，言画地分之，以为竟也。《禹贡》唯冀州帝都不言竟界，以馀州所至，则冀州可知也。八州各言竟界，云：“济、河惟兖州，海、岱惟青州，海、岱及淮惟徐州，淮、海惟杨州，荆及衡阳惟荆州，荆、河惟豫州，华阳、黑水惟梁州，黑水、西河惟雍州。”是禹所画分也。<br/><br/>　<br/><br/>　　经启九道。启开九州之道。<br/><br/>　　[疏]注“启开九州之道”。<br/><br/>　　○正义曰：既分海内以为九州，遂皆以九言之。《禹贡》云：“九州攸同，九山刊旅，九川涤源，九泽既陂。”故此亦言“九道”，言禹开通九州之道也。<br/><br/>　<br/><br/>　　民有寝庙，兽有茂草，各有攸处，德用不扰。人神各有所归，故德不乱。○攸处如字，本或作“攸家”。扰，如小反，乱也。在帝夷羿冒，于原兽，冒，贪也。○冒，莫报反。又音亡北反。<br/><br/>　　[疏]“在帝夷羿”。<br/><br/>　　○正义曰：帝王之号，当时所称。三代称王，自以德劣於前，谦而不称为帝。其统天下，实与帝同。所谓今之王，古之帝也。后人之称先代，或以王言帝，或以帝言王。《史记》於夏、殷诸王，皆称为帝。此羿篡立为王，故以帝称焉。<br/><br/>　<br/><br/>　　忘其国恤，而思其麀牡。言但念猎。○麀音忧，鹿牡也。牡，茂后反。武不可重，重犹数也。○重，直用反，注同。数，所角反。<br/><br/>　　[疏]注“重犹数也”。<br/><br/>　　○正义曰：杜读为重累之重，故为数也。服虔云：“重犹大也。”言武事不可大任。<br/><br/>　<br/><br/>　　用不恢于夏家。羿以好武，虽有夏家，而不能恢大之。○恢，苦回反。兽臣司原，敢告仆夫。’兽臣，虞人。告仆夫，不敢斥尊。《虞箴》如是，可不惩乎？”於是晋侯好田，故魏绛及之。及后羿事。○好，呼报反，下文同。惩，直升反。<br/><br/>　　[疏]“於是”至“及之”。<br/><br/>　　○正义曰：魏绛本意主劝和戎，忽云有穷后羿，以开公问，遂说羿事以及《虞箴》，乃与初言不相应会，故传为此二句以解魏绛之意。<br/><br/>　<br/><br/>　　公曰：“然则莫如和戎乎？”对曰：“和戎有五利焉：戎狄荐居，贵货易土，荐，聚也。易犹轻也。○荐，在荐反，又才逊反，或云草也。易，以豉反，徐神豉反，注同。<br/><br/>　　[疏]注“荐聚也”。<br/><br/>　　○正义曰：《释言》云：“荐，再也。”孙炎曰：“荐，草生之再也。”即荐是聚也。服虔云：“荐，草也。言狄人逐水草而居，徙无常处。”刘炫案：《庄子》云“麋鹿食荐”，即荐是草也。服言是。<br/><br/>　<br/><br/>　　土可贾焉，一也。边鄙不耸，民狎其野，穑人成功，二也。耸，惧。狎，习也。○贾音古。耸，息勇反。戎狄事晋，四邻振动，诸侯威怀，三也。以德绥戎，师徒不勤，甲兵不顿，四也。顿，坏也。<br/><br/>　　[疏]注“顿坏也”。<br/><br/>　　○正义曰：顿谓挫伤所坏，今俗语云委顿是也。<br/><br/>　<br/><br/>　　鉴于后羿，而用德度，以后羿为鉴戒。远至迩安，五也。君其图之！”公说，使魏绛盟诸戎，脩民事，田以时。传言晋侯能用善谋。○说音悦。冬，十月，邾人、莒人伐鄫。臧纥救鄫，侵邾，败于狐骀。臧纥，武仲也。鄫属鲁，故救之。狐骀，邾也。鲁国蕃县东南有目台亭。○纥，恨发反。骀，徒来反，徐敕才反。“番”本又作“蕃”，应劭音皮，一音方袁反。白褒《鲁国记》云：“陈子游为鲁相，番子也。国人为讳，改曰皮也。”台，吐才反。<br/><br/>　　[疏]注“番县”。<br/><br/>　　○正义曰：《鲁国地理志》曰：“番读如藩屏之藩，言鲁国南藩也。汝南陈子游为鲁相。子游者，藩之子也。国人辟讳，遂改皮音而为番，字因而不改也。”<br/><br/>　<br/><br/>　　国人逆丧者皆髽。鲁於是乎始髽。髽，麻发合结也。遭丧者多，故不能备凶服，髽而已。○髽，侧瓜反。合结音计，本义作“髻”，又作“紒”，音同。<br/><br/>　　[疏]注“髽麻”至“而已”。<br/><br/>　　○正义曰：髽之形制，《礼》无明文。先世儒者，各以意说。郑玄以为枲麻，与发相半结之。马融以为屈布为巾，高四寸，著於颡上。郑玄以为去纚而紒。案《檀弓记》称：“南宫縚之妻，孔子之兄女也。縚母丧，孔子诲之髽曰：‘尔母从从尔，尔母扈扈尔。’”郑玄云：“从从谓大高，扈扈谓大广。”若布高四寸，则有定制，何当虑其从从、扈扈而诲之哉！如郑玄去纚而空露其紒，则发上本无服矣。《丧服》：“女子在室，为父髽衰三年。”空露紒发，安得与衰共文，而谓之髽衰也？鲁人逆丧皆髽，岂直露紒迎丧哉！凶服以麻表。髽字从髟，是发之服也。杜以郑玄为长，故用其说。言麻发合结，亦当麻发半也。於时鲁师大败，遭丧者多，妇人迎子迎夫，不能备其凶服，唯髽而已。同路迎丧，以髽相吊。传言“鲁於是始髽”者，自此以后，遂以髽为吊服。虽有吉者，亦髽以吊人。《檀弓》曰：“鲁妇人之髽而吊也，自败於壶终始也。”郑玄云：“时家家有丧，髽而相吊。”知於是始髽者，始用髽相吊也。髽者，依《丧服》，妇人为斩衰三年者髽。故《丧服》云“女子子在室，箭笄髽衰三年”是也。其齐衰期亦髽。故《檀弓》云“南宫縚之妻之姑之丧，夫子诲之髽”是也。其妇人吊服，则郑注《檀弓》云“大夫之妻锡衰，土之妻则疑衰”，皆吉笄，无首素总也。<br/><br/>　<br/><br/>　　国人诵之曰：“臧之狐裘，败我於狐骀。臧纥时服狐裘。我君小子，朱儒是使。朱儒朱儒，使我败於邾。”襄公幼弱，故曰“小子”。臧纥短小，故曰“朱儒”。败不书，鲁人讳之。○“朱”，本或作“侏”，亦音朱。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10309.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10311.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

