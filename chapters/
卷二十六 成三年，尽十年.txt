<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十六 成三年，尽十年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十六 成三年，尽十年全文,孔颖达作品" />
<meta name="description" content="春秋左传正义原文阅读,卷二十六 成三年，尽十年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10175.html";
var nextpage="novel-read-1018-10177.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十六 成三年，尽十年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10175.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十六 成三年，尽十年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:53:51<span class="divide">|</span></p>
<div class="page-body">
<div class="page-content">
<p>【经】三年，春，王正月，公会晋侯、宋公、卫侯、曹伯伐郑。（宋、卫未葬，而称爵以接邻国，非礼也。）<br/><br/>　　[疏]注“宋卫”至“礼也”。<br/><br/>　　○正义曰：僖九年传曰“宋桓公卒，未葬，而襄公会诸侯，故曰子。凡在丧，公侯曰子”。传因未葬而发在丧之例。是先君未葬，嗣君不得称爵以会诸侯也。知非逾年得成君者，文八年八月，天王崩，九年春，毛伯来求金，传曰：“不书王命，未葬也。”彼王既逾年矣，犹不得称王命臣，知诸侯虽则逾年，但是未葬，不得称爵以接邻国，正以王不命，臣明知其非礼也。<br/><br/>　<br/><br/>　　辛亥，葬卫穆公。无传。<br/><br/>　　二月，公至自伐郑。无传。<br/><br/>　　甲子，新宫灾，三日哭。无传。三年丧毕，宣公神主新入庙，故谓之新宫。书三日哭，善得礼。宗庙，亲之神灵所冯居，而遇灾，故哀而哭之。○冯，皮冰反。<br/><br/>　　[疏]注“三年”至“哭之”。<br/><br/>　　○正义曰：《公羊传》曰：“新宫者何？宣公之宫也。宣宫则曷为谓之新宫？不忍言也。其言三日哭何？庙灾，三日哭，礼也。”《穀梁传》曰：“新宫者，祢宫也。三日哭，哀也。其哀，礼也。迫近不敢称谥，恭也。”二《传》皆以新宫为宣宫，三日哭为得礼，故杜依用之。宣公以其十八年冬十月薨，至二年十月而大祥，祥而禘祭，神主新始入庙，故谓之新宫。《礼·檀弓记》曰：“有焚其先人之室，则三日哭。故曰：新宫火，亦三日哭。”郑玄云：“谓人烧其宗庙新宫。火，人火也。”《记》称“新宫火”者，指此“新宫灾”耳。传例曰：“天火曰灾，人火曰火。”三家经、传有五字，皆为灾。郑玄以为人火，虽非其义，要天火、人火，其哭皆当三日，是其善得礼也。哀三年桓宫、僖宫灾，不言哭，而此言三日哭者，《释例》曰：“新宫者，宣公之庙，父庙也。谅闇始阕，而遇天灾，故感而哭之以致哀，异於馀庙也。”<br/><br/>　<br/><br/>　　乙亥，葬宋文公。无传。七月而葬，缓。<br/><br/>　　夏，公如晋。<br/><br/>　　郑公子去疾帅师伐许。<br/><br/>　　公至自晋。无传。<br/><br/>　　秋，叔孙侨如帅师围棘。棘，汶阳田之邑，在济北蛇丘县。○蛇，以支反，一音如字。<br/><br/>　　大雩。无传。以过时书。<br/><br/>　　晋郤克、卫孙良夫伐廧咎如。赤狄别种。○廧，在良反。咎，古刀反。种，章勇反。<br/><br/>　　冬，十有一月，晋侯使荀庚来聘。<br/><br/>　　卫侯使孙良夫来聘。<br/><br/>　　丙午，及荀庚盟。<br/><br/>　　[疏]“及荀庚盟”。<br/><br/>　　○正义曰：隐元年及宋人盟于宿，鲁之微者及之也。此言及荀庚盟，及孙良夫盟，十一年及郤犨盟，皆是公自及之，非臣及之也。知者，僖二十八年传“晋栾枝入盟郑伯”，襄十一年传“晋赵武入盟郑伯”，“郑子展出盟晋侯”，臣对君者，皆君自与盟，知此使来，亦公自与盟也。上言来聘，盟又不地，盟於国都，公亲可知，故不言公。<br/><br/>　<br/><br/>　　丁未，及孙良夫盟。先晋后卫，尊霸主。<br/><br/>　　郑伐许。无传。不书将帅，告辞略。○将，子匠反。帅，所类反。<br/><br/>　　[疏]“传不书”至“辞略”。<br/><br/>　　○正义曰：直举国名，传无其说，知是告辞略，故史异文耳。贾逵云：“郑，小国，与大国争诸侯，仍伐许。不称将帅，夷狄之，剌无知也。此年夏，郑公子去疾帅师伐许，明年冬，郑伯伐许，先后并无贬责，何独此伐偏剌之？<br/><br/>　<br/><br/>　　【传】三年，春，诸侯伐郑，次于伯牛，讨邲之役也。（伯牛，郑地。邲役在宣十二年。）遂东侵郑。（晋潜军深入。）郑公子偃帅师御之，（偃，穆公子。）使东鄙覆诸鄤，（覆，伏兵也。○覆，扶又反，注同。鄤，亡袁反，又莫于反；徐，武旦反，一音万。）败诸丘舆。（鄤、丘舆，皆郑地。晋偏军为郑所败，故不书。）皇戍如楚献捷。<br/><br/>　　夏，公如晋，拜汶阳之田。前年晋使齐归鲁汶阳田故。<br/><br/>　　许恃楚而不事郑，郑子良伐许。<br/><br/>　　晋人归楚公子穀臣与连尹襄老之尸于楚，以求知罃。邲之战，楚获知罃。於是荀首佐中军矣，荀首，知罃父。故楚人许之。王送知罃，曰：“子其怨我乎？”对曰：“二国治戎，臣不才，不胜其任，以为俘馘。执事不以衅鼓，以血涂鼓为衅鼓。○胜音升，下注同。俘，芳夫反。馘，古获反。衅，许觐反。<br/><br/>　　[疏]注“以血”至“衅鼓”。<br/><br/>　　○正义曰：《说文》：“衅，血祭也。”《礼·杂记》衅庙之礼云：“雍人举羊升屋，自中，中屋南面，刲羊，血流于前，乃降。”衅庙，以血涂庙，知衅鼓，以血涂鼓也。<br/><br/>　<br/><br/>　　使归即戮，君之惠也。臣实不才，又谁敢怨？”王曰：“然则德我乎？”<br/><br/>　　[疏]“然则德我乎”。<br/><br/>　　○正义曰：德加於彼，彼荷其恩，故谓荷恩为德。《论语》“以德报德”，传称“王德狄人”，皆是也。<br/><br/>　<br/><br/>　　对曰：“二国图其社稷，而求纾其民，纾，缓也。○纾音舒。各惩其忿，以相宥也。宥，赦也。○惩，直升反。宥音又。两释累囚，以成其好。累，系也。○累，力谁反。好，呼报反，下同。二国有好，臣不与及，其谁敢德？”言二国本不为己。○与音预。为，于伪反。王曰：“子归，何以报我？”对曰：“臣不任受怨，君亦不任受德，无怨无德，不知所报。”王曰：“虽然，必告不穀。”对曰：“以君之灵，累臣得归骨於晋，寡君之以为戮，死且不朽。戮其不胜任。○任音壬，下“亦不任”同。<br/><br/>　　[疏]“死且不朽”。<br/><br/>　　○正义曰：怀荷君恩，身虽死而朽腐，此恩不朽腐也。死尚不朽，以示其至死不忘也。<br/><br/>　<br/><br/>　　若从君之惠而免之，以赐君之外臣首，称於异国君曰外臣。首其请於寡君，而以戮於宗，亦死且不朽。若不获命，君不许戮。而使嗣宗职，嗣其祖宗之位职。次及於事，而帅偏师，以脩封疆，虽遇执事，遇楚将帅。○彊，居良反。将，子亮反。帅，所类反。其弗敢违，违，辟也。其竭力致死，无有二心，以尽臣礼，所以报也。”王曰：“晋未可与争。”重为之礼而归之。○秋，叔孙侨如围棘，取汶阳之田。棘不服，故围之。侨如，叔孙得臣子。<br/><br/>　　晋郤克、卫孙良夫伐廧咎如，讨赤狄之馀焉。宣十五年，晋灭赤狄潞氏，其馀民散入廧咎如，故讨之。<br/><br/>　　[疏]注“宣十”至“讨之”。<br/><br/>　　○正义曰：谓赤狄馀民散入咎如，之内今伐咎如者，来就咎如之内，讨彼赤狄馀党，然廧咎如容赤狄馀民，则咎如亦赤狄矣。刘炫以为，廧咎如之国，即是赤狄之馀。今知不然者，以赤狄之国，种类极多，潞氏、甲氏、铎辰皋落氏等，皆是其类，并为建国。假令路氏、甲氏、铎辰皋落虽灭，自外犹存，则是不灭者多，止应言讨赤狄之类，不得称“馀”。且伐者，声其钟鼓；讨者，责其罪状。以廧咎如容受赤狄馀党，故伐而讨责。若以廧咎如即是赤狄之馀，应取土地，兴兵绝灭，何当唯伐讨而已？刘以廧咎如即是赤狄之馀，而规杜，非也。<br/><br/>　<br/><br/>　　廧咎如溃，上失民也。此传释经之文。而经无“廧咎如溃”，盖经阙此四字。○溃，户内反。<br/><br/>　　[疏]注“此传”至“四字”。<br/><br/>　　○正义曰：传言“上失民也”，释经“溃”文；若经无“溃”文，则传无所解，故疑经阙此四字。《释例》曰：“传文‘廧咎如溃，上失民也’，今经但言‘伐廧咎如’，无‘廧咎如溃’之文。若经本无此文，则丘明为横益经文，而加失民之传也。”是言知经阙之意也。文三年溃逃已有例矣，复发传者，嫌夷狄异於中国，故重发也。<br/><br/>　<br/><br/>　　冬，十一月，晋侯使荀庚来聘，且寻盟。寻元年赤棘盟。荀庚，林父之子。卫侯使孙良夫来聘，且寻盟。寻宣七年盟。公问诸臧宣叔曰：“仲行伯之於晋也，其位在三；下卿。<br/><br/>　　[疏]“其位在三”。<br/><br/>　　○正义曰：於时郤克将中军，荀首佐之；荀庚将上军，是其位在三也。注云“下卿”者，传称“小国之上卿，当大国之下卿”，又言“卫在晋，不得为次国”，则以卫为小国。荀庚若是中卿，自然当先晋矣，乃云“晋为盟主，其将先之”，直以盟主先晋，明是二人位等，以此知荀庚是下卿也。晋立三军，将佐有六，第三犹为下卿，则其馀皆下卿也。盖以诸侯之礼，唯合三卿，三是其正，故定以三人为上、中、下，馀皆从下卿也。卿有上、下，年赐晋三帅，皆以三命之服者，侯伯之卿，礼皆三命，上卿、下卿，命不异也。<br/><br/>　<br/><br/>　　孙子之於卫也，位为上卿，将谁先？”对曰：“次国之上卿，当大国之中，中当其下，下当其上大夫。降一等。小国之上卿，当大国之下卿，中当其上大夫，下当其下大夫。降大国二等。上下如是，古之制也。古制：公为大国，侯、伯为次国，子、男为小国。卫在晋，不得为次国。春秋时以强弱为大小，故卫虽侯爵，犹为小国。<br/><br/>　　[疏]注“春秋”至“小国”。<br/><br/>　　○正义曰：古制，公为大国，侯、伯为次国，子、男为小国。以土地之大小、命数为等差也。春秋之世，彊陵弱，大吞小，爵虽不能自改，地则以力升降。诸侯聚会，彊者为雄；史书时事，大小为序。此事不可改易，仲尼即而用之。宋公在齐侯之下，许男在曹伯之上，不复计爵之尊卑。故卫虽侯爵，犹为小国，以地狭小故也。襄二十五年传子产语晋曰：“今大国多数圻矣。”圻方千里，是晋有方千里者三四也。昭五年、十三年传皆言晋有革车四千乘，计卫比於晋，不过当五六分之一耳，故不得为次国。其为次国者，当齐、秦乎？<br/><br/>　<br/><br/>　　晋为盟主，其将先之。”计等则二人位敌，以盟主，故先晋。丙午，盟晋；丁未，盟卫，礼也。<br/><br/>　　十二月，甲戌，晋作六军。为六军，僣王也。万二千五百人为军。○僣，子念反。韩厥、赵括、巩朔、韩穿、荀骓、赵旃皆为卿，赏鞍之功也。韩厥为新中军，赵括佐之。巩朔为新上军，韩穿佐之。荀骓为新下军，赵旃佐之。晋旧自有三军，今增此，故为六军。○骓音隹。<br/><br/>　　[疏]注“韩厥”至“六军”。<br/><br/>　　○正义曰：杜知韩厥为新中军及上下新军将佐者，以下六年传云“韩厥将新中军，且为仆大夫”。时晋更增置新中、上、下三军，韩厥将新中军，名居其首，故杜依名配其将佐。<br/><br/>　<br/><br/>　　齐侯朝于晋，将授玉。行朝礼。<br/><br/>　　[疏]“将授玉”。<br/><br/>　　○正义曰：玉，谓所执之圭也。凡诸侯相朝，升堂授玉於两楹之间。於此时郤克趋进，故记之也。《史记·齐世家》曰：“顷公十一年，晋初置六军。顷公朝晋，欲尊王晋景公，景公不敢受。”《晋世家》云：“景公十二年，齐顷公如晋，欲上尊景公为王，景公让不敢。”然此时天子虽微，诸侯并盛。晋文不敢请隧，楚庄不敢问鼎。又齐弱於晋所较不多；岂为一战而胜，便即以王相许？准时度势，理必不然。窃原马迁之意，所以有此说者，当读此传“将授玉”，以为“将授王”，遂节成为此谬辞耳。<br/><br/>　<br/><br/>　　郤克趋进曰：“此行也，君为妇人之笑辱也，寡君未之敢任。”言齐侯之来，以谢妇人之笑，非为脩好，故云晋君不任当此惠。○君为，于伪反，下“为两君”同。任音壬。晋侯享齐侯。齐侯视韩厥，韩厥曰：“君知厥也乎？”齐侯曰：“服改矣。”戎、朝异服也。言服改，明识其人。<br/><br/>　　[疏]注“戎朝异服”。<br/><br/>　　○正义曰：《周礼·司服》：“凡兵事，韦弁服。”《礼·玉藻记》云：“诸侯皮弁以听朔，朝服以日视朝。”《聘礼》“宾皮弁聘，公皮弁迎宾”。迎聘客尚以皮弁，迎朝宾必皮弁矣。在朝君臣同服，公当皮弁，则韩厥於时亦皮弁也。郑玄云：“韦弁，以韎韦为弁，又以为衣裳。《春秋传》曰晋郤至衣韎韦之跗注是也。”皮弁之服，十五升白布，衣素，积以为裳。是戎、朝异服也。<br/><br/>　<br/><br/>　　韩厥登，举爵曰：“臣之不敢爱死，为两君之在此堂也。”<br/><br/>　　荀罃之在楚也，郑贾人有将寘诸褚中以出。既谋之，未行，而楚人归之。贾人如晋，荀罃善视之，如实出己。贾人曰：“吾无其功，敢有其实乎？吾小人，不可以厚诬君子。”遂適齐。传言知罃之贤。○贾音古，下同。置，之豉反。褚，中吕反。<br/><br/>　　【经】四年，春，宋公使华元来聘。<br/><br/>　　三月，壬申，郑伯坚卒。无传。二年大夫盟于蜀。壬申，二月二十八日。<br/><br/>　　杞伯来朝。<br/><br/>　　夏，四月，甲寅，臧孙许卒。无传。<br/><br/>　　公如晋。<br/><br/>　　葬郑襄公。无传。<br/><br/>　　秋，公至自晋。<br/><br/>　　冬，城郓。无传。公欲叛晋，故城而为备。○郓音运。<br/><br/>　　[疏]“冬城郓”。<br/><br/>　　○正义曰：《释例·土地名》：“鲁有二郓。”文十二年城诸及郓，杜云：“此东郓，莒、鲁所争者，城阳姑幕县南有员亭，或曰，郓即员也。”成十六年传：晋人执季文子，公待于郓。杜云：“此西郓，昭公所出居者，东郡廪丘县东有郓城。”然则此为公欲叛晋，故城郓以为备，当西郓也。<br/><br/>　<br/><br/>　　郑伯伐许。<br/><br/>　　【传】四年，春，宋华元来聘，通嗣君也。（宋共公即位。○共音恭。）<br/><br/>　　[疏]“通嗣君也”。<br/><br/>　　○正义曰：文元年公孙敖如齐，传曰：“始聘焉，礼也。凡君即位，卿出并聘，践脩旧好，要结外援，好事邻国，以卫社稷，忠信卑让之道也。”其事与此一也，谓君初即位，聘邻国耳。在鲁而出，谓之“始聘”，自外而来，谓之“通嗣君”，言彼君嗣位以来，未与鲁通，於此始通之也。<br/><br/>　<br/><br/>　　“杞伯来朝”，归叔姬故也。将出叔姬，先脩礼朝鲁，言其故。<br/><br/>　　夏，公如晋。晋侯见公，不敬季文子曰：“晋侯必不免。言将不能寿终也。后十年陷厕而死。《诗》曰：‘敬之敬之！天惟显思，命不易哉！’《诗·颂》。言天道显明，受其命甚难，不可不敬以奉之。○易，以豉反。夫晋侯之命在诸侯矣，可不敬乎？”敬诸侯，则得天命。<br/><br/>　　秋，公至自晋，欲求成于楚而叛晋。季文子曰：“不可！晋虽无道，未可叛也。国大臣睦，而迩於我，迩，近也。诸侯听焉，未可以贰。听，服也。《史佚之志》有之，周文王大史。○大音泰。曰：‘非我族类，其心必异。’楚虽大，非吾族也，与鲁异姓。其肯字我乎？”公乃止。字，爱也。<br/><br/>　　冬，十一月，郑公孙申帅师疆许田，前年郑伐许，侵其田，今正其界。○疆，居良反。许人败诸展陂。郑伯伐许，取鉏任、泠敦之田。展陂，亦许地。○陂，彼皮反。鉏，仕居反。任音壬。泠，力丁反。<br/><br/>　　晋栾书将中军，代郤克。○将，子匠反。荀首佐之，士燮佐上军，以救许伐郑，取氾、祭。氾、祭，郑地。成皋县东有氾水。○氾音凡，注同，或音祀。祭，恻介反。<br/><br/>　　[疏]注“氾祭”至“氾水”。<br/><br/>　　○正义曰：杜注荧阳中牟县有东氾，襄城县有南氾，知此氾，祭，非彼二氾。而以成皋县东有氾水者，以传为晋伐郑，取氾、祭，既为晋人所取，当是郑之西北界，即今之氾水也。字书水旁巳为汜，水旁已为氾。字相乱也。《汉书音义》亦为氾。今氾水上源谓氾谷。<br/><br/>　<br/><br/>　　楚子反救郑，郑伯与许男讼焉。於子反前争曲直。皇戌摄郑伯之辞，代之对。子反不能决也。曰：“君若辱在寡君，寡君与其二三臣共听两君之所欲，成其可知也。欲使自屈在楚子前决之。不然，侧不足以知二国之成。”侧，子反名。为明年许愬郑於楚张本。○愬音素。<br/><br/>　　晋赵婴通于赵庄姬。赵婴，赵盾弟。庄姬，赵朔妻。朔，盾之子。<br/><br/>　　【经】五年，春，王正月，杞叔姬来归。（出也。传在前年。）<br/><br/>　　[疏]“杞叔姬来归”。<br/><br/>　　○正义曰：杞既出之，犹称杞者，《杂记》曰：“诸侯出夫人，夫人比至于其国，以夫人之礼行；至，以夫人入。”郑玄云：“行道以夫人之礼者，弃妻致命其家，乃义绝不用，此为始。”<br/><br/>　<br/><br/>　　仲孙蔑如宋。<br/><br/>　　夏，叔孙侨如会晋荀首于穀。穀，齐地。<br/><br/>　　梁山崩。记异也。梁山在冯翊夏阳县北。<br/><br/>　　[疏]注“记异也”。<br/><br/>　　○正义曰：《公羊传》曰：“梁山崩，何以书？记异也。”《公羊》以为，非常为异，害物为灾。此山崩无所害，故为异也。<br/><br/>　<br/><br/>　　秋，大水。无传。<br/><br/>　　冬，十有一月，己酉，天王崩。<br/><br/>　　十有二月，己丑，公会晋侯、齐侯、宋公、卫侯、郑伯、曹伯、邾子、杞伯，同盟于蟲牢。蟲牢，郑地。陈留封丘县北有桐牢。<br/><br/>　　【传】五年，春，原、屏放诸齐。（放赵婴也。原同、屏季，婴之兄。○屏，步丁反。）婴曰：“我在，故栾氏不作。我亡，吾二昆其忧哉！且人各有能有不能，（言己虽淫，而能合庄姬护赵氏。○令，力丁反。）舍我何害？”弗听。婴梦天使谓已：“祭余，余福女！”使问诸士贞伯，贞伯曰：“不识也。”既而告其人，（自告贞伯从人。○舍音舍。又音赦。听，吐丁反。女音汝。从，才用反。）<br/><br/>　　[疏]注“自告贞伯从人”。<br/><br/>　　○正义曰：嫌告赵婴使人，故云“自告贞伯从人”也。若告赵婴使人，不得云“神福仁而祸淫”。<br/><br/>　<br/><br/>　　曰：“神福仁而祸淫。淫而无罚，福也。祭，其得亡乎？”以得放遣为福。祭之之明日而亡。为八年晋杀赵同、赵括传。<br/><br/>　　孟献子如宋，报华元也。前年宋华元来聘。<br/><br/>　　夏，晋荀首如齐逆女，故宣伯餫诸穀。野馈曰餫。运粮馈之，敬大国也。○餫音郓。馈，其媿反。<br/><br/>　　[疏]注“野馈”至“大国”。<br/><br/>　　○正义曰：《释诂》云：“馌，馈也。”孙炎曰：“馌，野之馈也。”彼言野馈，馈田农在野之人，此言野馈，馈在野行路之人。俱是在野言之。谓之餫者，言其运粮馈之。彼自逆女，而往馈之者，敬大国也。<br/><br/>　<br/><br/>　　梁山崩，晋侯以传召伯宗。传，驿。○传，中恋反，注及下同。驿音亦。伯宗辟重，曰：“辟传！重载之车。○辟重，匹亦反；徐，甫赤反，本又作僻。曰辟，音避。重人曰：“待我，不如捷之速也。”捷，邪出。○捷，在妾反。邪，似嗟反。<br/><br/>　　[疏]注“捷，邪出”。<br/><br/>　　○正义曰：捷亦速也。方行则迟，邪出则速。《楚辞》谓邪行小道为捷径，是捷为邪出。<br/><br/>　<br/><br/>　　问其所，曰：“绛人也。”问绛事焉，曰：“梁山崩，将召伯宗谋之。”问：“将若之何？”曰：“山有朽壤而崩，可若何？国主山川，主，谓所主祭。○绛，古巷反。壤，如丈反。故山崩川竭，君为之不举，去盛馔。○为，于伪反。去，起吕反。馔，仕恋反。降服，损盛服。乘缦，车无文。○缦，武旦反，又莫半反。<br/><br/>　　[疏]注“车无文”。正义曰：《周礼》巾车掌王之五路，皆不言车有文饰。其下服车五乘，孤乘夏篆，卿乘夏缦，大夫乘墨车。郑玄云：“夏篆，五采画毂，约也。夏缦，亦五采画，无瑑耳。墨车，不画也。”孤之车尚有瑑约，明诸侯之车必有瑑约，《诗》所谓“约軝错衡”，是其事也。乘缦，车无文，盖乘大夫墨车也。《觐礼》：“侯氏乘墨车乃朝。”郑玄云：“墨车，大夫制也。乘之者，入天子之国，车服不可尽同也。”彼为適王，尚乘墨车，明此山崩降服，亦乘墨车也。<br/><br/>　<br/><br/>　　彻乐，息八音。出次，舍於郊。<br/><br/>　　[疏]注“舍於郊”。<br/><br/>　　○正义曰：僖三十三年传：“秦伯以师败于殽，素服郊次。”此言“出次”、“降服”，明亦次於郊也。文四年传：“楚人灭江，秦伯为之降服，出次。”注云“辟正寝”，与此文互相见也。<br/><br/>　<br/><br/>　　祝币，陈玉帛。史辞自罪责。以礼焉。礼山川。其如此而已。虽伯宗若之何？”伯宗请见之，见之於晋君。○见，贤遍反，注皆同。不可。不肯见。遂以告，而从之。从重人言。<br/><br/>　　许灵公愬郑伯于楚。前此年郑伐楚故。六月，郑悼公如楚讼，不胜。楚人执皇戍及子国。以郑伯不直故也。子国，郑穆公子。故郑伯归，使公子偃请成于晋。秋，八月，郑伯及晋赵同盟于垂棘。垂棘，晋地。<br/><br/>　　宋公子围龟为质于楚而归，围龟，文公子。○质音致，下注同。华元享之。请鼓噪以出，鼓噪以复入。出入辄击鼓。○噪，素报反。复，扶又反，下同。曰：“习攻华氏。”宋公杀之。盖宣十五年宋楚平后，华元使围龟代巳为质，故怨而欲攻华氏。<br/><br/>　　冬，“同盟于蟲牢”，郑服也。诸侯谋复会，宋公使向为人辞以子灵之难。子灵，围龟也。宋公不欲会，以新诛子灵为辞。为明年侵宋传。○向，舒亮反。难，乃旦反；一本无“之难”二字。“子灵为辞”，一本无“为辞”二字。<br/><br/>　　十一月，已酉，定王崩。经在蟲牢盟上，传在下，月倒错。众家传悉无此八字，或衍文。○倒，丁老反。<br/><br/>　　[疏]注“经在”至“衍文”。<br/><br/>　　○正义曰：传不虚举经文，此无所明，又上下倒错，诸家之传又悉无此言，必是衍文。此杜以疑事毋质，不敢辄去之耳。<br/><br/>　<br/><br/>　　【经】六年，春，王正月，公至自会。（无传。）<br/><br/>　　二月，辛巳，立武宫。鲁人自鞍之功，至今无患，故筑武军，又作先君武公宫，以告成事，欲以示后世。<br/><br/>　　[疏]注“鲁人”至“后世”。<br/><br/>　　○正义曰：杜以传称季文子以鞍之功立武宫，故云鲁人自鞍之功，至今无患，追思鞍战，以为已功，故筑武军，又作先君武公之庙。以告战胜之事，欲以章示后世，明巳之功也。其意言筑为武军，又作武公之庙。《公羊传》曰：“武宫者何？武公之宫也。”是立宫为武公庙也。武公是成公九世之祖，其庙毁已久矣，今复立之，以为不毁之庙。《礼·明堂位》曰：“鲁公之庙，文世室也；武公之庙，武世室也。”世室，言其世世不毁。刘炫以为直立武公之宫，不筑武军。今知不然者，以下传云：“听於人以救其难，不可以立武。立武由己，非由人也。”是丘明讥鲁立武以章武功，明非徒筑宫而已。又宣十二年潘党请筑武军，楚子云：“武有七德，我无一焉。武非吾功。”遂不敢筑。武军以明武功，此则丘明讥鲁章武功，明亦筑武军也，若其唯筑武宫，传应云不可以立武宫，不得单称武也。刘以为唯筑武公之宫，而规社，非也。<br/><br/>　<br/><br/>　　取鄟。附庸国也。○鄟，徐音专，又徒栾反。<br/><br/>　　卫孙良夫帅师侵宋。<br/><br/>　　夏，六月，邾子来朝。无传。<br/><br/>　　公孙婴齐如晋。婴齐，叔肸子。<br/><br/>　　壬申，郑伯费卒。前年同盟蟲牢。○费音秘。<br/><br/>　　秋，仲孙蔑、叔孙侨如帅师侵宋。<br/><br/>　　楚子婴齐帅师伐郑。<br/><br/>　　冬，季孙行父如晋。<br/><br/>　　晋栾书帅师救郑。<br/><br/>　　【传】六年，春，郑伯如晋拜成，（谢前年再盟。）子游相，（子游，公子偃。○相，息亮反，下“甯相”同。）授玉于东楹之东。（《礼》：授玉两楹之间。郑伯行疾，故东过。）<br/><br/>　　[疏]注“礼授”至“东过”。<br/><br/>　　○正义曰：《聘礼》云：“公受玉于中堂与东楹之间。”郑玄云：“中堂，南北之中也。入堂之深，尊宾事也。东楹之间，亦以君行一，臣行二也。”《聘礼》大夫奉命来聘，君臣不敌，故授玉于东楹之间。国君来朝，尊卑礼敌。传言“东楹之东”以讥郑伯行速，明礼当授玉于两楹之间。<br/><br/>　<br/><br/>　　士贞伯曰：“郑伯其死乎！自弃也巳。视流而行速，不安其位，宜不能久。”视流，不端谛。○谛音帝。<br/><br/>　　二月，季文子以鞍之功立武宫，非礼也。宣十二年潘党劝楚子立武军。楚子答以武有七德，非已所堪。其为先君宫，告成事而已。今鲁倚晋之功，又非霸主，而立武宫，故讥之。○倚，於绮反。<br/><br/>　　[疏]注“宣十”至“讥之”。<br/><br/>　　○正义曰：服虔云：“鞍之战，祷武公以求胜，故立其宫。”案定元年传：“昭公出故，季平子祷于炀公，立炀宫。”此若为祷而立，何以不言祷也？无验之说，故不可从。<br/><br/>　<br/><br/>　　听於人以救其难，不可以立武。立武由己，非由人也。言请人救难，胜非已功。○难，乃旦反，注同。<br/><br/>　　“取鄟”，言易也。○易，以豉反。三月，晋伯宗、夏阳说、卫孙良夫、甯相、郑人、伊雒之戎、陆浑、蛮氏侵宋，夏阳说，晋大夫。蛮氏，戎别种也。河南新城县东南有蛮城。经唯书卫孙良夫，独卫告也。○夏，户雅反。说音悦，下文注同。浑，户门反。种，章勇反。以其辞会也。辞会在前年。师于针，卫人不保。不守备。○针，其廉反，一音针。说欲袭卫，曰：“虽不可入，多俘而归，有罪不及死。”伯宗曰：“不可！卫唯信晋，故师在其郊而不设备。若袭之，是弃信也。虽多卫俘，而晋无信，何以求诸侯？”乃止。师还，卫人登陴。闻说谋故。陴，毗支反。<br/><br/>　　晋人谋去故绛。○晋复命新田为绛，故谓此故绛。○复，扶又反。诸大夫皆曰：“必居郇、瑕氏之地，郇、瑕，古国名。河东解县西北有郇城。○郇音旬。解音蟹。沃饶而近盬，盬，盐也。猗氏县盐池是。○近，附近之近，下及注“近宝”皆同。盬音古。猗，於宜反。<br/><br/>　　[疏]“沃饶”至“失也”。<br/><br/>　　○正义曰：土田良沃，五穀饶多，民丰则国利，财多则君乐，其处不可失也。<br/><br/>　　○注“盬盐”至“池是”。<br/><br/>　　○正义曰：《说文》云：“盬，河东盐池，袤五十一里，广七里，周总百一十六里。字从盐省，古声。”然则盬是盐之名。盬虽是盐，唯此池之盐独名为盬，馀盐不名盬也。<br/><br/>　<br/><br/>　　国利君乐，不可失也。”韩献子将新中军，且为仆大夫。兼大仆。○乐音洛，下“谓乐”同。将，子匠反，下注“军将”同。大仆，音泰。公揖而入，献子从。公立於寝庭，路寝之庭。<br/><br/>　　[疏]注“路寝之庭”。<br/><br/>　　○正义曰：《礼·玉藻》云：“君日而视朝，退適路寝听政。”知寝庭是路寝之庭也。沈氏云：《大仆职》云：“王视燕朝，则正位，掌摈相。”郑注云：“燕朝，朝於路寝之庭。”韩献子既为仆大夫，故知寝庭，路寝之庭也。其路门之外朝，则司士掌焉，故司士掌治朝之仪。治朝，则路门之外每日治朝事之朝也。其库门之外朝，则朝士掌焉，故《朝士》云：“掌外朝之法。”此是询众庶问罪人之处也。凡人君内朝二，外朝一。内朝二者，路门内外之朝也。外朝一者，库门外之朝也。若诸侯三门皋、应、路，外朝则在应门外；鲁之三门库、雉、路，则外朝在雉门外。<br/><br/>　<br/><br/>　　谓献子曰：“何如？”问诸大夫言是非。对曰：“不可。郇、瑕氏土薄水浅，土薄地下。其恶易覯。恶，疾疢。覯，成也。○易，以豉反，下注同。覯，古豆反。疢，敕觐反；本或作“〈疒尔〉”，同。<br/><br/>　　[疏]注“恶，疾疢。覯，成也”。<br/><br/>　　○正义曰：下云“土厚水深，居之不疾”，此云“土薄水浅”，必居之多疾，以此知恶是疾疢也。《尔雅》训“覯”为“见”，杜以恶为疾疢，疾疢非难见之物，唯苦其病成耳。故训“覯”为“成”，言其病易成，由水土恶故也。<br/><br/>　<br/><br/>　　易覯则民愁，民愁则垫隘，垫隘，羸困也。○垫，丁念反。隘，於卖反。羸，劣伪反。<br/><br/>　　[疏]“易覯”至“垫隘”。<br/><br/>　　○正义曰：疾疢易成，则下民愁苦，民既愁苦，则必羸困。羸困而谓之垫隘者，《方言》云：“垫，下也”。地之下湿狭隘，犹人之羸瘦困苦，故杜以垫隘为羸困也。<br/><br/>　<br/><br/>　　於是乎有沈溺重膇之疾。沈溺，湿疾。重膇，足肿。○溺，乃历反。膇，治伪反，一音直愧反。足肿，章勇反，一音常勇反。不如新田，今平阳绛邑县是。土厚水深，居之不疾，高燥故。有汾、氵会以流其恶。汾水出太原，经绛北，西南入河。氵会水出平阳绛县南，西入汾。恶，垢秽。○汾，扶云反。氵会，古外反。垢，古口反。且民从教，无灾患。十世之利也。<br/><br/>　　[疏]“且民”至“利也”。<br/><br/>　　○正义曰：民有灾患，则不暇从上；无灾患，则从教化。十者，数之小成，故云“十世之利也”。<br/><br/>　<br/><br/>　　夫山、泽、林、盬，国之宝也。国饶则民骄佚。财易致，则民骄侈。○佚音逸。<br/><br/>　　[疏]注“财易”至“骄侈”。<br/><br/>　　○正义曰：《鲁语》：“敬姜云：‘昔者圣王之处民也，择瘠土而居之，劳其民而用之，故长王天下。夫民劳则思，思则善心生；逸则淫，淫则忘善，忘善则恶心生。沃土之民不材，逸也；瘠土之民莫不向义，劳也。’”敬姜此语自是激发之辞，未必圣王尽然，要亦有此理也。《大史公书》称武王克殷，患殷民富侈。大史公曰：“奢昏厚葬以破其产。”为其富而骄佚，故设法以贫之也。《管子》曰：“仓廪实而知礼节，衣食足而知荣辱。让生於有馀，争生於不足。”《论语》称孔子適卫，欲先富而后教，为其贫而无耻，欲营生以富之也。此皆观民设教，故其理不同。若迁都近盬，则民皆商贩，则富者弥富，骄侈而难治；贫者益贫，饥寒而犯法。且贫者资富而致贫，富者削贫而为富，恶民之富，乃是愍民之贫，欲使贫富均而劳逸等也。<br/><br/>　<br/><br/>　　近宝，公室乃贫，不可谓乐。”近宝，则民不务本。<br/><br/>　　[疏]注“近宝，则民不务本”。<br/><br/>　　○正义曰：农业，人之本也；商贩，事之末也。若民居近宝，则弃本逐末；废农为商，则贫富兼并；若贫富兼并，则贫多富少。贫者无财以共官，富者不可以倍税，赋税少，则公室贫也。<br/><br/>　<br/><br/>　　公说，从之。夏，四月，丁丑，晋迁于新田。为季孙如晋传。○说音悦。<br/><br/>　　六月，郑悼公卒。终士贞伯之言。<br/><br/>　　子叔声伯如晋，命伐宋。晋人命声伯。秋，孟献子、叔孙宣伯侵宋，晋命也。<br/><br/>　　楚子重伐郑，郑从晋故也。前年楚晋盟。<br/><br/>　　冬，季文子如晋，贺迁也。<br/><br/>　　晋栾书救郑，与楚师遇於绕角。绕角，郑地。楚师还。晋师遂侵蔡。楚公子申、公子成以申、息之师救蔡，申、息，楚二县。○成音城。御诸桑隧。汝南朗陵县东有桑里，在上蔡西南。○御，鱼吕反。隧音遂。赵同、赵括欲战，请於武子，武子将许之。武子，栾书。知庄子、荀首，中军佐。范文子、士燮，上军佐。韩献子韩厥，新中军将。谏曰：“不可！吾来救郑，楚师去我，吾遂至於此，此蔡地。是迁戮也。戮而不巳，又怒楚师，战必不克。迁戮不义，怒敌难当，故不克。虽克，不令。成师以出，而败楚之二县，何荣之有焉？六军悉出，故曰成师。以大胜小，不足为荣。若不能败，为辱已甚，不如还也。”乃遂还於是军师之欲战者众。或谓栾武子曰：“圣人与众同欲，是以济事，子盍众？盍，何不也。○帅，所类反，下注同。盍，户腊反。子为大政，中军元帅。将酌於民者也。酌取民心以为政。子之佐十一人，六军之卿佐。<br/><br/>　　[疏]“子之佐十一人”。<br/><br/>　　○正义曰：服虔云：“是时栾书将中军，荀首佐之。荀庚将上军，士燮佐之。郤锜将下军，赵同佐之。韩厥将新中军。赵括佐之。巩朔将新上军，韩穿佐之。荀骓将新下军，赵旃佐之。”<br/><br/>　<br/><br/>　　其不欲战者，三人而已。知、范、韩也。欲战者可谓众矣。《商书》曰：‘三人占，从二人。’众故也。”《商书》，《洪范》。<br/><br/>　　[疏]注“商书洪范”。<br/><br/>　　○正义曰：武王克殷始作《洪范》，今见在《周书》。传谓之《商书》者，以箕子商人所陈故也。<br/><br/>　<br/><br/>　　武子曰：“善钧，从众。钧，等也。夫善，众之主也。三卿为主，可谓众矣。三卿，皆晋之贤人。从之，不亦可乎？”传善栾书得从众之义，且为八年晋侵蔡传。<br/><br/>　　【经】七年，春，王正月，鼷鼠食郊牛角，改卜牛。鼷鼠又食其角，乃免牛。（无传。称牛，未卜日。免，放也。免牛可也，不郊，非礼也。○鼷音兮。）<br/><br/>　　[疏]“鼷鼠”至“免牛”。<br/><br/>　　○正义曰：《释兽》云“鼷鼠”，李巡曰：“鼱鼩鼠一名鼷鼠。”孙炎曰：“有螫毒者。”盖如令鼠狼。“改卜牛”下重言“鼷鼠又食其角”，不重言“牛”者，何休云：“言角牛可知。后食牛者，未必故鼠，故重言鼠。”改卜被食角者，言“乃免牛”，则前食角者亦免之矣，从下“免”省文也。<br/><br/>　　○注“称牛”至“礼也”。<br/><br/>　　○正义曰：僖三十一年传曰“牛卜日曰牲”，今称牛，是未卜日也。免，放也，放不杀，遂不郊也。<br/><br/>　<br/><br/>　　吴伐郯。○郯音谈。<br/><br/>　　夏，五月，曹伯来朝。<br/><br/>　　不郊，犹三望。无传。书不郊，间有事。三望，非礼。<br/><br/>　　秋，楚公子婴齐帅师伐郑。<br/><br/>　　公会晋侯、齐侯、宋公、卫侯、曹伯、莒子、邾子、杞伯救郑。八月，戊辰，同盟于马陵。马陵，卫地。阳平元城韩东南有地名马陵。公至自会。无传。吴入州来。州来，楚邑。淮南下蔡县是也。<br/><br/>　　冬，大雩。无传。书过。<br/><br/>　　卫孙林父出奔晋。<br/><br/>　　【传】七年，春，吴伐郯。郯成。季文子曰：“中国不振旅，蛮夷入伐，而莫之或恤。（振，整也。旅，众也。）无吊者也夫！（言中国不能相愍恤，故夷狄内侵。○夫音扶。）《诗》曰：‘不吊昊天，乱靡有定。’其此之谓乎！（《诗·小雅》。刺在上者不能吊愍下民，故号天告乱。○昊，户老反。号，户刀反。）<br/><br/>　　[疏]“诗曰”至“有定”。<br/><br/>　　○正义曰：此《诗·小雅·节南山》之篇。<br/><br/>　<br/><br/>　　有上不吊，其谁不受乱？上，谓霸主。吾亡无日矣！”君子曰：“知惧如是，斯不亡矣！”<br/><br/>　　郑子良相成公以如晋，见，且拜师。谢前年晋救郑之师。为楚伐郑张本。○相，息亮反。见，贤遍反。<br/><br/>　　夏，曹宣公来朝。<br/><br/>　　[疏]“曹宣公来朝”。<br/><br/>　　○正义曰：比文及八年传“召桓公来赐公命”，并无所解释，而虚载经文者，《释例》曰：“其经、传事同而文异者，或告命之辞有差异，或氏族名号当须互见。”此盖须互见名号，故举之也。<br/><br/>　<br/><br/>　　秋，楚子重伐郑，师于汜。汜，郑地。在襄城县南。○汎音凡。诸侯救郑。郑共仲、侯羽军楚师，二子，郑大夫。○共音恭。○囚郧公锺仪，献诸晋。八月，同盟于马陵，寻蟲牢之盟，且莒服故也。蟲牢盟在五年。莒本属齐，齐服，故莒从之。○郧，本亦作员，音云，邑名。<br/><br/>　　晋人以锺仪归，囚诸军府。军藏府也。为九年晋侯见锺仪张本。○藏，才浪反。<br/><br/>　　楚围宋之役，在宣十四年。师还，子重请取於申、吕以为赏田，王许之。分申、吕之田以自赏。申公巫臣曰：“不可。此申、吕所以邑也，是以为赋，以御北方。若取之，是无申、吕也，言申、吕赖此田成邑耳。不得此田，则无以出兵赋而二邑坏也。○“所以邑也”，一本作“所邑也”。御，鱼吕反。晋、郑必至于汉。”王乃止。子重是以怨巫臣。子反欲取夏姬，巫臣止之，遂取以行，子反亦怨之。及共王即位，楚共王以鲁成公元年即位。○共音恭。子重、子反杀巫臣之族子阎、子荡及清尹弗忌皆巫臣之族。○阎音盐。及襄老之子黑要，以夏姬故，并怨黑要。○要，一遥反。而分其室。子重取子阎之室，使沈尹与王子罢分子荡之室，子反取黑要与清尹之室。巫臣自晋遗二子书，子重、子反。○罢音皮，下同。遗，唯季反。曰：“尔以谗慝贪惏事君，而多杀不辜，余必使尔罢於奔命以死！”巫臣请使於吴，晋侯许之。吴子寿梦说之。乃通吴于晋，寿梦，季札父。○慝，他得反。婪，力含反。请使，所吏反。梦，莫公反。说音悦。札，侧八反。以两之一卒適吴，舍偏两之一焉。《司马法》：“百人为卒，二十五人为两。军九乘为小偏，十五乘为大偏。”盖留九乘车及一两二十五人，令吴习之。○卒，子忽反，注同。舍音赦，旧音舍。乘，绳证反。下注同。令，力呈反。<br/><br/>　　[疏]“以两”至“一焉”。<br/><br/>　　○正义曰：“以两之一”，谓将二十五人也，又言“卒”，谓更将百人也，言“之”者，婉句耳，凡将一百二十五人適吴也。“舍偏”，谓舍一偏之车九乘也，“两之一焉”，又舍二十五人也，凡舍九乘车二十五人与吴矣。发首言“两之一”者，为舍此“两之一”，故先言之。又言“卒”者，见巫臣所将非唯有一两也。《司马法》：“车九乘为小偏，十五乘为大偏。”传言偏不言大，当是留九乘车矣。唯言留一偏，不见元将车数，不知去时几乘车去也。丘明为传，辞皆易解，此独蹇涩，或误本文。苏氏云“舍九乘车，以六乘车还”，则以去时十五乘车。传不言者，以舍既称“偏”，明去时有车可知，从省文也。沈氏云：“聘使未有将兵车者，今此特将兵车，为方欲教吴战陈，故与常不同。”<br/><br/>　<br/><br/>　　与其射御，教吴乘车，教之战陈，教之叛楚。前是吴常属楚。○战陈，直觐反。寘其子狐庸焉，使为行人於吴。吴始伐楚、伐巢、伐徐，巢、徐，楚属国。○置，之豉反。子重奔命。救徐、巢。马陵之会，吴入州来，子重自郑奔命。因伐郑而行。子重、子反於是乎一岁七奔命。蛮夷属於楚者，吴尽取之，是以始大，通吴於上国。上国，诸夏。○夏，户稚反。<br/><br/>　　卫定公恶孙林父。冬，孙林父出奔晋。林父，孙良夫之子。○恶，乌路反。卫侯如晋，晋反戚焉。戚，林父邑。林父出奔，戚随属晋。○戚，七狄反。<br/><br/>　　[疏]“戚林”至“属晋”。<br/><br/>　　○正义曰：传言“晋反戚焉”，则戚巳属晋。襄二十六年，“卫孙林父入于戚以叛”。此不言叛，故解之。戚是孙氏世所食邑，林父出奔之后，戚自从随而属晋，非林父入而将去，故不言叛也。<br/><br/>　<br/><br/>　　【经】八年，春，晋侯使韩穿来言汶阳之田，归之于齐。（齐服事晋，故晋来语鲁，使还二年所取田。○语，鱼据反。）<br/><br/>　　晋栾书帅师侵蔡。<br/><br/>　　公孙婴齐如莒。<br/><br/>　　宋公使华元来聘。<br/><br/>　　夏，宋公使公孙寿来纳币。昏聘不使卿，今华元将命，故特书之。宋公无主昏者，自命之，故称使也。公孙寿，荡意诸之父。<br/><br/>　　[疏]注“昏聘”至“之父”。<br/><br/>　　○正义曰：传於“华元来聘”之下云“聘共姬也”，则华元新始告鲁，欲图为昏。《昏礼》发首云“昏礼，下达”，乃言“纳采”。郑玄云：“达，通也。将欲与彼合昏姻，必先使媒氏通其言，女氏许之，乃后使人纳其采择之礼。”此华元来聘，则彼《昏礼》所谓“下达”者也。士礼使媒，诸侯不可求媒於其国，自使臣行，则亦媒之义。昏有六礼：下达之后，初有纳采择之礼。既行纳采，其日即行问名，问女之名，将归卜其吉凶也。归既卜得吉，又使使者往告，谓之纳吉，纳吉则昏礼定矣。复遣纳徵。徵，成也。纳币以成昏礼。士礼纳徵，有玄纁束帛俪皮，其诸侯谓之纳币，以其币多，故指币言之。纳币以后，又有请期亲迎，是之谓六礼也。计华元来聘之后，当有纳采、纳吉二使，二使之后，乃次纳币。今唯书纳币者，纳采、纳吉，其使非卿，故不书也。《释例》曰：“诸侯昏礼亡，以士昏礼准之，不得唯止於纳币、逆女。纳币、逆女二事，皆必使卿行，卿行则书之；他礼非卿，则不书也。宋公使华元来聘，聘不应使卿，故传但言聘共姬也。使公孙寿来纳币，纳币应使卿，故传明言得礼也。鲁君之昏，唯存纳币、逆女，此其义也。”是言聘女不应使卿，今华元以卿将命，故特书之也。隐二年《公羊传》曰：“昏礼不称主人。宋公使公孙寿来纳币，则其称主人何？辞穷也。辞穷者何？无母也。”礼，有母，则母命之。宋公无主昏者，宋公自命之，故称“宋公使公孙寿来”也。“公孙寿，荡意诸之父”者，文十六年传文。<br/><br/>　<br/><br/>　　晋杀其大夫赵同、赵括。传曰：“原、屏，咎之徒也。”明本不以德义自居，宜其见讨，故从告辞而称名。<br/><br/>　　[疏]注“传曰”至“称名”。<br/><br/>　　○正义曰：传称庄姬谮之，则是同、括无罪。大夫无罪见杀，例不书名，此并书名，故解之。宣十二年传曰：“原、屏，咎之徒也。”明本不以德义自居，而妄叨高位，宜其见讨，今虽实不作乱，从告而称其名。言从告者，凡杀大夫，必以其实有罪告，不肯言其无罪。鲁史详其曲直，乃立其文，故所书或从或否耳。<br/><br/>　<br/><br/>　　秋，七月，天子使召伯来赐公命。诸侯即位，天子赐以命圭，与之合瑞。八年乃来，缓也。天子、天王，王者之通称。○通称，尺证反。<br/><br/>　　[疏]注“诸侯”至“通称”。<br/><br/>　　○正义曰：天子赐诸侯之命，书传亦无正礼，唯文元年“天王使毛伯来锡公命”，僖十一年传“王赐晋惠公命”，《周语》“王赐晋文公命”，皆是即位而赐之。又赐之以圭，拟朝而合瑞。诸侯即位，礼必朝王，明当即位即赐之命。今八年乃来，是缓也。隐元年，宰咺来赗，为其缓，书名以讥之。此亦缓也，而不讥之者，彼赠死不及尸，吊生不及哀，子氏未薨而豫凶事，所失者大，故特讥之。春秋之时，赐命礼废，唯文公即位而赐，成公八年乃赐，桓公死后追赐，其馀皆不得赐。苟以得之为荣，故不复讥其缓也。且赐之以圭者，为朝而合瑞，鲁尚不朝天子，不宜讥天子赐缓也。天子之见经者三十有二：称“天王”者二十五，称“王”者六，称“天子”者一，即此事是也。三称并行，传无异说，故知天子、天王，王者之通称也，其不同者，史异辞耳。《公羊传》曰：“其称天子何？元年春王正月，正也，其馀皆通矣。”杜用彼说也。贾逵云：“诸夏称天王，畿内曰王，夷狄曰天子。王使荣叔归含且赗，以恩深加礼妾母，恩同畿内，故称王。成公八年乃得赐命，与夷狄同，故称天子。”左氏无此义，故杜不从之。<br/><br/>　<br/><br/>　　冬，十月，癸卯，杞叔姬卒。前五年来归者。女既適人，虽见出弃，犹以成人礼书之。终为杞伯所葬，故称杞叔姬。<br/><br/>　　晋侯使士燮来聘。<br/><br/>　　叔孙侨如会晋士燮、齐人、邾人伐郯。先谋而称会，盟主之命，不同之於列国。<br/><br/>　　卫人来媵。古者诸侯取適夫人及左右媵，各有侄娣，皆同姓之国，国三人，凡九女，所以广继嗣也。鲁将嫁伯姬於宋，故卫来媵之。○媵，以证反，又绳证反。適，丁历反。侄，大结反；《字林》，丈一反。娣，大计反。<br/><br/>　　[疏]注“古者”至“媵之”。<br/><br/>　　○正义曰：庄十九年《公羊传》曰：“媵者何？诸侯娶一国，则二国往媵之，以侄娣从。侄者何？兄之子也。娣者何？弟也。诸侯一聘九女。”是诸侯娶適夫人及左右媵，各有侄娣也。传曰：“同姓媵之，异姓则否。”是夫人与媵皆同姓之国也。鲁、卫同姓，故来媵之。《释例》曰：“古者诸侯之娶適夫人及左右媵，各有侄娣，皆同姓之国，国三人，凡九女。参骨肉至亲，所以息阴讼，阴讼息，所以广继嗣也。当时虽无其人，必待年而送之，所以绝望求、塞非常也。辞称蠢愚不教，故遣大夫随之，亦谓之媵臣，所以将谦敬之实也。夫人薨，不更聘，必以侄娣媵继室，一与之醮，则终身不二，所以重婚姻、固人伦。人伦之义既固，上足以奉宗庙，下足以继后世，此夫妇之义也。”<br/><br/>　<br/><br/>　　【传】八年春，晋侯使韩穿来言汶阳之田，归之于齐。季文子饯之，（饯，送行饮酒。○饯，钱浅反；《说文》云：“送去食也”；《字林》：“子扇反”；《毛诗》笺云：“祖而舍軷，饮酒於其侧曰饯。”）<br/><br/>　　[疏]注“饯，送行饮酒”。<br/><br/>　　○正义曰：《诗·大雅·韩奕》篇云：“韩侯出祖，出宿于屠。显父饯之，清酒百壶。”是饯为送行饮酒也。<br/><br/>　<br/><br/>　　私焉，私与之言。曰：“大国制义，以为盟主，<br/><br/>　　[疏]“大国”至“盟主”。<br/><br/>　　○正义曰：义者，宜也，事得其宜谓之为义。汶阳之田，宜其归鲁，是归鲁为义，归齐不义。大国当制其义事，以为诸侯之盟主。<br/><br/>　<br/><br/>　　是以诸侯怀德畏讨，无有贰心。谓汶阳之田，敝邑之旧也，而用师於齐，使归诸敝邑。用师，鞍之战。今有二命，曰‘归诸齐’。信以行义，义以成命，小国所望而怀也。信不可知，义无所立，四方诸侯，其谁不解体？言不复肃敬於晋。○复，扶又反。<br/><br/>　　[疏]“信以”至“解体”。<br/><br/>　　○正义曰：言之有信，义事乃行，是“信以行义”。事必以义，命乃成就，故“义以成命”也。杖信以行义事，以义而命诸侯，故以小国所望而归之。怀，归也。言而无信，则信不可知；所命非义，则义无所立，如是则四方诸侯，其谁不解体？谓事晋之心皆疏慢也。<br/><br/>　<br/><br/>　　《诗》曰：‘女也不爽，士贰其行。士也罔极，二三其德。’爽，差也。极，中也。《诗·卫风》。妇人怨丈夫不一其行，喻鲁事晋，犹女之事夫，不敢过差，而晋有罔极之心，反二三其德。○行，下孟反，注同。差，初卖反，又初佳反。<br/><br/>　　[疏]“诗曰”至“其德”。<br/><br/>　　○正义曰：《卫风·氓》之篇。<br/><br/>　<br/><br/>　　七年之中，一与一夺，二三孰甚焉？士之二三，犹丧妃耦，而况霸主？霸主将德是以，以，用也。○丧，息浪反。妃音配。耦，苦口反。而二三之，其何以长有诸侯乎？《诗》曰：‘犹之未远，是用大简。’犹，图也。简，谏也。《诗·大雅》。言王者图事不远，故用大道谏之。○长，音如字，一音丁丈反。行父惧晋之不远犹而失诸侯也，是以敢私言之。”<br/><br/>　　[疏]“诗曰”至“言之”。<br/><br/>　　○正义曰：《诗·大雅·板》之篇也。言王者之所图谋，其事未能长远，我以是故用大道谏王。行父今亦惧晋之不能远图，而因此以失诸侯，是以敢私言之，私布此言，即是大谏也。<br/><br/>　<br/><br/>　　晋栾书侵蔡，六年未得志故。遂侵楚，获申骊。申骊，楚大夫。○骊，力驰反。楚师之还也，谓六年遇於绕角时。<br/><br/>　　[疏]“楚师之还也”。<br/><br/>　　○正义曰：还在六年，不於彼言者，因其今获申骊，追言六年侵沈，述栾书得从善之功，故於此并言之。<br/><br/>　<br/><br/>　　晋侵沈，获沈子揖初，从知、范、韩也。绕角之役，栾书从知庄子、范文子、韩献子之言，不与楚战。自是常从其谋，师出有功，故传善之。沈国，今汝南平与县。○揖，徐音集，又於立反。与音馀，一音预。君子曰：“从善如流，宜哉！宜有功也。如流，喻速。《诗》曰：‘恺悌君子，遐不作人？’遐，远也。作，用也。《诗·大雅》。言文王能远用善人。不，语助。○恺，开在反，乐也。悌，徒礼反，易也。<br/><br/>　　[疏]“诗曰”至“作人”。<br/><br/>　　○正义曰：《大雅·旱麓》之篇。<br/><br/>　<br/><br/>　　求善也夫！作人，斯有功绩矣。”是行也，郑伯将会晋师，会伐蔡之师。○夫音扶。门于许东门，大获焉。过许，见其无备，因攻之。○过，古禾反。<br/><br/>　　声伯如莒，逆也。自为逆妇而书者，因聘而逆。○为，于伪反，下文“为赵婴”同。<br/><br/>　　宋华元来聘，聘共姬也。穆姜之女，成公姊妹，为宋共公夫人。聘不应使卿，故传发其事而已。○共音恭。<br/><br/>　　[疏]注“穆姜之女”。<br/><br/>　　○正义曰：明年季文子如宋致女，还称宋上之乐，穆姜出拜谢之，知是穆姜所生之女也。<br/><br/>　<br/><br/>　　夏，宋公使公孙寿来纳币，礼也。纳币应使卿。<br/><br/>　　晋赵庄姬为赵婴之亡故，谮之于晋侯，赵婴亡在五年。曰：“原、屏将为乱。”栾、郤为徵。栾氏、郤氏亦徵其为乱。六月，晋讨赵同、赵括。武从姬氏畜于公宫。赵武，庄姬之子。庄姬，晋成公女。畜，养也。<br/><br/>　　[疏]注“赵武”至“养也”。<br/><br/>　　○正义曰：《史记·赵世家》云：“赵朔娶晋成公姊为夫人。”案传，赵衰適妻是文公之女，若朔妻成公之姊，则亦文公之女。父之从母，不可以为妻；且文公之卒，距此四十六年，庄姬此时尚少，不得为成公姊也。贾、服先儒皆以为成公之女，故杜从之。《史记》又称有屠岸贾者，有宠於灵公，此时为司寇，追论赵盾弑君之事，诛赵氏，杀赵朔、赵同、赵括，而灭其族。案二年“传栾书将下军”，则於时朔已死矣。同、括为庄姬所谮，此年见杀，赵朔不得与同、括俱死也。於时晋君明，诸臣彊，无容有屠岸贾辄厕其间，得如此专恣。又说云，公孙杵臼取他儿代武死，程婴匿武於山中，居十五年，因晋侯有疾，韩厥乃请立武为赵氏后，与《左传》皆违。马迁妄说，不可从也。<br/><br/>　<br/><br/>　　以其田与祁奚。韩厥言於晋侯曰：“成季之勋，宣孟之忠，成季，赵衰。宣孟，赵盾。○祁，巨之反；《字林》：上尸反。衰，初危反。盾，徒本反。而无后，为善者其惧矣。三代之令王，皆数百年保天之禄。夫岂无辟王？赖前哲以免也。言三代亦有邪辟之君，但赖其先人以免祸耳。○数，所主反。辟，匹亦反，注及下同。哲，陟列反。邪，似嗟反。<br/><br/>　　[疏]“夫岂”至“免也”。<br/><br/>　　○正义曰：此赵同、赵括，谓天禄之父祖，若桀、纣之辈虽邪辟，子孙赖禹、汤之功而食天禄。<br/><br/>　<br/><br/>　　《周书》曰：‘不敢侮鳏寡，所以明德也。’”《周书·康诰》。言文王不侮鳏寡，而德益明。欲使晋侯之法文王。○侮，亡甫反。鳏，古顽反。乃立武，而反其田焉。<br/><br/>　　秋，召桓公来赐公命。召桓公，周卿士。<br/><br/>　　晋侯使申公巫臣如吴，假道于莒。与渠丘公立於池上，渠丘公，莒子朱也。池，城池也。渠丘，邑名，莒县有蘧里。○蘧，其居反。<br/><br/>　　[疏]注“渠丘”至“蘧里”。<br/><br/>　　○正义曰：十四年莒子朱卒，知渠丘公即是朱也。渠丘，莒之邑名。夷不当有谥，或作别号，此朱以邑名为号，不知其故何也。<br/><br/>　<br/><br/>　　曰：“城已恶。”莒子曰：“辟陋在夷，其孰以我为虞？”虞，度也。○巳恶，如字；已，犹大也；本或作“城已恶矣”。度，待洛反。对曰：“夫狡焉。狡，猾之人。○狡，交卯反。猾，干八反。思启封疆以利社稷者，何国蔑有？唯然，故多大国矣。唯或思或纵也。世有思开封疆者，有纵其暴掠者，莒人当唯此为命。○疆，居良反，注同。唯然，音维；本或作虽，后人改也。掠音亮。<br/><br/>　　[疏]“唯然”。<br/><br/>　　○正义曰：俗本“唯”作“虽”，今定本作“唯”。<br/><br/>　<br/><br/>　　勇夫重闭，况国乎？”为明年莒溃传。○重，直龙反，又直勇反。闭，补计反，又补结反，一音户旦反。<br/><br/>　　冬，杞叔姬卒。来归自杞，故书。愍其见出来归，故书卒也。若更適大夫，则不复书卒。○复，扶又反。<br/><br/>　　晋士燮来聘，言伐郯也，以其事吴故。七年郯与吴成。公赂之，请缓师。文子不可，文子，士燮。曰：“君命无贰，失信不立。礼无加货，事无二成。公私不两成。君后诸侯，是寡君不得事君也。欲与鲁绝。○后，如字；徐音胡豆反。燮将复之。”季孙惧，使宣伯帅师会伐郯。<br/><br/>　　卫人来媵共姬，礼也。凡诸侯嫁女，同姓媵之，异姓则否。必以同姓者，参骨肉至亲，所以息阴讼。<br/><br/>　　[疏]“卫人”至“则否”。<br/><br/>　　○正义曰：《膏肓》以为媵不必同姓，所以博异气。今《左传》“异姓则否”，十年，齐人来媵，何以无贬刺之文？左氏为短。郑箴云：礼称纳女於天子云“备百姓”，於国君云“备酒浆”，不得云“百姓”，是不博异气也。齐是大国，今来媵我，得之为荣，不得贬也。<br/><br/>　<br/><br/>　　【经】九年，春，王正月，杞伯来逆叔姬之丧以归。<br/><br/>　　公会晋侯、齐侯、宋公、卫侯、郑伯、曹伯、莒子、杞伯，同盟于蒲。蒲，卫地，在长垣县西南。公至自会。无传。<br/><br/>　　二月，伯姬归於宋。宋不使卿逆，非礼。<br/><br/>　　夏，季孙行父如宋致女。女嫁三月，又使大夫随加聘问，谓之致女。所以致成妇礼，笃昏姻之好。○好，呼报反。<br/><br/>　　[疏]注“女嫁”至“之好”。<br/><br/>　　○正义曰：桓三年九月，夫人姜氏至自齐，冬，齐侯使其弟年来聘，传曰：“齐仲年来聘，致夫人也。”此二月伯姬归于宋，夏，季孙行父如宋致女，二者其间并近三月。《礼》：妇入三月庙见。知致女必以三月，盖庙见之后，妇礼既成，使大夫聘问，谓之致女。其成妇之礼，存谦敬，序殷勤，所以笃昏姻之好也。仲年、行父俱是致女，而彼言“聘”者，在鲁而出，则曰“致女”，在他国而来，则但言“聘”，外内之异文也。以彼言“聘”，而实是致女，故二注皆言“使大夫随加聘问”，为此也。<br/><br/>　<br/><br/>　　晋人来媵。媵伯姬也。<br/><br/>　　秋，七月，丙子，齐侯无野卒。无传。五同盟。丙子，六月一日。书七月，从赴。<br/><br/>　　[疏]注“五同盟”。<br/><br/>　　○正义曰：无野以宣十年即位，此二年及国佐盟于袁娄，又盟于蜀，五年于蟲牢，七年于马陵，此年于蒲，皆鲁、齐俱在，是五同盟也。<br/><br/>　<br/><br/>　　晋人执郑伯。郑伯既受盟于蒲，又受楚赂会於邓，故晋执之。称人者，晋以无道於民告诸侯。例在十五年。晋栾书帅师伐郑。<br/><br/>　　冬，十有一月，葬齐顷公。无传。○顷音倾。<br/><br/>　　楚公子婴齐帅师伐莒。庚申，莒溃。民逃其上曰溃。楚人入郓。郓，莒别邑也。楚偏师入郓，故称人。<br/><br/>　　秦人、白狄伐晋。<br/><br/>　　郑人围许。城中城。鲁邑也。在东海厚丘县西南。此闰月城，在十一月之后，十二月之前，故传曰“书时”。<br/><br/>　　[疏]注“鲁邑”至“书时”。<br/><br/>　　○正义曰：《长历》推此年闰十一月，传“城中城”文在“十二月”上，而云“书时”也，即是闰月城之。闰月半后即是十二月节，故水昏巳正而城之，是得时也。<br/><br/>　<br/><br/>　　【传】九年，春，杞桓公来逆叔姬之丧，请之也。（叔姬巳绝於杞，鲁复强请杞，使还取葬。○复，扶又反，下同。强，其丈反。）杞叔姬卒，为杞故也。（还为杞妇，故卒称杞。○为，于伪反，下注“为鲁”、下文“为归汶阳”同。）逆叔姬，为我也。（既弃而复逆其丧，明为鲁故。○“逆叔姬”绝句。“为我也”本或无“为”字。）<br/><br/>　　为归汶阳之田故，诸侯贰於晋。归田在前年。晋人惧，会於蒲，以寻马陵之盟。马陵在七年。季文子谓范文子曰：“德则不竞，寻盟何为？”竞，强也。范文子曰：“勤以抚之，宽以待之，坚疆以御之，明神以要之，柔服而伐贰，德之次也。”是行也，将始会吴，吴人不至。为十五年会锺离传。○御，鱼吕反。要，一遥反。<br/><br/>　　二月，伯姬归于宋。为致女复命起。<br/><br/>　　楚人以重赂求郑，郑伯会楚公子成于邓。为晋人执郑伯传。<br/><br/>　　夏，季文子如宋致女，复命，公享之。赋《韩奕》之五章。《韩奕》，《诗·大雅》篇名。其五章言蹶父嫁女於韩侯，为女相所居，莫如韩乐。文子喻鲁侯有蹶父之德，宋公如韩侯，宋土如韩乐。○蹶，九卫反。为，于伪反。相，息亮反。乐音洛，下同。穆姜出于房，再拜，曰：“大夫勤辱，不忘先君以及嗣君，施及未亡人，穆姜，伯姬母，闻文子言宋乐，喜而出谢其行劳。妇人夫死，自称未亡人。○施，以豉反。先君犹有望也。言先君亦望文子之若此。敢拜大夫之重勤。”又赋《绿衣》之卒章而入。《绿衣》，《诗·邶风》也。取其“我思古人，实获我心”，喻文子言得已意。○重，直勇反，又直用反。绿，如字；本又作褖，吐乱反，注同。邶音邶，又作昔阝。<br/><br/>　　晋人来媵，礼也。同姓故。<br/><br/>　　秋，郑伯如晋。晋人讨其贰於楚也，执诸铜鞮。铜鞮，晋别县，在上党。○鞮，丁兮反。栾书伐郑，郑人使伯蠲行成，晋人杀之，非礼也。兵交，使在其间可也。明杀行人例。○蠲，古玄反，又音圭。使在，所吏反。楚子重侵陈以救郑。陈与晋故。晋侯观于军府，见锺仪，问之曰：“南冠而絷者，谁也？”南冠，楚冠。絷，拘执。○絷，中立反。拘，九于反。<br/><br/>　　[疏]注“南冠楚冠”。<br/><br/>　　○正义曰：应劭《汉官仪》云：“法冠一曰柱后冠。《左传》‘南冠而絷’，则楚冠也。秦灭楚，以其冠赐近臣，御史服之，即今解豸冠也。古有解豸兽，触不直者，故执宪以其角形为冠，令触人也。”<br/><br/>　<br/><br/>　　有司对曰：“郑人所献楚囚也。”使税之，郑献锺仪在七年。税，解也。○税，吐活反；徐始锐反，注同。召而吊之。再拜稽首。问其族，对曰：“泠人也。”泠人，乐官。○泠，力丁反，依字作伶。<br/><br/>　　[疏]注“泠人乐官”。<br/><br/>　　○正义曰：《诗·简兮序》云：“卫之贤者仕於泠官。”郑玄云：“泠官，乐官也。泠氏世掌乐官而善焉，故后世多号乐官为泠官。”《吕氏春秋》称黄帝使泠伦自大夏之西，昆仑之阴，取竹，断两节而吹之，以为黄锺之宫。昭三十一年传，景王铸无射，泠州鸠其之。是泠氏世掌乐官也。《周语》云：“景王铸锺成，泠人告和”，《鲁语》云：“泠箫咏歌及《鹿鸣》之三”，此称“泠人”，《诗》称“泠官”，是泠为乐官之名也。<br/><br/>　<br/><br/>　　公曰：“能乐乎？”对曰：“先父之职官也，敢有二事？”言不敢学他事。使与之琴，操南音。南音，楚声。○操，七刀反，下同。公曰：“君王何如？”对曰：“非小人之所得知也。”固问之，对曰：“其为大子也，师、保奉之，以朝于婴齐而夕于侧也。婴齐，令尹子重。侧，司马子反。言其尊卿敬老。不知其他。”公语范文子。文子曰：“楚囚，君子也。言称先职，不背本也；乐操土风，不忘旧也；称大子，抑无私也；舍其近事，而远称少小，以示性所自然，明至诚。○语，鱼据反。背音佩，下同。舍音舍。少，诗照反。<br/><br/>　　[疏]注“舍其”至“至诚”。<br/><br/>　　○正义曰：楚王既为君矣，不言为君时事，而远称大子者，若言为君时事，嫌为君隐恶，或疑已在君位，矫情为善。舍其当时近事，远称大子少小者，未为君时不须隐蔽，以示王性自然。言其从小如此，以明己之至诚，无所私也。《礼》，君前臣名字，则贵於名，此道二卿之名，不言字，是尊晋君也。<br/><br/>　<br/><br/>　　名其二卿，尊君也。尊晋君也。不背本，仁也；不忘旧，信也；无私，忠也；尊君，敏也。敏，达也。仁以接事，信以守之，忠以成之，敏以行之，事虽大，必济。言有此四德，必能成大事。君盍归之，使合晋、楚之成？”公从之，重为之礼，使归求成。为下十二月晋、楚结成张本。○盍，户腊反。<br/><br/>　　冬，十一月，楚子重自陈伐莒，围渠丘。渠丘城恶，众溃，奔莒。戊申，楚入渠丘。月六日。莒人囚楚公子平。楚人曰：“勿杀，吾归而俘。”莒人杀之。楚师围莒。莒城亦恶，庚申，莒溃。月十八日。楚遂入郓，莒无备故也。终巫臣之言。君子曰：“恃陋而不备，罪之大者也；备豫不虞，善之大者也。莒恃其陋，其不脩城郭，浃辰之间，而楚克其三都，无备也夫！浃辰，十二日也。○浃，子协反；徐又音子答反。夫音扶。<br/><br/>　　[疏]注“浃辰，十二日也”。<br/><br/>　　○正义曰：浃，为周匝也。从甲至癸，为十日；从子至亥，为十二辰。周礼县治象浃日而敛之，谓周甲癸十日。此言“浃辰”，谓周子亥十二辰，故为十二日也。<br/><br/>　<br/><br/>　　《诗》曰：‘虽有丝、麻，无弃菅、蒯；虽有姬、姜，无弃蕉萃。凡百君子，莫不代匮。’言备之不可以巳也。”逸《诗》也。姬、姜，大国之女。蕉萃，陋贱之人。○菅，古颜反。蒯，苦怪反。蕉，在遥反。萃，在醉反。匮，其位反。<br/><br/>　　[疏]“无弃菅蒯”。<br/><br/>　　○正义曰：《释草》云：“白华，野菅。”郭璞曰：“菅，茅属。”陆玑《毛诗疏》曰：“菅似茅，滑泽无毛，肋宜为索，沤及曝尢善。”蒯与菅连，亦菅之类。《丧服》疏：屦者，传曰“藨、蒯之菲也，可以为屦”。明肋如菅，并可代丝、麻之乏，故云“无弃”也。<br/><br/>　<br/><br/>　　秦人、白狄伐晋，诸侯贰故也。<br/><br/>　　郑人围许，示晋不急君也。此秋晋执郑伯。是则公孙申谋之，曰：“我出师以围许，示不畏晋。为将改立君者，而纾晋使。纾，缓也。勿亟遣使请晋，示欲更立君。○为将，并如字；或于为反，非也；本或作“伪将”。纾音舒。使，所吏反，注及下同。亟，纪力反，急也；或欺异反，数也。晋必归君。”为明年晋侯归郑伯张本。<br/><br/>　　“城中城”，书，时也。<br/><br/>　　十二月，楚子使公子辰如晋，报锺仪之使，请脩好结成。锺仪奉晋命归，故楚报之。○好，呼报反。<br/><br/>　　【经】十年，春，卫侯之弟黑背帅师侵郑。<br/><br/>　　夏，四月，五卜郊，不从，乃不郊。无传。卜常祀，不郊，皆非礼，故书。<br/><br/>　　[疏]注“卜常”至“故书”。正义曰：《曲礼》论卜筮云：“旬之外曰远某日，旬之内曰近某日。”则卜者每旬一卜。传称“启蛰而郊”，则周之三月，郊之大期。此云“五卜”者，当是三月三卜，四月又二卜，皆不吉，乃止也。僖三十一年传云“礼不卜常祀”，不应卜而卜，以不吉而不郊，皆非礼也。<br/><br/>　<br/><br/>　　五月，公会晋侯、齐侯、宋公、卫侯、曹伯伐郑。晋侯，太子州蒲也。称爵，见其生代父居位，失人子之礼。○见，贤遍反。<br/><br/>　　[疏]注“晋侯”至“之礼”。<br/><br/>　　○正义曰：如传文，知晋侯是大子也。汉末，有汝南应劭作《旧君讳议》云：“昔者周穆王名满，晋厉公名州满，又有王孙满，是同名不讳。”则此为州满，或为州蒲误耳，今定本作蒲。传无讥文，知讥其生代父位，失人子之礼者，传称“凡在丧，公侯曰子”，父丧代位，尚不称君，生代父位，讥之必矣。传言立大子以为君，若其不讥，则不须此传，是显其讥之意。<br/><br/>　<br/><br/>　　齐人来媵。无传。媵伯姬也。异姓来媵，非礼也。<br/><br/>　　丙午，晋侯獳卒。六同盟。据传，丙午，六月七日。有日无月。○獳，乃侯反。<br/><br/>　　[疏]注“六同盟”。<br/><br/>　　○正义曰：獳以宣九年即位，十七年盟于断道，元年于赤棘，二年于袁娄，五年于蟲牢，七年于马陵，九年于蒲，皆鲁、晋俱在，是六同盟也。<br/><br/>　<br/><br/>　　秋，七月，公如晋。<br/><br/>　　冬，十月。<br/><br/>　　【传】十年，春，晋侯使籴茷如楚，（籴茷，晋大夫。○籴，徐徒吊反；一音杜敖反，又土吊反。茷，扶废反，一音蒲发反，又蒲艾反。）报大宰子商之使也。（子商，楚公子辰。使在前年。○大音泰。使，所吏反，下及注“使在”同。）<br/><br/>　　卫子叔黑背侵郑，晋命也。晋命卫使侵郑。<br/><br/>　　郑公子班闻叔申之谋。改立君之谋。三月，子如立公子繻。子如，公子班。○繻音须。夏，四月，郑人杀繻，立髡顽。子如奔许。髡顽，郑成公大子。○髡，苦门反。顽，如字，徐五班反。栾武子曰：“郑人立君，我执一人焉，何益？不如伐郑而归其君，以求成焉。”晋侯有疾。五月，晋立大子州蒲以为君，而会诸侯伐郑。生立子为君，此父不父，子不子。经因书晋侯，其恶明。○州蒲，本或作“州满”。郑子罕赂以襄锺，子罕，穆公子。襄锺，郑襄公之庙锺。子然盟于脩泽，子驷为质。子然、子驷，皆穆公子。荧阳卷县东有脩武亭。○质音致。卷音权；《字林》，丘权反；如淳《汉书》同音。辛巳，郑伯归。郑伯归不书，郑不告入。<br/><br/>　　晋侯梦大厉，被发及地，搏膺而踊曰：“杀余孙，不义。厉，鬼也。赵氏之先祖也。八年，晋侯杀赵同、赵括，故怒。○被，皮寄反。搏音博。踊音勇。<br/><br/>　　[疏]注“厉鬼”至“故怒”。<br/><br/>　　○正义曰：鬼怒言“杀余孙，不义”，必是枉死者之祖也。景公即位以来，唯有杀赵同、赵括，故知是赵氏之先祖。赵氏先祖，其人非一，鬼不自言其名，未知谁之鬼。《世本》云：“公明生赵夙。”晋语云：“赵衰，赵夙之弟。”则括之祖，公明是也。服虔又以为公明之鬼，凡为疫厉之鬼，皆妖邪之气，未必真是彼人。故杜不复指斥。<br/><br/>　<br/><br/>　　余得请於帝矣。”坏大门及寝门而入。公惧，入于室。又坏户。公觉，召桑田巫。桑田，巫邑。○坏音怪，下同。“及寝门”，一本无“及”字。觉，古孝反。巫言如梦。巫云鬼怒，如公所梦。公曰：“何如？”曰：“不食新矣。”言公不得及食新麦。公疾病，求医于秦，秦伯使医缓为之。缓，医名。为，犹治也。○医，於其反。未至，公梦疾为二竖子，曰：“彼良医也，惧伤我，焉逃之？”其一曰：“居肓之上，膏之下，若我何？”肓，鬲也。心下为膏。○“惧伤我”，绝句。焉，徐，於虔反；一读如字，属上句；逃之，绝句。肓，徐音荒；《说文》云：“心下鬲上也。”鬲音革。<br/><br/>　　[疏]注“肓鬲”至“为膏”。<br/><br/>　　○正义曰：此贾逵之言，杜依用之。古今传文皆以为“膏之下”，贾、服、何休诸儒等亦皆以为膏。虽凝者为脂，释者为膏，其实凝者亦曰膏。故《内则》云“小切狼臅膏”，则此膏谓连心脂膏也。刘炫以为释首者为膏，连心之脂不得称膏。以为“膏”当为“鬲”。改易传文，而规杜氏，非也。<br/><br/>　<br/><br/>　　医至，曰：“疾不可为也，在肓之上，膏之下，攻之不可，达之不及，药不至焉，不可为也。”达，针。○攻音工。公曰：“良医也。”厚为之礼而归之。六月，丙午，晋侯欲麦，周六月，今四月，麦始孰。使甸人献麦，甸人，主为公田者。○甸，徒练反。馈人为之。召桑田巫，示而杀之。将食，张，如厕，陷而卒。张，腹满也。○馈，其愧反。为，如字。张，中亮反，注同。小臣有晨梦负公以登天，及日中，负晋侯出诸厕，遂以为殉。传言巫以明术见杀，小臣以言梦自祸。<br/><br/>　　郑伯讨立君者，戊申，杀叔申、叔禽。叔禽，叔申弟。<br/><br/>　　[疏]注“叔禽，叔申弟”。<br/><br/>　　○正义曰：此无文也，以禽与申俱死，当是坐其兄弟，知是弟也。<br/><br/>　<br/><br/>　　君子曰：“忠为令德，非其人犹不可，况不令乎？”言申叔为忠，不得其人，还害身。<br/><br/>　　[疏]“忠为”至“令乎”。<br/><br/>　　○正义曰：言叔申忠诚，为此令善之德，施之於郑伯，施非得其善人，犹尚不可，何况不有令德者乎？言“令德”者，往年公孙申曰“我出师以围许”，为将改立君者，而纾晋使，晋必归君”是也。<br/><br/>　<br/><br/>　　秋，公如晋，亲吊，非礼。晋人止公，使逆葬。於是籴茷未反。是春晋使籴茷至楚结成。晋谓鲁二於楚，故留公。须籴茷还，验其虚实。冬，葬晋景公。公送葬，诸侯莫在。鲁人辱之，故不书，讳之也。讳不书晋葬也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10175.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10177.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

