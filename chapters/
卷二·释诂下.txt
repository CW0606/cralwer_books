<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《尔雅注疏》正文_卷二·释诂下_郭璞作品 - 维普阅读网</title>
<meta name="keywords" content="尔雅注疏,尔雅注疏原文,尔雅注疏阅读,卷二·释诂下全文,郭璞作品" />
<meta name="description" content="尔雅注疏原文阅读,卷二·释诂下全文在线阅读,郭璞作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-505-5894.html";
var nextpage="novel-read-505-5896.html";
var indexpage = "novel-chapter-505.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-505.html">尔雅注疏</a></strong>
<strong><a href="novel-chapter-505.html">尔雅注疏目录</a></strong>
<span>卷二·释诂下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-505-5894.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二·释诂下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郭璞&amp;searchsubmit=yes"  target="_blank">郭璞</a><span class="divide">|</span>发布时间：2014-09-20 23:16:44<span class="divide">|</span></p>
<div class="page-body">
<div class="page-content">
<p>卬、吾、台、予、朕、身、甫、余、言，我也。（卬犹姎也，语之转耳。《书》曰：“非台小子。”古者贵贱皆自称朕。《礼记》曰：“授政任功，曰‘予一人’”，“畛於鬼神，曰‘有某甫’。”言，见《诗》。○卬，五刚切。台音怡。下同。）<br/>　　[疏]“卬吾”至“我也”。○释曰：我者，施身自谓也。此皆我之别称也。卬者，郭云：“卬犹姎也。语之转耳。”《说文》云：“女人称我曰姎。”由其语转，故曰卬。《邶风&#8226;匏有苦叶》云：“人涉卬否。”吾者，孔子曰：“吾自卫反鲁。”身者，我之躬也。余者，《邶&#8226;谷风》云：“伊余来塈。”馀皆见注。○注“书曰”至“见《诗》”。○释曰：云“《书》曰：非台小子”者，《汤誓》文。云：“古者贵贱皆自称朕”者，《大禹谟》云：帝曰：“朕宅帝位。”禹曰：“朕德罔克。”屈原亦云：“朕皇考曰伯庸。”是贵贱皆自称朕。《史记》秦始皇二十六年定为至尊之称。汉因不改，以迄於今。云“《礼记》云：授政任功曰予一人。畛於鬼神曰有某甫”者，皆下《曲礼》文。云“言见《诗》者，《周南&#8226;葛覃》云：“言告师氏，言告言归。”是也。<br/>　　朕、余、躬，身也。（今人亦自呼为身。）<br/>　　[疏]“朕、余、躬，身也”。○释曰：身即我也。郭云：“今人亦自呼为身。”舍人曰：“余，谦卑之身也。”孙炎曰：“余，舒迟之身也。”僖九年《左传》云：齐侯曰：小白余。杜注云：“小白，齐侯名；余，身也。”《邶&#8226;谷风》云：“我躬不阅。”<br/>　　台、朕、赉、畀、卜、阳，予也。（赉、卜、畀，皆赐与也。与犹予也，因通其名耳。《鲁诗》曰：“阳如之何。”今巴濮之人自呼阿阳。○畀，必二切。阳音晹。予音与。）<br/>　　[疏]“台朕”至“予也”。○释曰：予即与也。皆谓赐与。台者，遗与也，读与贻同。朕者，我与之也。赉、畀、卜皆赐与也。《说命》云：“梦帝赉予良弼。”《鄘风&#8226;干旄》云：“何以畀之。”《小雅&#8226;天保》云：“君曰卜尔，万寿无疆。”○注“与犹”至“阿阳”。○释曰：云“与犹予也，因通其名耳”者，《说文》云：“与，党与也。”“予，推予前人也。象两手相与之形。”今经典多以“与”为“推予”，故云因通其名耳。云“《鲁诗》云：阳如之何”者，《汉书&#8226;艺文志》云：鲁申公为诗训故，是为《鲁诗》。其经云“阳如之何”，申公以阳为予，故引之。云“今巴濮之人自呼阿阳”者，以时验而言也。<br/>　　肃、延、诱、荐、餤、晋、寅、荩，进也。（《礼记》曰：“主人肃客。”《诗》曰：“乱是用餤”，“王之荩臣”。《易》曰：“晋，进也。”寅，未详。○餤音淡。荩音烬。）<br/>　　[疏]“肃延”至“进也”。○释曰：皆谓进道。延者，引而进之。《射义》云：“子路出延射。”诱者，道而进之也。《召南&#8226;野有死麕》云：“吉士诱之。”荐者，进献也。《月令》云：“先荐寝庙。”馀皆见注。○注“礼记”至“进也”。○释曰：云“礼记曰：主人肃客”者，上《曲礼》文也。郑注云：“进客谓道之。”云“《诗》曰：乱是用餤”者，《小雅&#8226;巧言》文。云“王之荩臣”者，《大雅&#8226;文王》文。云“《易》曰：晋，进也”者，《晋卦》彖辞也。<br/>　　羞、饯、迪、烝，进也。（皆见《诗》、《礼》）<br/>　　[疏]“羞饯”至“进也”。○释曰：谓进与也。羞者，《曲礼》云：“闻子有客使某羞。”饯者，进饮食之名也。迪者，以道而进也。烝者，《周颂&#8226;丰年》云：“烝畀祖妣。”<br/>　　诏、亮、左、右、相，导也。（皆谓教导之。）诏、相、导、左、右、助，勴也。（谓赞勉。）亮、介、尚，右也。（绍介、劝尚，皆相佑助。）左、右，亮也。（反覆相训，以尽其义。○相，息亮切。勴音虑。）<br/>　　[疏]“诏亮”至“亮也”。○释曰：诏者，《大宗伯》云：“诏相王之大礼。”亮者，《大雅&#8226;大明》云：“凉彼武王。”左、右者，《周南&#8226;关睢》云：“左右流之。”相者，《乡饮酒》云：“相者二人。”此皆谓教导之也。教导即赞勉也，故又为勴。《说文》云：“勴，助也。”不以力助，以心助也。郭云：“绍介、劝尚，皆相佑助。”孙炎曰：“介者，相助之义。如人之左右手，故以介为左右也。”《大雅&#8226;生民》云：“攸介攸止。”故转为右。左、右即亮也，亦皆谓佐助。反覆相训，以尽其义。亮、凉音义同。<br/>　　缉熙、烈、显、昭、晧、颎，光也。（诗曰：“学有缉熙于光明。”又曰：“休有烈光。”○颎，古迥切。）<br/>　　[疏]“缉熙”至“光也”。○释曰：显者，光明也。《大雅&#8226;假乐》云：“显显令德。”说文云：“昭，日明也。”《大雅&#8226;云汉》云：“昭回于天。”皓者，亦日光也。颎，火光也。《小雅&#8226;无将大车》云：“不出于颎。”○注“《诗》曰”至“烈光”。○释曰：云“学有缉熙于光明”者，《周颂&#8226;敬之》文。又曰“休有烈光”，《周颂&#8226;载见》文。<br/>　　劼、巩、坚、笃、掔、虔、胶，固也。（劼、虔皆见《诗》、《书》。《易》曰：“巩用黄牛之革，固志也。”掔然亦牢固之意。○劼，苦黠切。掔音牵。）<br/>　　[疏]“劼巩”至“固也”。○释曰：皆牢固也。劼者，确固也。巩者，《说文》云：“以革有所束也。”坚者，刚強之固也。《论语》云：“不曰坚乎，磨而不磷。”笃者，厚也。物厚者牢固。掔者，掔亦牢固之意。虔者，恭之固也。胶者，所以固物。《小雅&#8226;隰桑》云：“德音孔胶。”○注“劼虔”至“志也”。○释曰：云“劼、虔皆见《诗》、《书》”者，《酒诰》云：“劼毖殷献臣。”《大雅&#8226;韩弈》云：“虔共尔位。”云“《易》曰：巩用黄牛之革，固志也”者，案《革卦》云：“初九：巩用黄牛之革。”《遯卦&#8226;六二&#8226;象》曰：“执用黄牛，固志也。”文与此异。然则郭云“固志”者，所以释《革卦》之“巩”，非谓《遯》之“固志”。<br/>　　畴、孰，谁也。（《易》曰：“畴离祉。”○畴，直留切。）<br/>　　[疏]“畴、孰，谁也”。○释曰：皆谓语辞，不为义也。又犹言谁人也。《论语》云：“君孰与不足。”《陈风&#8226;墓门》云：“谁昔然矣。”○注“《易》曰：畴离祉”。○释曰：《否卦&#8226;九四》爻辞也。<br/>　　暀暀、皇皇、藐藐、穆穆、休、嘉、珍、褘、懿、铄，美也。（自“穆穆”已上皆美盛之貌。其馀常语。○暀音旺。藐音邈。褘音衣。）<br/>　　[疏]“暀暀”至“美也”。○释曰：皆谓美盛也。少仪云：“祭祀之美，齐齐皇皇。”郑玄云：“皇皇读如归往之往。”彼言皇皇，则此暀暀也。《少仪》又云：“言语之美，穆穆皇皇。”《曲礼》云：“天子穆穆，诸侯皇皇。”郑注皆云：“行容止之貌”。然则皇皇、穆穆者，皆言语容止之美盛也。《大雅&#8226;崧高》云：“既成藐藐。”毛传云：“藐藐，美貌。”休者，《大禹谟》云：“戒之用休。”又曰：“嘉乃丕绩。”《儒行》云：“席上之珍以待聘。”褘者，叹美也。懿者，《周颂&#8226;时迈》云：“我求懿德。”铄者，《周颂&#8226;酌》篇：“於铄王师。”是皆谓美之常语尔。<br/>　　谐、辑、协，和也。（《书》曰：“八音克谐。”《左传》曰：“百姓辑睦。”）关关、噰噰，音声和也。（皆鸟鸣相和。）勰、燮，和也。（《书》曰：“燮友柔克。”○辑，集。噰，於恭反。勰音协。）<br/>　　[疏]“谐辑”至“和也”。○释曰：皆谓和同。协者，《说文》云：“众之同和也。”关关、噰噰者，皆鸟鸣音声相和也。《周南&#8226;关雎》云：“关关雎鸠。”《邶风&#8226;匏有苦叶》云：“噰噰鸣雁。”勰即古文协字。○注“《书》曰”至“柔克”。○释曰：云“《书》曰：八音克谐”，《虞书&#8226;舜典》文。云“《左传》曰：百姓辑睦”者，案僖十五年及成十六年皆云：“群臣辑睦。”其是乎！云“《书》曰：燮友柔克”者，《周书&#8226;洪范》文<br/>　　从、申、神、加、弼、崇，重也。（随从、弼辅、增崇，皆所以为重叠。神所未详。○重，直龙切。）<br/>　　[疏]“从申”至“重也”。○释曰：随从、申重、加弼、弼辅、崇充，皆所以为重叠也。《大雅&#8226;凫鷖》云：“福禄来崇。”<br/>　　觳、悉、卒、泯、忽、灭、罄、空、毕、罄、歼、拔、殄，尽也。（觳，今直语耳。忽然，尽貌。今江东呼厌极为罄。馀皆见《诗》。○觳音学。罄，苦计切。歼音尖。）<br/>　　[疏]“觳今”至“见《诗》”。○释曰：此皆谓终尽。觳，今直语耳。忽然，尽貌。《左传》曰：“皋陶庭坚不祀忽诸。”云“今江东呼厌极为罄”者，以时验而言也。《说文》云：“器中尽也。”云“馀皆见《诗》”者，悉者，《说文》云：“详尽也。”卒者，终尽也。《卫风&#8226;日月》云：“畜我不卒。”泯者，灭尽也。《大雅&#8226;桑柔》云：“靡国不泯。”灭，绝尽也。《小雅&#8226;正月》云：“宁或灭之。”罄者，《说文》云：“器中空也。”《小雅&#8226;蓼莪》云：“瓶之罄矣。”空者，《小雅&#8226;大东》云：“杼柚其空。”毕者，《小雅&#8226;无羊》云：“毕来既升。”歼者，舍人曰：“众之尽也。”《秦风&#8226;黄鸟》云：“歼我良人。”拔者，搴除使尽也。殄者，《诗》云：“邦国殄瘁。”<br/>　　苞、芜、茂，丰也。（苞丛、繁芜，皆丰盛。）<br/>　　[疏]“苞、芜、茂，丰也”。○释曰：皆丰盛也。苞者，草木丛生也。《禹贡》云：“草木渐苞。”芜者，繁芜也。《洪范》云：“庶草蕃庑。”芜、庑音义同。茂者，茂盛也。《小雅&#8226;天保》云：“如松柏之茂。”<br/>　　揫、敛、屈、收、戢、蒐、裒、鸠、楼，聚也。（《礼记》曰：“秋之言揫，揫，敛也。”春猎为蒐，蒐者，以其聚人众也。《诗》曰：“屈此群丑”，“原隰裒矣”。《左传》曰：“以鸠其民。”楼犹今言拘楼，聚也。○揫，子由切。蒐音搜。）<br/>　　[疏]“揫敛”至“聚也”。○释曰：皆会聚也。敛者，率聚也。《礼记&#8226;大学》曰：“百乘之家，不畜聚敛之臣。”收者，《周颂&#8226;维天之命》云：“我其收之。”戢者，藏聚也。《周颂&#8226;时迈》云：“载戢干戈。”馀皆见注。○注“《礼记》”至“聚也”。○释曰：云“礼记曰：秋之言揫，揫，敛也”者，《乡饮酒义》文。云“春猎为蒐，蒐者，以其聚人众也”，“春猎为蒐”，《释天》文也。云“《诗》曰：屈此群丑”者，《鲁颂&#8226;泮水》文。云“原隰裒矣”者，《小雅&#8226;常棣》文。云“《左传》曰：以鸠其民”者，隐八年文。云“楼犹今言拘楼，聚也”者，以时验而言也。<br/>　　肃、齐、遄、速、亟、屡、数、迅，疾也。（《诗》曰：“仲山甫徂齐。”○遄音船。亟，欺冀切。数音朔。）<br/>　　[疏]“肃齐”至“疾也”。○释曰：皆谓急疾也。肃者，《召南&#8226;小星》云：“肃肃宵征。”毛传云：“肃肃，疾貌。”齐者，壮疾也。遄者，《邶风&#8226;泉水》云：“遄臻于卫。”速者，《论语》云：“无欲速。”亟者（欺冀切），《论语》曰：“好从事而亟失时。”一云亟（居力切）。《大雅&#8226;灵台》云：“匪亟其欲。”屡者，《小雅&#8226;巧言》云：“君子屡盟。”数者，《祭义》云：“祭不欲数。”迅者，疾走也。《论语》云：“迅雷风烈必变。”○注“《诗》曰：仲山甫徂齐”。○释曰：《大雅&#8226;烝民》文。<br/>　　寁、骏、肃、亟、遄，速也。（《诗》曰：“不寁故也。”骏犹迅速，亦疾也。○寁音昝。亟，居力切。）<br/>　　[疏]“寁骏”至“速也”。○释曰：速亦疾也。肃、亟、遄，转相训耳。骏者，犹迅也。《礼记&#8226;大传》云：“逡奔走。”骏、逡音义同。郑注云：“疾奔走，言劝事也。”○注“诗曰：不寁故也”。○释曰：《郑风&#8226;遵大路》文。<br/>　　壑、阬阬、滕、徵、隍、漮，虚也。（壑，谿壑也。阬阬，谓阬堑也。隍，城池无水者。《方言》云：“漮之言空也。”皆谓丘墟耳。滕，徵未详。○阬音坑。漮音康。）<br/>　　[疏]“壑阬”至“虚也”。○释曰：皆谓空虚也。壑者，谿壑也。《大雅&#8226;韩弈》云：“实墉实壑。”阬阬者，坎陷之虚也。但重言耳。隍者，城池无水者。《易》曰：“城复于隍。”漮者，注引《方言》云：“康之言空也。”彼注云：“漮窘，空貌。”亦丘墟之空无。《小雅&#8226;宾之初筵》云：“酌彼康爵。”郑笺云：“康，虚也。”漮、康音义同。<br/>　　黎、庶、烝、多、丑、师、旅，众也。（皆见《诗》。）<br/>　　[疏]“黎庶”至“众也”。○释曰：皆谓众夥也。注云“皆见《诗》”者，《大雅&#8226;云汉》云：“周馀黎民”、《灵台》云“庶民子来”、《烝民》云“天生烝民”、《周颂&#8226;载见》云“思皇多祜”、《大雅&#8226;绵》篇云“戎丑攸行”、《棫朴》云“六师及之”、《小雅&#8226;采芑》云“振旅阗阗”之类是也。<br/>　　洋、观、裒、众、那，多也。（《诗》曰：“薄言观者。”又曰：“受福不那。”洋，溢，亦多貌。）<br/>　　[疏]“洋观”至“多也”。○释曰：皆谓重多也。洋者，洋溢，亦多貌。《鲁颂&#8226;閟宫》云：“万舞洋洋。”裒者，聚之多也。《易》曰：“君子以裒多益寡。”众者，《周颂&#8226;臣工》云：“命我众人。”○注“诗曰”至“不那”。○释曰“《诗》曰：薄言观者”，《小雅&#8226;采绿》文。“又曰：受福不那”者，《桑扈》文。<br/>　　流、差、柬，择也。（皆选择。见《诗》。○差音乂。柬音简。）<br/>　　[疏]“流、差、柬，择也”。○释曰：皆选择也。《周南&#8226;关雎》云：“左右流之。”《小雅&#8226;吉日》云：“既差我马。”《邶风》云：“简兮简兮。”皆是也。简、柬音义同。<br/>　　战、慄、震、惊、戁、竦、恐、慴，惧也。（《诗》曰：“不戁不竦。”慴即慑也。○慄音栗。戁，女板切。恐，丘勇切。慴，之涉切。）<br/>　　[疏]“战慄”至“惧也”。○释曰：皆惶怖也。《论语》曰：“使民战栗。”《诗&#8226;秦风&#8226;黄鸟》云：“惴惴其慄。”《易》曰：“震来虩虩。”又曰：“惊远而惧迩也。”《诗》云：“不戁不竦。”《月令》曰：“国时有恐。”《乐记》曰：“柔气不慑。”是皆惧也。慴即慑也。○注“《诗》曰：不戁不竦”。○释曰：《商颂&#8226;长发》文也。<br/>　　痡、瘏、虺颓、玄黄、劬劳、咎、顇、瘽、瘉、鳏、戮、癙、瘸、&lt;疒里&gt;、痒、疷、疵、闵、逐、疚、痗、瘥、痱、&lt;疒亶&gt;、瘵、瘼、癠，病也。（虺颓、玄黄，皆人病之通名。而说者便谓之马疾，失其义也。《诗》曰：“生我劬劳。”《书》曰：“智藏鳏在。”相戮辱，亦可耻病也。今江东呼病曰瘵，东齐曰瘼。《礼记》曰：“亲，色容不盛。”戮逐未详，皆见《诗》。○痡，普胡切。瘏，音徒。虺音灰。顇音悴。瘽音勤。瘉音俞。癙音鼠。瘸，力专反。&lt;疒里&gt;音里。痒音羊。瘥，徂何切。痱音肥。&lt;疒亶&gt;音亶。瘵音债。癠，徂细切。）<br/>　　[疏]“痡瘏”至“病也”。○释曰：疾甚曰病。此皆病之通名耳。孙炎曰：“痡，人疲不能行之病。”瘏，马疲不能进之病。虺颓，马罢不能升高之病。玄黄，马更黄色之病。”然则虺颓者病之状，玄黄者病之变色。郭云：“皆人病之通名。”而说者便谓之马病，失其义也。”盖指孙炎不能弘通，故云失其义也。咎者，罪病也。顇者，《小雅&#8226;雨无正》云：“维躬是瘁。”顇、瘁音义同。瘽者，劳苦之病也。瘉者，《小雅&#8226;角弓》云：“交相为瘉。”戮者相戮辱，亦可耻病也。癙及痒者，《小雅&#8226;正月》云：“癙忧以痒。”《舍人》云：“癙、瘸、&lt;疒里&gt;、痒皆心忧惫之病也。”孙炎云：“癙者，畏之病也。”者，《小雅&#8226;正月》云：“悠悠我里。”、里音义同。疷者，孙炎云：“滞之病也。”《小雅&#8226;白华》云：“俾我疷兮。”疵者，瑕衅小病也。闵者，《豳风&#8226;鸱鸮》云：“鬻子之闵斯。”逐者，《卫风&#8226;考槃》云：“硕人之轴。”郑笺云：“轴，病也。”轴与逐盖今古字。郭氏未详。疚者，《小雅&#8226;采薇》云：“忧心孔疚。”痗者，《小雅&#8226;十月》云：“亦孔之痗。”瘥者，《节南山》云：“天方荐瘥。”痱者，《四月》云：“百卉具腓。”痱、腓音义同。者，《大雅&#8226;板》篇云：“下民卒。”瘵者，《大雅&#8226;瞻卬》云：“士民其瘵。”瘼者，《大雅&#8226;桑柔》云：“瘼此下民。”馀皆见注。○注“《诗》曰”至“见《诗》”。○释曰：云“生我劬劳”者，《小雅&#8226;蓼莪》文。云“《书》曰：智藏鳏在”者，《周书&#8226;召诰》文。云“今江东呼病曰瘵”者，以时验而言。云“东齐曰瘼”者，《方言》文。云“《礼记》曰：亲，色容不盛”者，《玉藻》文。<br/>　　恙、写、悝、盱、繇、惨、恤、罹，忧也。（今人云无恙谓无忧也。写，有忧者，思散写也。《诗》曰：“悠悠我悝”，“云何盱矣”。繇役亦为忧愁也。○悝音里。盱音吁。繇音遥。）<br/>　　[疏]“恙写”至“忧也”。○释曰：皆言忧愁也。恙者，《聘礼》云：“公问君，宾对公再拜。”郑注云：“拜其无恙。”郭云：“今人云无恙谓无忧也。写者有忧者，思散写也。”《小雅&#8226;车荦》云：“我心写兮。”繇者，繇役亦为忧愁。惨者，心忧也。恤者，《小雅&#8226;祈父》云：“胡转予于恤。”罹者，《王风&#8226;兔爰》云：“逢此百罹。”○注“诗曰”至“盱矣”。○释曰：云“《诗》曰：悠悠我悝”者，《小雅&#8226;十月》文。“云何盱矣”者，《卷耳》及《都人士》文也。<br/>　　伦、勩、邛、敕、勤、愉、庸、瘅，劳也。（《诗》曰：“莫知我勩。”维王之邛”，“哀我瘅人”。《国语》曰：“无功庸者。”伦理事务以相约敕亦为劳。劳苦者多惰。愉今字或作窳，同。○勩，与世切。劳，力报切。）<br/>　　[疏]“伦勩”至“劳也”。○释曰：皆谓劳苦也。伦者，理也，理治事务者必劳。勩者，《广雅》云：“苦也。”孙炎曰：“习事之劳也。”敕者，相约敕也，亦为劳苦。勤者，劳力也。《梓材》云：“既勤垣墉。”愉者，懒也。郭云：“劳苦者多惰。”愉今字或作窳，同。庸者，民功曰庸。瘅者，《说文》云：“劳病也。”○注“《诗》曰”至“庸者”。○释曰：云“《诗》曰：莫知我勩”者，《小雅&#8226;雨无正》文。云“维王之邛”者，《巧言》文。云“哀我惮人”者，《大东》文。云“《国语》曰：无功庸”者，案《晋语》：“韩献子老，使公族穆子受事於朝，辞曰：‘厉公之乱，无忌备公族不能使。臣闻之曰：无功庸者，不敢居高位。今无忌智不能匡居，使至於难，仁不能救，勇不能死，敢辱君朝以忝韩宗？请退也。’固辞不立。悼公闻之，曰：‘难，虽不能死，而能让，不可不赏。’使掌公族大夫。”是其事也。<br/>　　劳、来、强、事、谓、翦、篲，勤也。（《诗》曰：“职劳不来。”自勉强者，亦勤力者。由事事，故为勤也。《诗》曰：“迨其谓之。”翦、篲未详。○来音赉。强，其丈切。）<br/>　　[疏]“劳来”至“勤也”。○释曰：皆谓勤劳也。劳、来者，以其有勤劳也。自勉强者，亦为勤。由能事事有功者，亦为勤。○注“诗曰”至“谓之”。○释曰：云“职劳不来”者，《小雅&#8226;大东》文。人以不被劳来者为不见勤，故《采薇》叙曰：“秋大杜以勤之。”即是劳来也。云“迨其谓之”者，《召南&#8226;摽有梅》文也。<br/>　　悠、伤、忧，思也。（皆感思也。○思，司嗣切。）<br/>　　[疏]“悠、伤、忧，思也”。○释曰：皆感思也。悠者，《秦风&#8226;渭阳》云：“悠悠我思。”伤者，《周南&#8226;卷耳》云：“维以不永伤。”忧者，愁思也。<br/>　　怀、惟、虑、原、念、惄，思也。（《诗》曰：“惄如调饥。”○惄音溺。）<br/>　　[疏]“怀惟”至“思也”。○释曰：皆思念也。《方言》云：“郁悠、怀、惄、惟、虑、原、念、靖、慎，思也。晋宋卫鲁之间谓之郁悠。惟，凡思也。虑，谋思也。原，欲思也。念，常思也。东齐海岱之间曰靖，秦晋或曰慎。凡思之貌亦曰慎，或曰惄。”舍人曰：“惄，志而不得之思也。”○注“《诗》曰：惄如调饥”。○释曰：《周南&#8226;汝坟》文。<br/>　　禄、祉、履、戬、祓、禧、禠、祜，福也。（《诗》曰：“福履绥之”，“俾尔戬榖”，“祓禄康矣”。禠、禧，《书传》不见，其义未详。○戬，子浅切。祓音废。禠音斯。）<br/>　　[疏]“禄祉”至“福也”。○释曰：皆福枯也。福禄对文则小异，散则禄亦福也。《商颂&#8226;玄鸟》云：“百禄是何。”郑笺谓当担负天之多福。祉者，繁多之福也。《周颂&#8226;烈文》云：“锡尔祉福。”祜者，《小雅&#8226;信南山》云：“受天之祜。”○注“诗曰”至“康矣”。○释曰：云“《诗》曰：福履绥之”者，《周南&#8226;樛木》文云“俾尔戬榖”者，《小雅&#8226;天保》文。云“祓禄康矣”者，《大雅&#8226;卷阿》文。<br/>　　禋、祀、祠、蒸、尝、禴，祭也。（《书》曰：“禋于六宗。”馀者皆以为四时祭名也。○禴音药。）<br/>　　[疏]“禋祀”至“祭也”。○释曰：皆祭之别名。祭，际也，人神交际。《说文》云：“从示、从又、从肉。又，手也。以手持肉。示，神所以祭也。”禋者，《说文》云：“絜祀也。”祀者，《说文》云：“祭无已也。”馀者四时祭名，疏具《释天》。○注“《书》曰：禋于六宗”。○释曰：《虞书&#8226;舜典》文。孔安国云：“精意以享谓之禋。”宗，尊也。所尊祭者，其祀有六，谓四时也，寒暑也，日也，月也，星也，水旱也。<br/>　　俨、恪、祗、翼、諲、恭、钦、寅、熯，敬也。（俨然，敬貌。《书》曰：“夙夜惟寅。”《诗》曰：“我孔熯矣。”諲未详。○恪，虚各切。諲音因。熯，而善切。）<br/>　　[疏]“俨恪”至“敬也”。○释曰：皆谓谨敬也。俨者，郭云：“俨然，敬貌。”《论语》云：“俨然人望而畏之。”恪者，心敬也。《周书&#8226;微子之命》云：“恪慎克孝。”祗者，《虞书&#8226;大禹谟》云：“祗承于帝。”翼者，小心之敬也。云恭者，敬貌也。《大雅&#8226;桑柔》云：“温温恭人。”钦者，《尧典》云：“钦若昊天。”○注“书曰”至“熯矣”。○释曰：云“《书》曰：夙夜惟寅”者，《虞书&#8226;舜典》文。云“《诗》曰：我孔熯矣”者，《小雅&#8226;楚茨》文。<br/>　　朝、旦、夙、晨、晙，早也。（晙亦明也。○晙音俊。）<br/>　　[疏]“朝旦”至“早也”。○释曰：早者，《说文》云：“晨也。从日在甲上，十，古文甲字。”今即以不晚为早。朝者，《鄘风&#8226;蝃蝀》云：“崇朝其雨。”毛传云：“崇，终也。从旦至食时为终朝。”旦者，《说文》云：“明也。从日在一上，一，地也。”《陈风&#8226;东门之枌》云：“榖旦于差。”夙者，《齐风&#8226;东方未明》云：“不夙则莫。”晨者，《说文》云：“晨，昧爽也。”《东方未明》云：“不能晨夜。”晙亦明之早也。<br/>　　、竢、替、戾、厎、止、徯，待也。（《书》曰：“徯我后。”今河北人语亦然。替、戾、厎者，皆止也。止亦相待。○音须。竢音士。厎音止。徯，胡礼切。）<br/>　　[疏]“竢”至“待也”。○释曰：皆相待也。者，《邶风&#8226;匏有苦叶》云：“卬须我友。”竢者，《齐风&#8226;著》篇云：“俟我于著乎而。”、须、竢、俟音义同。替、戾、厎者，郭云：“皆止也。止亦相待。”○注“《书》曰：徯我后”。○释曰：《商书&#8226;太甲》文。<br/>　　噊、幾、烖、殆，危也。（幾犹殆也。噊、烖未详。○噊音聿。烖音哉。）<br/>　　[疏]“噊幾”至“危也”。○释曰：皆危险也。《说文》云：“危，在高而惧。”幾者，幾犹殆也。《周书&#8226;顾命》云：“无以钊冒贡于非幾。”殆者，《小雅&#8226;节南山》云：“无小人殆。”<br/>　　凱，汽也。（谓相摩近。○凱音祈。汽音盖。）<br/>　　[疏]“凱，汽也”。○释曰：《说文》云：剀，摩也。郭读凯为剀，云：“谓相摩近。”孙炎云：“汽，近也。”《大雅&#8226;民劳》云：“汽可小康。”郑笺云：“汽，幾也。”反覆相训，故汽得为幾也。昭二十年《左传》亦引此《诗》。杜预云：“汽，期也。”然则期字虽别，皆是近义，言其近当如此。《史记》称汉高祖欲废大子，周昌曰：“臣口不能言，然臣期知其不可。陛下虽废大子，臣期不奉诏。”言期者，意亦与此同也。<br/>　　治、肆、古，故也。（治未详。肆、古见《诗》、《书》。）<br/>　　[疏]“治、肆、古，故也”。○释曰：肆之为故，语更端辞也。《商书&#8226;汤诰》曰：“肆台小子。”古之为故，谓旧故也。《周颂&#8226;良耜》云：“续古之人。”<br/>　　肆、故，今也。（肆既为故，又为今。今亦为故，故亦为今。此义相反而兼通者，事例在下，而皆见《诗》。）<br/>　　[疏]“肆、故，今也”。○释曰：《诗&#8226;大雅&#8226;绵》篇云：“肆不殄厥愠。”毛传云：“肆，故今也。”即以肆之一字为故今，因上起下之语。郭氏字别为义，云：“肆既为故，又为今。今亦为故，故亦为今。此义相反而兼通者，事例在下。”在下者，谓在下文“徂、在，存也”注。<br/>　　惇、亶、祜、笃、掔、仍、肶、埤、竺、腹，厚也。（频仍、埤益、肶辅，皆重厚。掔然，厚貌。馀皆见《诗》、《书》。○肶音毗。埤音椑。竺音笃。）<br/>　　[疏]“惇亶”至“厚也”。○释曰：皆重厚也。惇者，《周书&#8226;武成》云：“惇信明义。”亶者，诚之厚也。《大雅&#8226;桑柔》云：“逢天僤怒。”《小雅&#8226;天保》云：“俾尔单厚。”《周颂&#8226;昊天有成命》云：“单厥心。”皆训厚也。亶、僤、单音义同。祜者，福厚也。笃者，《周颂&#8226;维天之命》云：“曾孙笃之。”掔然，厚貌。频仍、埤益、肶辅，皆重厚。《释天》云：“仍饥为荐。”《邶风北门》云：“政事一埤益我。”《小雅&#8226;节南山》云：“天子是毗。”又《采菽》云：“福禄蓖之。”肶、毗、蓖音义同。腹者，《小雅&#8226;蓼莪》云：“出入腹我。”《月令》云：“水泽腹坚。”<br/>　　载、谟、食、诈，伪也。（载者，言而不信。谟者，谋而不忠。《书》曰：“朕不食言。”）<br/>　　[疏]“载谟”至“伪也”。○释曰：皆虚伪也。郭云“载者，言而不信。谟者，谋而不忠”者，以载诂为言，谟为谋，今又为伪，故以为言而不信，谋而不忠，不信不忠，则是伪也。食者，孙炎曰：“食言之伪也。”哀二十五年《左传》云：“孟武伯恶郭重曰：‘何肥也？’公曰：‘是食言多矣。能无肥乎？’”然则言而不行，如食之消尽後终不行，前言则伪，故通谓伪言为食言。故此训食为伪也。诈者，《方言》云：“胶、谲，诈也。凉州西南之间曰胶，自关而东西或曰谲，或曰胶。诈，通语也。○注“书曰：朕不食言”。○释曰：《商书&#8226;汤诰》文。<br/>　　话、猷、载、行、讹，言也。（《诗》曰：“慎尔出话。”猷者，道，道亦言也。《周礼》曰：“作盟诅之载。”今江东通谓语为行。世以妖言为讹。）<br/>　　[疏]“话猷”至“言也”。○释曰：皆谓言辞也。话者，善言也。孙炎曰：“善人之言也。”猷者，道也，道亦言也。载者，载於简策之言也。郭云：“今江东通谓语为行世。以妖言为讹。”○注“《诗》曰”至“之载”。○释曰：云“《诗》曰：慎尔出话”者，《大雅&#8226;抑》篇文。云“《周礼》曰：作盟诅之载”者，《春官&#8226;诅祝职》文也。<br/>　　遘、逢，遇也。（谓相遭遇。）遘、逢、遇，逆也。（转复为相触逆。）遘、逢、遇、逆，见也。（行而相值，即见。○遘音构。逆音悟。）<br/>　　[疏]“遘逢”至“见也”。○释曰：皆谓相遭遇、触逆而相见也。《召南&#8226;草虫》云：“亦既遘止。”《周书&#8226;洪范》云：“子孙其逢吉。”《郑风&#8226;野有蔓草》云：“邂逅相遇。”转复相训三者又为相触逆。遘、逢、遇、逆四者，皆行而相值之名。行而相值即见也，故又为见。<br/>　　显、昭、觐、钊、觌，见也。（显、昭，明见也。《逸书》曰：“钊我周王。”○钊，之遥切。）<br/>　　[疏]“显昭”至“见也”。○释曰：显、昭，明见也。《周颂&#8226;敬之》云：“天维显思。”又《时迈》云：“昭明有周。”觐、钊、觌也，皆下见上者。《曲礼》云：“天子当依而立，诸侯北面而见天子曰觐。”《郊特牲》云：“不敢私觌。”○注“《逸书》曰：钊我周王”。○释曰：不在今《尚书》之内，故曰逸。<br/>　　监、瞻、临、涖、覜、相，视也。（皆谓察视也。○监音鉴。涖音利，覜音跳。）<br/>　　[疏]“监瞻”至“视也”。○释曰：皆谓察视也。《小雅&#8226;节南山》云：“何用不监。”又曰：“民具尔瞻。”《大雅&#8226;大明》云：“上帝临女。”《文王&#8226;世子》云：“成王幼不能涖阼。”覜者，《考工记》云：“瑑圭璋八寸，璧琮八寸，以覜聘。”郑注云：“覜，视也。聘，问也。众来曰覜，特来曰聘。”相者，《小雅&#8226;小弁》云：“相彼投兔。”<br/>　　鞠、讻、溢，盈也。（《诗》曰：“降此鞠讻”。）<br/>　　[疏]“鞠、讻、溢，盈也”。○释曰：皆谓盈多。讻讼、满溢，皆盈多也。○注“《诗》曰：降此鞠讻”。○释曰：《小雅&#8226;节南山》文。毛传云：“鞠，盈。讻，讼也。”郑笺云：“盈犹多也。”以盈者必多，故郑转云盈犹多也。<br/>　　孔、魄、哉、延、虚、无、之、言，间也。（孔穴、延、魄、虚、无皆有间隙。馀未详。）<br/>　　[疏]“孔魄”至“间也”。○释曰：间谓间隙也。孔者，孔穴。《小雅&#8226;角弓》云：“如酌孔取。”魄者，形也，谓月之无光之处名魄也。《康诰》云：“惟三月哉生魄。”延者，今墓道也。虚、无者，空无所有也。是皆有间隙也。<br/>　　瘗、幽、隐、匿、蔽、窜，微也。（微谓逃藏也。《左传》曰：“其徒微之。”是也。○瘗，於计切。匿，女力切。）<br/>　　[疏]“瘗幽”至“微也”。○释曰：微谓逃藏也。瘗者，埋藏之微也。幽者，深微也。隐者，潜隐而微也。匿者，舍人曰：“藏之微也。”蔽者，覆障使微也。窜者，行之微也。是皆微昧不显扬也。○注“《左传》”至“是也”。○释曰：案昭十七年传云：楚白公胜作乱，杀子西、子期，叶公子高至，“遇箴尹因帅其属将与白公，子高曰：‘微二子者，楚不国矣。弃德从贼，其可保乎？’乃从叶公。使与国人以攻白公。白公奔山而缢，其徒微之。”是也。<br/>　　讫、徽、妥、怀、安、按、替、戾、底、废、尼、定、曷、遏，止也。（妥者，坐也。怀者，至也。按，抑，按也。替、废皆止住也。戾、底义见《诗》。《国语》曰：“戾久将底。”《孟子》曰：“行或尼之。”今以逆相止为遏。徽未详。○妥，他果切。遏，乌曷切。）<br/>　　[疏]“讫徽”至“止也”。○释曰：皆谓止住也。讫者，终止也。妥者，坐止也。怀，至止也。安，休止也。按、抑、替、废、皆止住也。《大雅》云：“以按徂旅。”《小雅》云：“勿替引之。”定者，静止也。曷者，俗以抑止为曷。今以逆相止为遏。馀皆见注。○注“戾底”至“尼之”。○释曰：云“戾、底义见《诗》”者，《小雅&#8226;采菽》云：“亦是戾矣。”底者，在物之下，是亦止也。凡注言见《诗》，今《毛诗》无者，盖在齐、鲁、韩《诗》也。云“《国语》曰：戾久将底”也，案《晋语》云：“文公在翟十二年，狐偃曰：“日吾来此也，非以翟为荣，可以成事也。吾曰奔而易达，困而有资，休以择利，可以戾也。今戾久矣，戾久将底，底著滞淫，谁能兴之？盍速行乎！”是其事也。云“《孟子》曰：行或尼之”者，案《孟子》：“鲁平公将见孟子，嬖人臧仓止之。乐正子见孟子，曰：‘克告於君，君为来见也，嬖人有臧仓沮君，君是以不来也。’曰：‘行或使之，止或尼之，行止非人所能也。吾之不遇鲁侯，天也。臧氏之子焉能使予不遇哉？’”是其事也。此云“行或尼之”者，所见本异，或传写误。<br/>　　豫、射，厌也。（《诗》曰：“服之无斁。”豫未详。○射音亦。）<br/>　　[疏]“豫、射，厌也”。○释曰：谓厌倦也云。○注“《诗》曰：服之无斁”。○释曰：“诗曰”者，《周南&#8226;葛覃》文也。<br/>　　烈、绩，业也。（谓功业也。）<br/>　　[疏]“烈、绩，业也”。○释曰：谓功业也。烈者，《周颂&#8226;执竞》云：“无竞维烈。”绩者，《大雅&#8226;文王有声》云：“维禹之绩。”<br/>　　绩、勋，功也。（谓功劳也。）<br/>　　[疏]“绩、勋，功也”。○释曰：谓功劳也。绩者，《虞书&#8226;大禹谟》云：“嘉乃丕绩。”勋者，案《周礼&#8226;司勋职》云：“王功曰勋。”郑注云：“辅成王业若周公。”<br/>　　功、绩、质、登、平、明、考、就，成也。（功绩皆有成。《诗》曰：“质尔民人。”《礼记》曰：“年谷不登。”《榖梁传》曰：“平者成也。”事有分明，亦成济也。）<br/>　　[疏]“功绩”至“成也”。○释曰：皆谓成济也。勋、功、绩、业皆有成也。事有分明亦成济也。《舜典》云：“三载考绩。”《周颂&#8226;敬之》云：“日就月将。”皆言成功也。○注“《诗》曰”至“成也”。○释曰：云“《诗》曰：质尔民人”者，《大雅&#8226;抑》篇文。云“《礼记》曰：年谷不登”者，下《曲礼》文。云“《榖梁传》曰：平者成也”者，宣十五年文也。<br/>　　梏、梗、较、颋、庭、道，直也。（梏、梗、较、頲、皆正直也。《诗》曰：“既庭且硕。”颋道无所屈。○梏音谷。较音角。颋，他顶切。）<br/>　　[疏]“梏梗”至“直也”。○释曰：梏、梗、较、颋皆正直也。庭，条直也。道者，颋道无所屈。○注“诗曰：既庭且硕”。○释曰：《小雅&#8226;大田》文。<br/>　　密、康，静也。（皆安静也。）<br/>　　[疏]“密、康，静也”。○释曰：皆安静也。《周颂&#8226;昊天有成命》：“夙夜基命宥密。”《大雅&#8226;生民》云：“不康禋祀。”<br/>　　豫、宁、绥、康、柔，安也。（皆见《诗》、《书》。）<br/>　　[疏]“豫宁”至“安也”。○释曰：皆安乐也。《大雅&#8226;板田》云：“不敢戏豫。”《虞书&#8226;大禹谟》云：“万邦咸宁。”《商书&#8226;大甲》云：“抚绥万邦。”《大雅&#8226;民劳》云：“汔可小康。”《虞书&#8226;舜典》云：“柔远能迩。”<br/>　　平、均、夷、弟，易也。（皆谓易直。）<br/>　　[疏]“平均”至“易也”。○释曰：易者不难也。和平、均一皆易直也。《周颂&#8226;天作》云：“岐有夷之行。”《大雅&#8226;泂酌》云：“岂弟君子。”<br/>　　矢，弛也。（弛，放）弛，易也。（相延易。○矢、弛并音尸纸切。）<br/>　　[疏]“矢弛”至“易也”。○释曰：郭云：“弛，放也。”以弓释弦曰弛，故云“弛，放”。《礼记&#8226;杂记》云：“一张一弛。”弛又为易，为相延易也。<br/>　　希、寡、鲜，罕也。（罕亦希也。）鲜，寡也。（谓少。○鲜。息浅切。）<br/>　　[疏]“希寡”至“寡也”。○释曰：皆简少之称也。《论语》云：“希不失矣。”《易&#8226;说卦》云：“巽为寡发。”《大雅&#8226;篇》云：“鲜不为则。”郭云：“罕亦希也。”《郑风&#8226;大叔于田》云：“叔发罕忌。”鲜又为寡。转互相训，皆谓希少尔。<br/>　　酬、酢、侑，报也。（此通谓相报答，不主于饮酒。○酢音昨。）<br/>　　[疏]“酬、酢、侑，报也”。○释曰：皆相报答也。郭云“此通谓相报答，不主于饮酒”者，以饮酒之礼，主人酌酒于宾曰献；宾既卒爵，洗而酌主人曰酢；主人既卒酢爵，又酌自饮，卒爵，复酌进宾曰酬。故说者以酬、酢主谓饮酒相报答。郭以《易&#8226;系辞》云“可与酬酢”，谓应对万物也。《小雅&#8226;楚茨》云：“万寿攸酢。”是神报主人也。故云“不主於饮酒”。侑者，案《公食大夫礼》宾三饭之後，云“公受宰夫束帛以侑”。注云：“束帛，十端帛也。侑犹劝也。主国君以为食宾殷勤之意，未至，复发币以劝之，欲其深安宾也。”是侑者，主人所以报宾也。<br/>　　毗刘，暴乐也。（谓树木叶缺落，荫疏爆乐，见《诗》。○暴音剥。乐音洛。）<br/>　　[疏]“毗刘，暴乐也”。○释曰：舍人曰：“毗刘，爆乐之意也。木枝叶稀疏不均，为爆乐。”郭云“谓树叶缺落，荫疏爆乐，见《诗》”者，《大雅&#8226;桑柔》云：“捋采其刘。”毛传云：“刘，爆烁而希也。”是矣。<br/>　　覭髳，茀离也。（谓草木之丛茸翳薈也。茀离即弥离，弥离犹蒙茏耳。孙叔然字别为义，失矣。○覭音陌。髳音蒙。）<br/>　　[疏]“覭髳，茀离也”。○释曰：郭云：“谓草木之丛茸翳薈也。茀离即弥离，弥离犹蒙茏耳。孙叔然字别为义，失矣。”郭以时验而为此解。孙氏每字各别为义，故云失矣。<br/>　　蛊、謟、贰，疑也。（蛊惑有贰心者，皆疑也。《左传》曰：“天命不謟。○謟音縚）<br/>　　[疏]“蛊、謟、贰，疑也”。○释曰：皆谓疑惑也。○注“蛊惑”至“不謟”。○释曰：云“蛊惑有贰心者皆疑也”者，案昭元年《左传》：晋赵孟问於医和曰：“何谓蛊？”对曰：“淫溺惑乱之所生也。於文，皿虫为蛊，榖之飞亦为蛊。在《周易》，女惑男、风落山谓之蛊。”是蛊惑也。贰者，心疑不一也。《大雅&#8226;大明》云：“无贰尔心。”毛传云：“无敢怀贰心也。”云“《左传》曰：天命不謟”者，哀十七年叶公子高辞也。<br/>　　桢、翰、仪，榦也。（《诗》曰：“维周之翰。”仪表亦体榦也。）<br/>　　[疏]“桢、翰、仪，榦也”。○释曰：舍人曰：“桢，正也，筑墙所立两木也。”翰所以当墙两边障土者也。《大雅&#8226;生民》云：“维周之桢。”又《崧高》云：“维周之翰。”仪表亦体榦也。<br/>　　弼、棐、辅、比，俌也。（《书》曰：“天威棐忱。”《易》曰：“比，辅也。”俌犹辅也。○棐音匪。比，毗志切。俌音甫。）<br/>　　[疏]“弼、棐、辅、比，俌也”。○释曰：俌犹辅也。弼者，《商书&#8226;说命》云：“梦帝赉子良弼。”棐者，《周书&#8226;康诰》云：“天威棐忱。”辅者，《商书&#8226;汤誓》云：“尔尚辅予一人。”比者，《易&#8226;比卦&#8226;彖》云：“比，辅也。”<br/>　　疆、界、边、卫、圉，垂也。（疆埸、竟界、边旁、营卫、守圉，皆在外垂也。《左传》曰：“聊以固吾圉也。”○圉音语。）<br/>　　[疏]“疆界”至“垂也”。○释曰：谓四垂也。郭云：“疆埸、竟界、边旁、营卫、守圉皆在外垂也。舍人曰：“圉，拒边垂也。”孙炎曰：“圉，国之四垂也。”○注“《左传》曰：聊以固吾圉也”。○释曰：隐十一年郑伯辞也。<br/>　　昌、敌、彊、应、丁，当也。（书曰：“禹拜昌言。”彊者，好与物相当值。）<br/>　　[疏]“昌敌”至“当也”。○释曰：皆相当也。昌者，言当也。敌者，仇匹相当也。文六年《左传》曰：“敌惠敌怨。”彊者，好与物相当值。应者，对当也。《大雅&#8226;下武》云：“应侯顺德。”丁者，《云汉》云：“宁丁我躬。”○注“《书》曰：禹拜昌言”。○释曰：《虞书&#8226;大禹谟》文。<br/>　　浡、肩、摇、动、蠢、迪、俶、厉，作也。（浡然，兴作貌。蠢，动作。《公羊传》曰：“俶甚也。”《榖梁传》曰：“始厉乐矣。”肩见《书》。迪未详。）<br/>　　[疏]“浡肩”至“作也”。○释曰：皆兴作也。浡然，兴作貌。庄公十一年《左传》云：“禹汤罪已，其兴也浡然。”肩者，胜任之作也。摇者，《考工记&#8226;矢人》云：“夹而摇之，以视其丰杀之节”也。动者，《商书&#8226;咸有一德》云：“德惟一，动罔不吉。”蠢者，《乡饮酒义》云：“春之为言蠢也。”俶者，始作也。厉者，《方言》云：“厉、卬，为也。瓯越曰卬，吴曰厉。”为亦作也。○注“《公羊》”至“乐矣”。○释曰：云“《公羊传》曰：俶甚也”者，隐九年云：三月“庚辰，大雨雪。何以书？记异也。何异尔？俶甚也”。云“《榖梁传》曰：矢厉乐矣”者，隐五年云：“九月，考仲子之宫。．．．．．．初献六羽，始僭乐矣。尸子曰：“舞《夏》，自天子至诸侯皆用八佾。初献六羽，始厉乐矣。”<br/>　　兹、斯、咨、呰、已，此也。（呰、已皆方俗异语。○呰音紫。）<br/>　　[疏]“兹斯”至“此也”。○释曰：此者对彼之称，言近在是也。兹者，《虞书&#8226;大禹谟》云：“念兹在兹。”斯者，《召南&#8226;殷其雷》云：“何斯违斯。”咨与兹同。呰、已与此皆音相近，故得为此也。郭云：“呰、已皆方俗异语。”<br/>　　嗟、咨，&lt;镸差&gt;也。（今河北人云&lt;镸差&gt;叹。音兔置。○&lt;镸差&gt;音嗟。）<br/>　　[疏]“嗟、咨，&lt;镸差&gt;也”。○释曰：皆叹也。《周南&#8226;卷耳》云：“嗟我怀人。”《尧典》云：“畴咨，若时登庸。”郭云：“今河北人云&lt;镸差&gt;叹。”<br/>　　闲、狎、串、贯，习也。（串，厌串；贯，贯忕也，今俗语皆然。○串，五患切。贯音惯。）<br/>　　[疏]“闲狎”至“习也”。○释曰：皆便习也。庄二十二年《左传》曰：“赦其不闲於教训。”《曲礼》曰：“贤者狎而敬之。”《大雅&#8226;皇矣》云：“串夷载路。”《齐风&#8226;猗嗟》云：“射则贯兮。”皆是习也。郭云“串，厌串；贯，贯忕也，今俗语皆然”者，当时晋时有此厌串、贯忕之语，故以为证也。<br/>　　曩、尘、伫、淹、留，久也。（尘垢、伫企、淹滞皆稽久。）<br/>　　[疏]“曩尘”至“久也”。○释曰：曩曏、尘垢、伫企、淹滞、留止皆稽久也。通见《诗》、《书》。<br/>　　逮、及、暨，与也。（《公羊传》曰：“会及暨皆与也。”逮亦及也。）<br/>　　[疏]“逮、及、暨，与也”。○释曰：皆相亲与也。○注“《公羊》”至“及也”。○释曰：云“《公羊传》曰：会及暨皆与也”者，隐元年文也。云“逮亦及也”者，《方言》文。<br/>　　骘、假、格、陟、跻、登，升也。（《方言》曰：鲁卫之间曰骘，梁益曰格。《礼记》曰：“天王登遐。”《公羊传》曰：“跻者何？升也。”○骘音质。假音遐。）<br/>　　[疏]“骘假”至“升也”。○释曰：皆谓升上。陟者，《周南&#8226;卷耳》云：“陟彼高冈。”馀见注。○注“《方言》”至“升也”。○释曰：“《方言》曰”者，案彼云：“蹑、郅（音质）、跂（音企）、&lt;彳各&gt;、跻、踚（音跃），登也。自关而西，秦晋之间曰蹑，东齐海岱之间谓之跻，鲁卫曰郅，梁益之间曰&lt;彳各&gt;，或曰跂。”骘、郅，格、&lt;彳各&gt;，音义同。云“《礼记》曰：天王登遐”者，下《曲礼》文。云“《公羊传》曰：跻者何？升也”者，文公二年文也。<br/>　　挥、盝、歇、涸，竭也。（《月令》曰：“无漉陂池。”《国语》曰：“水涸而成梁。”挥振去水亦为竭。歇，通语。○涸音鹤。）<br/>　　[疏]“挥盝”至“竭也”。○释曰：皆谓竭尽也。挥者，郭云：“挥振去水亦为竭。”《曲礼》曰：“执玉器者弗挥。”是也。盝即漉也。郭云“歇，通语”，谓歇即歇之通语也。涸，水竭也。○注“《月令》”至“成梁”。○释曰：云“《月令》云：无漉陂池”者，按《月令》：“仲春之月：是月也，无竭川泽，无漉陂池，无焚山林。”郑注云：“顺阳养物也。畜水曰陂，穿地通水曰池。”云“《国语》曰：水涸而成梁”者，案《周语》：定王使单襄公聘於宋，遂假道於陈以聘楚。单子归，告王曰：“陈侯不有大咎，国必亡。”王曰：“何故？”对曰：“夫辰角见而雨毕，天根见而水涸，本见而草木节解，驷见而陨霜，火见而清风戒寒，故先王之教曰：‘雨毕而除道，水涸而成梁，草木节解而备藏，陨霜而冬裘具，清风至而修城郭宫室。’今陈国火朝觌矣，而道路若塞，野场若弃，泽不陂障，川无舟梁，是废先王之教也。”引之者，证涸为水竭。<br/>　　挋、拭、刷，清也。（振讯、抆拭、扫刷，皆所以为絜清。挋音振。刷，所劣切。）<br/>　　[疏]“挋、拭、刷，清也”。○释曰：郭云：“振讯、抆拭、扫刷，皆所以为絜清。”《礼记&#8226;丧大记》云：“挋用巾。”哀十四年《公羊传》云：“反袂拭面。”《周礼&#8226;凌人职》云：“夏，颁冰掌事，秋，刷。”後郑云：“秋凉冰不用，可以清除其室。”<br/>　　鸿、昏、於、显、间，代也。（鸿雁知运代。昏主代明，明亦代昏，显即明也。间错亦相代。於义未详。○於音乌。间音涧。）<br/>　　[疏]“鸿昏”至“代也”。○释曰：皆谓更代也。云“鸿雁知运代”者，鸿雁之属，九月而南，正月而北，是知其时运而更代南北也。云“昏主代明”者，释经昏字也。日入後二刻半为昏，昏来则明往，故云“昏主代明”。云“明亦代昏”者，释经显也，显即明也。云“间错亦相代”者，谓间厕交错亦相更代也。《仪礼&#8226;乡饮酒》云：“乃间歌《鱼丽》。”郑注云：“间，代也。谓一歌则一吹。”是也。又《周颂&#8226;桓》篇云：“皇以间之。”<br/>　　饁、饟，馈也。（《国语》曰：“其妻饁之。”○饁音叶。饟音饷。馈音柜。）<br/>　　[疏]“饁、饟，馈也”。○释曰：饁者以食遗与也。野食曰饁。舍人曰：“饟，自家之野也。”○注“《国语》曰：其妻饁之”。○释曰：《晋语》云：臼季使，舍於冀野。冀缺耨，其妻饁之，敬，相待如宾。从而问之，冀芮之子，与之归。既复命，而进之曰：“臣得贤人，敢以告。”是也。<br/>　　迁、运，徙也。（今江东通言迁徙。）<br/>　　[疏]“迁、运，徙也”。○释曰：皆谓移徙也。《大雅&#8226;皇矣》云：“帝迁明德。”《易》曰：“日月运行。”郭云“今江东通言迁徙”者，时验而言也。<br/>　　秉、拱，执也。（两手持为拱。）<br/>　　[疏]“秉、拱，执也”。○释曰：皆谓持执也。《周书&#8226;金縢》云：“植璧秉珪。”郭云“两手持为拱。”《老子》云：“虽有拱璧。”<br/>　　廞、熙，兴也。（《书》曰：“庶绩咸熙。”廞见《周官》。○廞，许金切。）<br/>　　[疏]“廞、熙，兴也”。○释曰：皆谓兴作。郭云“《书》曰：庶绩咸熙”者，《虞书&#8226;舜典》文。云“廞见《周官》”者，《周官》即《周礼》也。《笙师职》云：“大丧，廞其乐器。”郑注：“廞，兴也。”兴谓作之。<br/>　　卫、蹶、假，嘉也。（《诗》曰：“《假乐》，嘉成王也。”馀未详。○蹶，居卫切。假音暇。）<br/>　　[疏]“卫、蹶、假，嘉也”。○释曰：谓嘉美也。郭云“《诗》曰：《假乐》嘉成王也”者，《大雅&#8226;假乐》篇叙也。<br/>　　废、税、赦，舍也。（《诗》曰：“召伯所税。”舍，放置。○舍音舍。）<br/>　　[疏]“废、税、赦，舍也”。○释曰：皆舍置也。废者，宣八年《公羊传》云：“废其无声者。”赦者，放置也。《虞书&#8226;舜典》云：“眚灾肆赦。”郭云“《诗》曰：召伯所税”者，《召南&#8226;甘棠》文也。<br/>　　栖迟、憩、休、苦、、齂、呬，息也。（栖迟、游息也。苦劳者，宜止息。憩见《诗》。、齂、呬皆气息貌。今东齐呼息为呬也。○憩，去例切。，苦怪切。齂，词戒切。呬，许四切。）<br/>　　[疏]“栖迟”至“息也”。○释曰：皆止息也。舍人曰：栖迟，行步之息。郭云：“栖迟，游息也。”《陈风&#8226;衡门》云：“衡门之下，可以栖迟。”憩者，《召南&#8226;甘棠》云：“召伯所憩。”休者，止而息也。《周南&#8226;汉广》云：“不可休息。”苦者，郭云：“苦劳者，宜止息。”、齂、呬者，郭云：“皆气息貌。”案《方言》云：“&lt;饣息&gt;（消息）、喙、呬，息也。周郑宋沛之间曰&lt;饣息&gt;，自关而西、秦晋之间或曰喙，或曰&lt;饣息&gt;，东齐曰呬。”故郭云“今东齐呼息为呬也”。<br/>　　供、峙、共，具也。（皆谓备具。○峙，直纪切。供音恭。）<br/>　　[疏]“供、峙、共，具也”。○释曰：皆谓备具也。供者，《论语》云：“子路共之。”供、共音义同。峙者，《周书&#8226;费誓》云：“峙乃糗粮。”《周颂&#8226;臣工》云：“庤乃钱鏄。”峙、庤音义同。共者，《小雅&#8226;小旻》云：“靖共尔位。”<br/>　　&lt;忄某&gt;、怜、惠，爱也。（&lt;忄某&gt;，韩郑语，今江东通呼为怜。○&lt;忄某&gt;音某。）<br/>　　[疏]“&lt;忄某&gt;、怜、惠，爱也”。○释曰：爱谓宠惜也。《方言》云：“怃（亡辅切）、&lt;忄奄&gt;（音掩）、怜、牟，爱也。韩郑曰怃，晋卫曰&lt;忄奄&gt;，汝颍之间曰怜，宋鲁之间曰牟，秦或曰怜。怜，通语也。”故郭云：“&lt;忄某&gt;，韩郑语，今江东通呼为怜。”&lt;忄某&gt;、怃音义同。惠者，仁爱也。《邶&#8226;北风》云：“惠而好我。”<br/>　　娠、蠢、震、戁、妯、骚、感、讹、蹶，动也。（娠犹震也。《诗》曰：“忧心且妯”，“无感我帨兮”，“或寝或讹”。蠢、戁、骚、蹶皆摇动貌。○娠音振。妯音抽。）<br/>　　[疏]“娠蠢”至“动也”。○释曰：皆谓动作。娠者，《说文》云：“妊、娠，动也。”郭云“娠犹震也”者，以《大雅&#8226;生民》云：“载震载夙。”昭元年《左传》曰：“邑姜方震大叔。”哀元年《左传》曰：“后缗方震。”皆谓有身为震，故云“娠犹震也”。蠢者，郭云：“蠢、戁、骚、蹶皆摇动貌。”《小雅&#8226;采芑》云：“蠢尔蛮荆。”震者，《大雅&#8226;常武》云：“震惊徐方。”戁者，恐动也。《商颂&#8226;长发》云：“不戁不竦。”骚者，《大雅&#8226;常武》云：“徐方绎骚。”蹶者，《大雅&#8226;绵》篇云：“文王蹶厥生。”○注“《诗》曰”至“或讹”。○释曰：云“《诗》曰：忧心且妯”者，《小雅&#8226;鼓锺》文。云“无感我帨兮”者，《周南&#8226;野有死麕》文。云“或寝或讹”者，《小雅&#8226;无羊》文。<br/>　　覆、察、副，审也。（覆校、察视、副长皆所为审谛。）<br/>　　[疏]“覆、察、副，审也”。○释曰：郭云：“覆校、察视、副长皆所为审谛。”覆者，《月令&#8226;季春》云：“命舟牧覆舟，五覆五反。”察者，《周书&#8226;吕刑》云：“惟察惟法。”副者，次长之称。<br/>　　契、灭、殄，绝也。（今江东呼刻断物为契断。○契，苦结反。）<br/>　　[疏]“契、灭、殄，绝也”。○释曰：皆谓断绝。契者，郭云：“今江东呼刻断为契断。”定九年《左传》曰：“尽借邑人之车，契其轴。”杜注云：“契，刻也。”灭者，《小雅&#8226;正月》云：“宁或灭之。”殄者，《大雅&#8226;桑柔》云：“不殄心忧。”<br/>　　郡、臻、仍、乃、侯，乃也。（乃即乃。馀未详。）<br/>　　[疏]“郡臻”至“乃也”。○释曰：乃语辞也。乃、乃音义同。《大雅&#8226;绵》篇云：“乃慰乃止。”是也。<br/>　　迪、繇、训，道也。（义皆见《诗》、《书》。○繇音由。）<br/>　　[疏]“迪、繇、训，道也”。○释曰：《虞书&#8226;大禹谟》曰：“惠迪吉。”《小雅&#8226;巧言》云：“秩秩大猷。”猷、繇音义同。《周书&#8226;顾命》云：“命汝嗣训。”<br/>　　佥、咸、胥，皆也。（东齐曰胥，见《方言》。○佥，七廉切。）<br/>　　[疏]“佥、咸、胥，皆也”。○释曰：谓众皆也。《舜典》云：“佥曰：‘伯禹作司空。’”《商书》云：“咸有一德。”郭云“东齐曰胥，见《方言》”者，案《方言》云：“佥、胥，皆也。自山而东、五国之郊曰佥，东鲁曰胥。”是也。<br/>　　育、孟、耆、艾、正、伯，长也。（育、养亦为长，正、伯皆官长。○长，丁丈反。）<br/>　　[疏]“育孟”至“长也”。○释曰：皆谓长上也。郭云：“育、养亦为长。”《邶&#8226;谷风》云：“既生既育。”郑笺云：“育谓长老也。”孟，庶长也。又《周书&#8226;康诰》云：“王若曰孟侯。”孔安国云：“孟，长也，五侯之长。”耆、艾皆老长也。《曲礼》曰：“五十曰艾，服官政。六十曰耆，指使。”正、伯皆官长。《大雅&#8226;云汉》云：“以戾庶正。”《盘庚》云：“邦伯师长。”<br/>　　艾，历也。（长者多更历。）<br/>　　[疏]“艾，历也”。○释曰：艾又为历。郭云：“长者多更历。”<br/>　　厤、秭、算，数也。（厤，厤数也。今以十亿为秭。《论语》云：“何足算也。”○秭音姊。算音筭。）<br/>　　[疏]“厤、秭、算，数也”。○释曰：皆筭数也。郭云：“厤，厤数也。”推律所生之数。《虞书&#8226;大禹谟》云：“天之数在汝躬。”秭者，《周颂丰年》云：“万亿及秭。”毛传云：“数亿至万曰亿。数亿至亿曰秭。”郭云“今以十亿为秭”者，以时验而言也。○注“《论语》”至“筭也”。○释曰：案《论语》：“子贡问曰：‘今之从政者何如？’子曰：‘噫！斗筲之人，何足算也。’”郑曰：“算，数也。”<br/>　　历，傅也。（傅近。○历音厤）<br/>　　[疏]“历，傅也”。○释曰：谓近傅也。隐十一年《左传》云：“庚辰，傅於许。”<br/>　　艾、历、覛、胥，相也。（覛谓相视也。《公羊传》曰：“胥盟者何？相盟也。”艾、历未详。○覛音脉。）<br/>　　[疏]“艾历”至“相也”。○释曰：皆谓相共也。者，郭云：“覛谓相视也。”《说文》云：“覛，邪视也。”郭云“《公羊传》曰：胥盟者何？相盟也”者，桓三年文。<br/>　　乂、乱、靖、神、弗、淈，治也。（《论语》曰：“予有乱臣十人。”淈，《书》叙作汨，音同耳。神，未详。馀见《诗》、《书》。○淈音骨。）<br/>　　[疏]“乂乱”至“治也”。○注“《论语》”至“《诗》、《书》”。○释曰：皆治理也。舍人曰：“乱，义之治也。”孙炎曰：“乱，治之理也。”云“《论语》曰：予有乱臣十人”者，《泰伯》篇文也。“淈，《书》叙作汨，音同耳”者，《虞书》叙云：“帝釐下土，方设居方，别生分类，作《汨作》。”孔传云：“汨，治。作，兴也。言其治民之功兴，故为《汨作》之篇，亡。”云“馀并见《诗》、《书》”者，《舜典》云：“有能俾乂？”《小雅&#8226;菀柳》云：“俾予靖之。”《大雅&#8226;生民》云：“茀厥丰草。”弗、茀音义同。<br/>　　颐、艾、育，养也。（汝颍梁宋之间曰艾，《方言》云。）<br/>　　[疏]“颐、艾、育，养也”。○释曰：颐者，《易》曰：“颐贞吉。”育者，《易&#8226;无妄》：“象曰：先王以茂对时育万物。”郭云“汝颍梁宋之间曰艾，《方言》云”者，案《方言》云：“台、胎、陶、鞠，养也。晋卫燕赵曰台（音颐），陈楚韩郑之间曰鞠，秦或曰陶，汝颍梁宋之间曰胎，或曰艾。”是也。<br/>　　汱、浑、陨，坠也。（汱、浑皆水落貌。○汱，姑犬切。浑，故本切。）<br/>　　[疏]“汱、浑、陨，坠也”。○释曰：皆坠落也。郭云：“汱、浑皆水落貌。”《春秋》僖公十六年经云：“星陨如雨。”<br/>　　际、接、翜，捷也。（捷谓相接续也。○翜，所甲切。）<br/>　　[疏]“际、接、翜，捷也”。○释曰：郭云：“捷谓相接续也。”际者相会之捷也。”《左传》曰：“尔未际也。”《小雅&#8226;菀柳》云：“无自瘵焉。”郑笺云：“瘵，接也。”接者，《曾子问》云：“接祭而巳。”谓捷速而祭也。翜者未详。<br/>　　毖、神、溢，慎也。（神未详。馀见《诗》、《书》。○毖音袐）<br/>　　[疏]“毖、神、溢，慎也”。○释曰：谓谨慎也。毖者，《周官&#8226;洛诰》云：“夙夜毖祀。”溢者，舍人曰：“溢，行之慎。”《周颂&#8226;维天之命》云：“假以溢我。”故注云“见《诗》、《书》。”<br/>　　郁陶、繇，喜也。（《孟子》曰：“郁陶思君。”《礼记》曰：“人喜则斯陶，陶斯咏，咏斯犹。”犹即繇也。古今字耳。○繇音由。）<br/>　　[疏]“郁陶、繇，喜也”。○释曰：皆谓欢悦。郁陶者，心初悦而未畅之意也。○注“《孟子》”至“字耳”。○释曰：云“《孟子》曰：郁陶思君”者，案《孟子》云：“象往入舜官，舜在床琴。曰：‘郁陶思君尔。’忸怩。”赵氏注云：“象见舜生在床鼓琴，愕然，反辞曰：‘我郁陶思君，故来。’尔，辞也。忸怩而惭，是其情也。”云“《礼记》曰：人喜则斯陶，陶斯咏，咏斯犹”者，下《檀弓》文。郑注云：“陶，郁陶也。咏，呕也。犹当为摇声之误也。摇谓身动摇也。秦人犹、摇声相近。”云“犹即繇也，古今字耳”者，言《礼记》“犹”即此经“繇”也，古今字异耳。<br/>　　馘、穧，获也。（今以获贼耳为馘，获禾为穧。并见《诗》。○馘，古获切。穧，才细切。）<br/>　　[疏]“馘、穧，获也”。○释曰：皆谓克获也。郭云“今以获贼耳为馘”者，《大雅&#8226;皇矣》云：“攸馘安安。”毛传云：“不服者杀而献其左耳曰馘。”《鲁颂&#8226;泮水》云：“在泮献馘。”郑笺云：“馘，所格者之左耳，皆谓临陈格杀之，而取其耳也。”云“获禾为穧”者，《小雅&#8226;大田》云：“此有不敛穧。”穧者，禾之铺而未束，故云“获禾为穧”。是并见《诗》也。<br/>　　阻、艰，难也。（皆险难。○难，乃旦切。）<br/>　　[疏]“阻、艰，难也”。○释曰：皆险难也。《秦风&#8226;蒹葭》云：“道阻且长。”《商书&#8226;说命》云：“非知之艰。”<br/>　　剡、，利也。（诗曰：“以我剡耜。”○剡，羊冉切。音略。）<br/>　　[疏]“剡、，利也”。○释曰：皆耜之利也。《小雅&#8226;大田》云：“以我覃耜。”剡、覃音义同。《周颂&#8226;载芟》云：“有略其耜。”、略音义同。<br/>　　允、任、壬，佞也。（《书》曰：“而难任人。”允信者，佞人似信。壬犹任也。○任，壬林切。）<br/>　　[疏]“允、任、壬，佞也”。○释曰：皆谓谄佞也。允，信也。佞人似信。任者，孙炎云：“似可任之佞也。”《虞书&#8226;舜典》云：“而难任人。”壬犹任也。《皋陶谟》云：“何畏乎巧言、令色、孔壬？”<br/>　　俾、拼、抨，使也。（皆谓使令。见《诗》。）俾、拼、抨、使，从也。（四者又为随从。○拼，北萌切。抨，烹。）<br/>　　[疏]“俾、拼、抨，使也”至“从也”。○释曰：皆谓使令、随从也。郭云“见《诗》”者，《鲁颂&#8226;閟宫》云：“俾尔炽而昌。”《大雅&#8226;桑柔》云：“荓云不逮。”拼、荓音义同，抨义亦同。此皆为使令也。俾、拼、抨、使四者又为随从。<br/>　　儴、仍，因也。（皆谓因缘。○儴音穰。）<br/>　　[疏]“儴、仍，因也”。○释曰：皆因缘也。《费誓》曰：“无敢寇攘。”郑注云：“因其亡失曰攘。”儴、攘音义同。施博士读曰襄。《周书&#8226;君奭》云：“襄我二人。”郭无明说，义得两通。《论语》云：“仍旧贯。”<br/>　　董、督，正也。（皆谓御正。）<br/>　　[疏]“董、督，正也”。○释曰：皆谓御正也。《虞书&#8226;大禹谟》云：“董之用威。”《春秋》僖公十二年《左传》云：“谓督不忘。”<br/>　　享，孝也。（享祀，孝道。）<br/>　　[疏]“享，孝也”。○释曰：享祀，孝道也。《小雅&#8226;南山》云：“享於祖考。”<br/>　　珍、享，献也。（珍物宜献。《榖梁传》曰：“诸侯不享觐。”）<br/>　　[疏]“珍、享，献也”。○释曰：致物於尊者曰献。珍者，珍物宜献也。享者，《周礼&#8226;大行人》云：“庙中将币三享。”郑司农云：“三享，三献也。”郭云“《榖梁传》曰：诸侯不享觐”者，隐五年文。<br/>　　纵、缩，乱也。（纵放、掣缩，皆乱法也。）<br/>　　[疏]“纵、缩，乱也”。○释曰：放纵、掣缩，皆乱法也。《大雅&#8226;民劳》云：“无纵诡随。”<br/>　　探、篡、俘，取也。（《书》曰：“俘厥宝玉。”篡者，夺取也。探者，摸取也。○探音贪。篡，初患切。俘音孚。）<br/>　　[疏]“探、篡、俘，取也”。○释曰：郭云：“探者，摸取也。篡者，夺取也。”李巡曰：“囚敌曰俘。伐执之曰取。”○注“书曰”至“取也”。○云“书曰：俘厥宝玉”者，《商书》叙云：“夏师败绩，汤遂从之，遂伐三朡，俘厥宝玉。”孔氏云：“俘，取也。”<br/>　　徂、在，存也。（以徂为存，犹以乱为治，以曩为曏，以故为今。此皆诂训义有反覆旁通，美恶不嫌同名。）<br/>　　[疏]“徂、在，存也”。○释曰：《郑风&#8226;出其东门》：“匪我思且。”郑笺云：“非我思存也。”徂、且音义同。在训存者，常语也。上云：“徂，往也。”往则非存，故郭氏引类以晓人也。云“美恶不嫌同名”者，案隐七年《公羊传》云：“贵贱不嫌同号，美恶不嫌同辞。”何休云：“若继体君亦称即位，继弑君亦称即位，皆有起文美恶不嫌同辞。”是也。若此篇往也、死也，亦称徂，是恶也；存也，亦称徂，是美也。各有其义，故称“美恶不嫌同名”。<br/>　　在、存、省、士，察也。（《书》曰：“在璇玑玉衡。”士，理官，亦主听察。存即在。）<br/>　　[疏]“在存”至“察也”。○释曰：谓审察也。《虞书&#8226;舜典》云：“在璇玑玉衡，以齐七政。”存即在也。省谓视察。《论语》云：“吾日三省吾身。”士者，理狱之官，亦主听察。《虞书&#8226;舜典》：“舜命皋陶云：汝作士。”<br/>　　烈、枿，馀也。（晋卫之间曰蘖，陈郑之间曰烈。○枿，五割反。）<br/>　　[疏]“烈、枿，馀也”。○释曰：谓遗馀也。《诗&#8226;大雅&#8226;云汉》叙云：“宣王承厉王之烈。”李巡曰：“枿，槁木之遗也。”《商书&#8226;盘庚》云：“若颠木之有由蘖。”枿、蘖音义同。郭云“晋卫之间曰蘖，陈卫之间曰烈”者，《方言》文。<br/>　　迓，迎也。（《公羊传》曰：“跛者迓跛者。”）<br/>　　[疏]“迓，迎也”。○释曰：谓相逢迎也。○注“《公羊》”至“跛者”。○释曰：云“《公羊传》曰：跛者迓跛者”，此成二年传文。案彼云：“晋郤克与臧孙许同时而聘于齐。萧同侄子者，齐君之母也；踊于棓而窥客，则客或跛或眇。於是使跛者迓跛者，眇者迓眇者。”是也。引之以证迓为迎也。宣三年《左传》曰：“狂狡辂郑人。”杜注云：“辂，迎也。”《周礼&#8226;秋官》有讶士，及《聘礼》云：“厥明，讶于馆。”郑注皆云：“讶，迎也。”《召南&#8226;鹊巢》云：“百两御之。”郑注云：“御，迎也。”字形虽别，音义实同。盖以作非一人，致兹异也。当以迓为正字，馀皆假借。<br/>　　元、良，首也。（《左传》曰：“狄人归先轸之元。”良，未闻。）<br/>　　[疏]“元、良，首也”。○释曰：谓头首也。郭云“《左传》曰：狄人归先轸之元”者，僖三十三年，“狄伐晋，及箕。八月戊午，晋侯败狄于箕。郤缺获白狄子。先轸曰：‘匹夫逞志於君而无讨，敢不自讨乎？’免胄入狄师，死焉。狄人归其元，面如生。”是也。又证元为首。良，未详。<br/>　　荐、挚，臻也。（荐，进也。挚，至也。故皆为臻至也。○荐，曹练切。）<br/>　　[疏]“荐、挚，臻也”。○释曰：臻，至也。荐进、执挚皆所以表至也。<br/>　　赓、扬，续也。（《书》曰：“乃赓载歌。”扬，未详。○赓，古孟切。）<br/>　　[疏]“赓、扬，续也”。○释曰：谓相继续也。郭云“《书》曰：乃赓载歌”者，《虞书&#8226;益稷》文。<br/>　　祔、祪，祖也。（祔，付也。付新死者於祖庙。祪，毁庙主。○祪音鬼。）<br/>　　[疏]“祔、祪，祖也”。○释曰：谓先祖也。说文云：“祔，後死者合食於先祖也。”郭云：“祔，付也，付新死者於祖庙。”《士虞记》云：“明日於其班祔。”毁庙之主名祪。<br/>　　即，尼也。（即犹今也。尼者近也。《尸子》曰：“悦尼而来远。”○尼，女乙切。）<br/>　　[疏]“即，尼也”。○释曰：尼，近也。言即今相近也。<br/>　　尼，定也。（尼者止也，止亦定。）<br/>　　[疏]“尼，定也”。○释曰：尼诂为止，止即定。舍人曰：尼者私之定也。<br/>　　迩、几、暱，近也。（暱，亲近也。○几音机。暱，女乙切。）<br/>　　[疏]“迩、几、暱，近也”。○释曰：皆谓殆近也。迩者，《郑风&#8226;东门之墠》云：“其室则迩。”几者，《聘义》曰：“日几中而后礼成。”暱者，郭云：“亲近也。”《小雅&#8226;菀柳》云：“无自暱焉。”<br/>　　妥、安，坐也。（《礼记》曰：“妥而後传命。”○妥，他可切。）<br/>　　[疏]“妥、安，坐也”。○释曰：妥定之坐也。○注“《礼记》”至“传命”。○释曰：云：“《礼记》曰：妥而後传命”者，案《士相见礼》云：“凡言非对也，妥而後传言。”郑注云：“凡言，谓巳为君言事也。妥，安坐也。传言，犹出言也。”此言“《礼记》曰：妥而后传命”者，传写误也。或所见本异。<br/>　　貉、缩，纶也。（纶者绳也，谓牵缚缩貉之。今俗语亦然。○貉音陌。）<br/>　　[疏]“貉、缩，纶也”。○释曰：郭云：“缩者绳也，谓牵缚缩貉之。”今俗语亦然。”据时验而言也。《大雅&#8226;绵》篇云：“其绳则直，缩板以载。”<br/>　　貉、嗼、安，定也。（皆静定。见《诗》。○嗼音莫。）<br/>　　[疏]“貉、嗼、安，定也”。○释曰：皆静定也。《大雅&#8226;皇矣》云：“貊其德音。”毛传云：“貉，静也。”郑笺云：“德应和曰貉。”嗼者，《皇矣》又云：“求民之莫。”郑笺云：“求民之定。”谓所归就也。貉貊、嗼莫音义同。安者，《小雅&#8226;斯干》云：“乃安斯寝。”<br/>　　伊，维也。（发语辞。）伊、维，侯也。（《诗》曰：“侯谁在矣。”互相训。）<br/>　　[疏]“伊维也”至“侯也”。○释曰：皆发语辞。转互相训。《邶&#8226;谷风》云：“伊余来塈。”《大雅&#8226;大明》云：“维此文王。”《小雅&#8226;六月》云：“侯谁在矣。”<br/>　　时、寔，是也。（《公羊传》曰：“寔来者何？是来也。”○寔音石。）<br/>　　[疏]“时、寔，是也”。○释曰：是，此也。《秦风&#8226;驷驖》云：“奉时辰牡。”郭云“《公羊传》曰：寔来者何？是来也”者，案《春秋》桓五年“冬，州公如曹”。六年“春，正月，寔来”。《公羊传》曰：“‘寔来’者何？犹曰‘是人来’也。”引之证寔为是也。<br/>　　卒、猷、假、辍，已也。（猷、假未详。○卒，子恤切。辍，丁劣切。）<br/>　　[疏]“卒猷”至“已也”。○释曰：皆谓终已也。卒者，终尽之巳也。辍，止巳也。《论语》曰：“耰而不辍。”<br/>　　求、酋、在、卒、就，终也。（《诗》曰：“嗣先公尔酋矣。”成就亦终也。其馀未详。○酋，在由切。）<br/>　　[疏]“求酋”至“终也”。○释曰：皆谓终尽也。求者，《大雅&#8226;下武》云：“世德作求。”郭云“《诗》曰：嗣先公尔酋矣”者，《大雅&#8226;卷阿》文。卒者，《邶风&#8226;日月》云：“畜我不卒。”就者，凡事物成就亦终也。<br/>　　崩、薨、无禄、卒、徂落、殪，死也。（古者死亡，尊卑同称耳，故《尚书》尧曰“徂落”，舜曰“陟方乃死”。○薨，呼弘切。殪，於计切。）<br/>　　[疏]“崩薨”至“死也”。○释曰：此皆死之别称也。《曲礼》曰：“天子死曰崩，诸侯曰薨，大夫曰卒，士曰不禄，庶人曰死。”郑注云：“异死名也。为人亵其无知若犹不同然也。自上颠坏曰崩。薨，颠坏之声。卒，终也。不禄，不终其禄。其之言澌也，精神澌尽也。又曰：“寿考曰卒，短折曰不禄。”郑注云：“禄谓有德行，任为大夫、士而不为者，老而死，从大夫之称；少而死，从士之称。”此云“无禄”者，即彼之“不禄”也。但落者，李巡曰：“徂落，尧死之称。”郭云：“古者死亡，尊卑同称耳，故《尚书》尧曰徂落，舜曰陟方乃死”者，皆《虞书&#8226;舜典》文也。谓之徂落者，盖徂为往也，言人命尽而往落者，若草木叶落也。殪者，案隐九年《左传》云：“衷戎师，前後击之，尽殪。”杜注云：“殪，死也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-505-5894.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-505-5896.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-505.html" action-type="chapterComment" class="comment"><i></i>尔雅注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

