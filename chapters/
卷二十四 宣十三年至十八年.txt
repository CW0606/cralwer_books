<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十四 宣十三年至十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十四 宣十三年至十八年全文,孔颖达作品" />
<meta name="description" content="春秋左传正义原文阅读,卷二十四 宣十三年至十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10173.html";
var nextpage="novel-read-1018-10175.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十四 宣十三年至十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10173.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十四 宣十三年至十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:53:25<span class="divide">|</span></p>
<div class="page-body">
<div class="page-content">
<p>【经】十有三年，春，齐师伐莒。<br/><br/>　　夏，楚子伐宋。<br/><br/>　　秋，螽。无传。为灾，故书。<br/><br/>　　冬，晋杀其大夫先縠。书名，以罪讨。<br/><br/>　　【传】十三年，春，齐师伐莒。莒恃晋而不事齐故也。<br/><br/>　　夏，楚子伐宋，以其救萧也。救萧在前年。君子曰：“清丘之盟，唯宋可以免焉。”宋讨陈之贰。今宋见伐，晋、卫不顾盟以恤宋，而经同贬宋大夫。传嫌华椒之罪累及其国，故曰唯宋可以免。○累，劣伪反。<br/><br/>　　[疏]注“宋讨”至“以免”。<br/><br/>　　○正义曰：往年清丘之盟，宋卿亦贬，传称“不实其言”。此年宋被楚伐，而晋、卫不救，即是不实之状於此发。传言“唯宋可以免”者，意在责诸国耳。嫌华椒之罪累及其国，恐言宋亦有罪，宜其不救。但盟之不信，唯椒身合贬，宋国无罪。言“惟宋可以免”，见诸国皆合责也。<br/><br/>　<br/><br/>　　秋，赤狄伐晋。及清，先縠召之也。邲战不得志，故召狄欲为变。清，一名清原。<br/><br/>　　冬，晋人讨邲之败，与清之师，归罪於先縠而杀之，尽灭其族。君子曰：“恶之来也，已则取之。‘其先縠之谓乎！”尽灭其族，为诛巳甚，故曰“恶之来也”。<br/><br/>　　[疏]注“尽灭”至“来也”。<br/><br/>　　○正义曰：先縠之罪，不合灭族。“尽灭其族，为诛巳甚”，亦是晋刑大过，是为大恶。君子既嫌晋刑大过，又尤先縠自招，故曰“恶之来也，己自取之”。恶之来也，言大恶之事来先縠之家。<br/><br/>　<br/><br/>　　清丘之盟，晋以卫之救陈也，讨焉。寻清丘之盟以责卫。使人弗去，曰：“罪无所归，将加而师。”孔达曰：“苟利社稷，请以我说。欲自杀以说晋。○使，所吏反。我说，如字，又音悦。以说音悦，又如字。罪我之由。我则为政而亢大国之讨，将以谁任？亢，御也。谓御宋讨陈也。○亢，苦浪反。任音壬。我则死之。”为明年杀孔达传。<br/><br/>　　【经】十有四年，春，卫杀其大夫孔达。（书名，背盟于大国，罪之。）夏，五月，壬申，曹伯寿卒。（无传。文十四年盟新城。）<br/><br/>　　晋侯伐郑。秋，九月，楚子围宋。<br/><br/>　　葬曹文公。无传。<br/><br/>　　冬，公孙归父会齐侯于穀。<br/><br/>　　【传】十四年，春，孔达缢而死。卫人以说于晋而免。（以杀告，故免于伐。○缢，一赐反。）遂告于诸侯曰：“寡君有不令之臣达，构我敝邑于大国，既伏其罪矣，敢告。”（诸杀大夫亦皆告。）卫人以为成劳，复室其子，（以有平国之功，复以女妻之。○复，扶又反。妻，七计反。）<br/><br/>　　[疏]注“以有”至“妻之”。<br/><br/>　　○正义曰：《释诂》以“平”为“成”，则“成”亦“平”也。男子谓妻为室，故杜以为卫人以其父有平定国家之劳，复以女妻之。言卫侯以女妻之也。刘炫以为传文无卫侯之女为孔达之妻，“复室其子”，谓复以室家还其子。谓达既被诛，家当没入官，复以孔达财物家室还其子。今知非者，案检传文，上孔达云：“苟利社稷，请以我说。”是孔达忠於卫国，本实无罪。所以告於诸侯，只欲虚以说晋。卫人荷其功力，何得没其家资？男子谓妻为室，则室者对夫之言，故传云“女有家，男有室”。今若以孔达之妻而还其子，便则以母还子，不得云：“复室其子”。又诸国大夫之妻，传皆不载其氏姓，何得独责孔达之妻须言卫侯之女？既言“复室其子”，明孔达之妻则卫侯之女。可知刘以孔达之妻为卫侯之女，於传无文以规杜过，於义非也。<br/><br/>　<br/><br/>　　使复其位。袭父禄位。<br/><br/>　　夏，晋侯伐郑，为邲故也。晋败於邲，郑遂属楚。○为，于伪反。告於诸侯，蒐焉而还。蒐，简阅车马。○蒐，所留反。阅音悦。中行桓子之谋也。曰：“示之以整，使谋而来。”郑人惧，使子张代子良于楚。十二年，子良质於楚。子张，穆公孙。○行，户郎反。质音致。郑伯如楚，谋晋故也。郑以子良为有礼，故召之。有让国之礼。<br/><br/>　　楚子使申舟聘于齐，曰：“无假道于宋”。申舟，无畏。亦使公子冯聘于晋，不假道于郑。申舟以孟诸之役恶宋，文十年，楚子田孟诸，无畏抶宋公仆。○冯，皮冰反。恶，乌路反。抶，敕乙反。曰：“郑昭宋聋，昭，明也。聋，闇也。○聋，力工反。<br/><br/>　　[疏]注“昭，明也。聋，闇也”。<br/><br/>　　○正义曰：人之听视聪明，唯在耳目而已。郑昭，言其目明，则宋不明也。宋聋，言其耳闇，则郑不闇也。耳目名举一事，而对以相反。言宋不解事，必杀我也。<br/><br/>　<br/><br/>　　晋使不害，我则必死。”王曰：“杀女，我伐之。”见犀而行。犀，申舟子。以子讬王，示必死。○使，所吏反，“使者”同。女音汝。见，贤遍反。及宋，宋人止之。华元曰：“过我而不假道，鄙我也。鄙我，亡也。以我比其边鄙，是与亡国同。○过，古卧反。又古禾反。杀其使者，必伐我。伐我，亦亡也。亡一也。”乃杀之。楚子闻之，投袂而起，投，振也。袂，袖也。○袂，面世反。袖，徐又反。屦及於窒皇，窒皇，寝门阙。○屦，九具反。窒，直结反。<br/><br/>　　[疏]注“窒皇寝门阙”。<br/><br/>　　○正义曰：下云：“剑及於寝门之外”，则屦之所及未至於外，故以窒皇为寝门之阙，谓至门逐及也。庄十九年鬻拳“葬於绖皇”，注云“绖皇，冢前阙”者，亦以此而知也。经传通谓两观为阙，唯指雉门。以雉门高大，为县旧章，而使民观之，故雉门之观，特得阙名。名为阙者，以其在门两旁，而中央阙然为道，虽则小门亦如此耳。故杜於寝门、冢门，皆以阙言之。此作“窒”，彼作“绖”，字异音同，未知孰是。其名为窒皇及巿名蒲胥，其义皆未闻。<br/><br/>　<br/><br/>　　剑及於寝门之外，车及於蒲胥之巿。秋，九月，楚子围宋。<br/><br/>　　冬，公孙归父会齐侯于穀。见晏桓子，与之言鲁，乐。桓子告高宣子。桓子，晏婴父。宣子，高固。○乐音洛。<br/><br/>　　[疏]“与之言鲁乐”。<br/><br/>　　○正义曰：乐，谓乐居高位也。<br/><br/>　<br/><br/>　　曰：“子家其亡乎！砍於鲁矣。子家，归父字。怀，思也。怀必贪，贪必谋人。谋人，人亦谋己。一国谋之，何以不亡？”为十八年归父奔齐传。<br/><br/>　　[疏]“怀於”至“不亡”。<br/><br/>　　○正义曰：怀，思也，谓思高位於鲁也。既思高位，必贪。贪必计谋他人。既谋去他人，他人亦谋去己。一国之人谋去之，何以不至亡也？<br/><br/>　<br/><br/>　　孟献子言於公曰：“臣闻小国之免於大国也，聘而献物，物，玉帛皮币也。<br/><br/>　　[疏]“孟献”至“公说”。<br/><br/>　　○正义曰：臣闻小国之免罪於大国也，使卿往聘大国，而献其玉帛皮币之物。於是主人亦礼待之，庭前所实笾豆醯醢有百品也。君自亲朝於牧伯之国，而献其治国之功，若征伐之功，於是主人敬以待之。主人之身，有威仪、容貌，车服之饰，有物采、文章。嘉、淑，皆善也，有善言辞，善称赞。燕而送宾，有加增贿货。言宾往既共，则主报亦厚礼。使小国如此朝聘大国者，谋其不免於罪也。若不往朝聘，待其被诛责，而始荐贿货，则无及於好事矣。今“楚子在宋，君其图之”，劝君使往聘也。刘炫以为皆是宾事。“聘而献物”，谓献其国内之物。於是所献之物，庭中实之，有百品。谓聘享之礼，龟金竹箭之属有百品也。“朝而献功”，言治国有功，故土饶物产，於是玄纁玑组，羽毛齿革，乃得为容貌之物采文章。“嘉淑”，谓美善之物。“加货”，谓贿赂之多。多献贿赂，以谋其不免於罪也。<br/><br/>　　○注“物，玉帛皮币也”。<br/><br/>　　○正义曰：《聘礼》：宾执圭以致命，享用束帛加璧。夫人聘用璋，享用玄纁，束帛加琮，其享币又有皮马。是聘所献物，有玉帛皮币也。<br/><br/>　<br/><br/>　　於是有庭实旅百。主人亦设笾豆百品，实於庭以答宾。<br/><br/>　　[疏]注“主人”至“答宾”。<br/><br/>　　○正义曰：《聘礼》：“君使卿韦弁服，归饔饩五牢”。有司入陈鼎、豆、簋、鉶、醯醢百瓮，米百筥，黍、稷、稻、粱，皆设於中庭，是“主人设笾豆百品，实於庭以答宾”也。刘炫谓治国有功、土饶云云。炫以杜注庄二十二年，“庭实旅百，奉之以玉帛”，诸侯朝王陈贽币之象，则朝聘陈币亦实百品於庭，非独主人也。<br/><br/>　<br/><br/>　　朝而献功，献其治国若征伐之功於牧伯。於是有容貌、采章、嘉淑，而有加货。容貌，威仪容颜也。采章，车服文章也。嘉淑，令辞称赞也。加货，命宥币帛也。言往共则来报亦备。<br/><br/>　　[疏]注“容貌”至“亦备”。<br/><br/>　　○正义曰：杜谓“於是有”者，皆主人之事，故以容貌为威仪容颜。当谓善为威仪容颜以接宾也。采章，车服文章，谓主人陈设物采文章以接宾，《周礼》车逆之类也。嘉、淑皆训为善。容貌、采章以外，别言善善，故以为令辞称赞，谓接宾之时善言辞、善称赞也。加货，谓好货加增於常，若僖二十九年“介葛卢来朝，礼之，加燕好”，成十三年“孟献子为介，王重贿之”之类，故以加货为命“宥币帛”也。刘炫云：“案此劝君行聘，唯当论聘之义，深不宜言主之礼备。岂虑楚不礼而言此也？君之威仪无时可舍，岂待朝聘宾至，乃始审威仪、正颜色，无宾客则骄容仪？容仪非报宾之物，何言报礼备？”又“献其治国”，刘炫云：“传称朝以正班爵之仪，率长幼之序，则不名献功。成二年王礼巩伯，‘如侯伯克敌，使大夫告庆之礼’，则侯伯克敌，只合使大夫告王征伐之功，何故亲朝献牧伯？礼，小朝大。小国不合专征，复有何功可献？炫谓采章、加货，则聘享献国所有。玄纁玑组，羽毛齿革，皆充衣服旌旗之饰，可以为容貌、物采、文章，嘉淑谓美善之物。加货言贿赂之多。皆宾所献，亦庭实也。於聘总言庭实，於朝指其所有，详於君，略於臣也。案庄二十二年传‘庭实旅百’，则朝者庭实。又成二年传云：‘侯伯克敌，使大夫告庆之礼。’据此文则聘宾有庭实。又‘庭实旅百’与‘容貌采章’相对，杜何知‘庭实’、‘容貌’之等，非是宾之所有，必为主人之物？又君无献征伐之功，何以知献功於牧伯？”今知刘说非者，僖二十二年，“楚子入享于郑，庭实旅百，加笾豆六品”。又昭五年，“燕有好货，飧有陪鼎”。僖二十九年，“葛卢来朝，礼之，加燕好”。此传云：“嘉淑，而有加货。”故知“加货”、“庭实”之等，皆是主人待宾之物。《礼》传，宾之於主，无“加货”之文，故杜为此解。襄八年郑伯亲献蔡捷于邢丘，是献征伐之功於牧伯也。刘苟违杜义，以为“庭实旅百”及“容貌”、“采章”、“嘉淑”、“加货”之等，并为宾物。又以诸侯亲朝，无献征伐之功，以规杜氏，违经背传，於义非也。<br/><br/>　<br/><br/>　　谋其不免也。诛而荐贿，则无及也。荐，进也。见责而往，则不足解罪。○贿，呼罪反。今楚在宋，君其图之！”公说。为明年归父会楚子传。○说音悦。<br/><br/>　　【经】十有五年，春，公孙归父会楚子于宋。<br/><br/>　　夏，五月，宋人及楚人平。平者，总言二国和，故不书其人。<br/><br/>　　[疏]注“平者”至“其人”。<br/><br/>　　○正义曰：平者和也，言其先不平，而今始平，小服大、弱下彊之意。昭七年“暨齐平”，燕与齐平也。定十年“及齐平”，十一年“及郑平”，鲁与平也。诸言平者，皆举国言平，总言二国和同之意，故不书其人，谓不书公卿也。燕暨齐平，不言人，此言宋人、楚人，史异辞耳。《穀梁传》曰：“人者，众辞也。”平称众，上下欲之也。贾逵云：“称人，众辞。”善其与众同欲。”然则彼不称“人”者，岂唯国君欲平，而在下不欲平乎？传载盟辞，则此平有盟，不书盟者，《释例》曰：“宋人及楚人平，实盟，书平，从赴辞也。”<br/><br/>　<br/><br/>　　六月，癸卯，晋师灭赤狄潞氏，以潞子婴儿归。潞，赤狄之别种。氏，国，故称氏。子，爵也。林父称师，从告。○潞音路。种，章勇反。<br/><br/>　　[疏]注“潞赤”至“从告”。<br/><br/>　　○正义曰：狄有赤狄、白狄。就其赤、白之间，各自别有种类。此潞是国名。赤狄之内，别种一国。夷狄祖其雄豪者，子孙则称豪名为种，若中国之始封君也。谓之赤、白，其义未闻。盖其俗尚赤衣、白衣也。传称“天子建德，因生以赐姓，胙之土而命之氏”者，即以国名为氏。但华夏不须言夏，国名不以氏配。赤狄既须言狄，单国不复成文，故以氏配之，潞氏、甲氏、皋落氏，皆是也。杜言“氏，国，故称氏”，虽指解此狄，而中国亦然。刘炫云：“狄称种者，《周礼·内宰》上春‘生穜稑之种’。贱之，同之草木，故称种。”林父尊卿，当称帅师。今从“将卑师众”之例，直称师者，从告也。<br/><br/>　<br/><br/>　　秦人伐晋。无传。<br/><br/>　　王札子杀召伯、毛伯。称杀者名，两下相杀之辞。两下相杀，则杀者有罪。王札子，王子札也。盖经文倒札字。○札，侧八反，徐又侧乙反。召，上照反。倒，丁老反。<br/><br/>　　[疏]注“称杀”至“札字”。<br/><br/>　　○正义曰：《穀梁传》曰：“不言其，两下相杀也”。言两臣下自相杀，非君杀臣，不得言“其大夫”也。《释例》曰：“大臣相杀，死者无罪，则两称名氏，以示杀者之罪，‘王札子杀召伯、毛伯’是也。若死者有罪，不称杀者名氏，‘晋杀其大夫阳处父’是也。”传称此人为王子捷，捷、札一人，而“札”在“子”上，故疑经文倒“札”字也。《公羊传》曰：“王札子者何？长庶之号也。”何休云：“天子之庶兄也。”《左传》言札为王孙苏所使，非是尊贵，不得为王之庶兄，故《谱》以为杂人，不知何王之子。<br/><br/>　<br/><br/>　　秋，螽。无传。○螽音终。<br/><br/>　　仲孙蔑会齐高固于无娄。无传。无娄，杞邑。<br/><br/>　　初税亩。公田之法，十取其一。今又屦其馀亩，复十收其一。故哀公曰：“二，吾犹不足。”遂以为常，故曰初。○税，始锐反。复，扶又反。<br/><br/>　　[疏]注“公田”至“曰初”。<br/><br/>　　○正义曰：《公羊传》曰：“古者什一而藉。古者曷为什一而藉？什一者，天下之中正也。多乎什一，大桀小桀。寡乎什一，大貉小貉。什一者，天下之中正也。什一行而颂声作矣。”何休云：“多取於民比於桀。蛮貉无百官制度之费，税薄。”《穀梁传》亦云：“古什一而藉。”《孟子》云：“夏后氏五十而贡，殷人七十而助，周人百亩而彻，其实皆什一也。”赵岐注云：“民耕五十亩者贡上五亩，耕七十亩者以七亩助公家，耕百亩者彻取十亩以为赋，虽异名而多少同，故云皆什一也。”书传言十一者多矣，故杜言“古者公田之法，十取其一”，谓十亩内取一。旧法既已十亩取一矣，“今又履其馀亩，更复十收其一”，乃是十取其二。故《论语》云哀公曰：“二，吾犹不足”，谓十内税二，犹尚不足。则从此之后，遂以十二为常，故曰初。言初税十二，自此始也。诸书皆言十一，而《周礼·载师》云凡任地“近郊十一，远郊二十而三，甸稍县都皆无过十二，漆材之征二十而五”者，彼谓王畿之内所共多，故赋税重。诸书所言十一，皆谓畿外之国。故郑玄云：“十一而税谓之彻。”彻，通也，为天下之通法。言天下皆十一耳，不言畿内亦十一也。《孟子》又曰：“方里为井，井九百亩。其中为公田。八家皆私百亩，同养公田。公事毕，然后敢治私事。”《汉书·食货志》取彼意而为之文，云：“井田方一里，是为九夫。八家共之，各受私田百亩，公田十亩，是为八百八十亩，馀二十亩为庐舍。”诸儒多用彼为义。如彼所言，则家别一百一十亩，是为十外税一也。郑玄《诗》笺云：“井税一夫，其田百亩。”则九而税一，其意异於《汉书》，不以《志》为说也。又孟子对滕文公云：“请野，九一而助。国中，什一使自赋。”郑玄《周礼·匠人》注引孟子此言，乃云“是邦国亦异外内之法”。则郑玄以为诸侯郊外、郊内其法不同。郊内，十一使自赋其一。郊外，九而助一。是为二十而税二。故郑玄又云：“诸侯谓之彻者，通其率以十一为正。”言郊内郊外相通其率为十税一也。杜今直云“十取其一”，则又异於郑。唯谓一夫百亩，以十亩归公，今又履其馀亩税之，更十取一耳。“履亩”，《穀梁传》文也。赵岐不解夏五十、殷七十之意。盖古者人多田少，一夫唯得五十、七十亩耳。五十而贡，贡五亩。七十而助，助七亩。好恶於此。郑注《考工记》云：“周人畿内用夏之贡法，邦国用殷之助法。”<br/><br/>　<br/><br/>　　冬，蝝生。螽子以冬生，遇寒而死，故不成螽。○蝝，悦全反，《字林》尹绢反，刘歆云“蚍蜉子也”，董仲舒云“蝗子”。<br/><br/>　　[疏]注“螽子”至“成螽”。<br/><br/>　　○正义曰：《释蟲》云：“草螽，负蠜。蜤螽，蜙蝑。”李巡云：“皆分别蝗子，异方之语也。”《释蟲》又云：“蝝，蝮蜪。”李巡云：“蝮蜪，一名蝝蝝，蝗子也”。郭璞云：“蝗子未有翅者。”刘歆以为“蚍蜉有翅者”，非也。如李、郭之说，是蝝为螽子也。上云：“秋，螽”，秋而生子於地，至冬其子复生，遇寒而死，故不成灾。传称“凡物不为灾，不书”，此不为灾而书之者，传云“幸之也”。此年既饥，若使蝝早生，更为民害，则其困甚矣。喜其冬生，以为国家之幸，故喜而书之。《公羊传》亦云：“蝝生不书，此何以书？幸之也。”<br/><br/>　<br/><br/>　　饥。风雨不和，五稼不丰。<br/><br/>　　[疏]注“风雨”至“不丰”。<br/><br/>　　○正义曰：此年“秋，螽”。知不为螽而饥者，《春秋》书螽多矣，有螽之年皆不书饥。而此独书饥，知年饥不专为螽，故云“风雨不和，五穀不丰”也。<br/><br/>　<br/><br/>　　【传】十五年，春，公孙归父会楚子于宋。（终前年传。）<br/><br/>　　宋人使乐婴齐告急于晋，晋侯欲救之。伯宗曰：“不可！伯宗，晋大夫。古人有言曰：‘虽鞭之长，不及马腹。’言非所击。天方授楚，未可与争。虽晋之彊，能违天乎？谚曰：‘高下在心，度时制宜。○度，待洛反。川泽纳汙，受汙浊。○汙音乌，注同。山薮藏疾，山之有林薮，毒害者居之。○薮，素口反。<br/><br/>　　[疏]“川泽”至“藏疾”。<br/><br/>　　○正义曰：《周礼》虞之官有大泽大薮，小泽小薮。《尔雅》十薮皆是大泽，则薮是泽类。郑玄《周礼》注云：“泽，水所锺也。水希曰薮。”是薮者，泽之少水之名也。川泽、山薮，相配为文者，川是流水，泽是委水，俱是水，故总云：“纳汙”，言其纳汙浊也。山有木，薮有草，毒螫之蟲，在草在木，故俱云“藏疾”，言其藏毒害也。薮是泽类，而杜云“山之有林薮”者，薮虽泽类，传文与山相连。薮是草木积聚之处，近山、近泽、皆得称薮。上既有“川泽”之文，下别云“山薮”之事，此薮近山，故杜云“山之有林薮也”。刘炫以为“泽旁之薮”，以规杜氏，非也。<br/><br/>　<br/><br/>　　瑾瑜匿瑕，匿亦藏也。虽美玉之质，亦或居藏瑕秽。○瑾，其靳反。瑜，羊朱反。匿，女力反。<br/><br/>　　[疏]注“匿亦”至“瑕秽”。<br/><br/>　　○正义曰：瑾、瑜，玉之美名。《聘义》曰：“瑕不揜瑜，瑜不揜瑕。”郑玄云：“瑕，玉之病也。瑜，其中间美者，玉之性善恶不相揜。”此云“匿瑕”，似以美匿恶，故云“匿亦藏”也。言玉质虽美，亦瑕藏其中，不言瑜能揜盖瑕也。<br/><br/>　<br/><br/>　　国君含垢，忍垢耻。○垢，古口反，本或作诟。音同。天之道也。晋侯耻不救宋，故伯宗为说小恶不损大德之喻。○为，于伪反。君其待之！”待楚衰。乃止。使解扬如宋，使无降楚，曰：“晋师悉起，将至矣。”郑人囚而献诸楚，楚子厚赂之，使反其言。反言晋不救。○解音蟹。降，户江反。不许，三而许之。登诸楼车，使呼宋而告之。楼车，车上望橹。○橹音鲁。遂致其君命。楚子将杀之，使与之言曰：“尔既许不穀，而反之，何故？非我无信，女则弃之，速即尔刑！”对曰：“臣闻之，君能制命为义，臣能承命为信，信载义而行之为利。谋不失利，以卫社稷，民之主也。义无二信，欲为义者，不行两信。○女音汝，下注“而女也”同。信无二命。欲行信者，不受二命。君之赂臣，不知命也。受命以出，有死无霣，霣，废队也。○霣，于敏反。队，直类反。又可赂乎？臣之许君，以成命也。成其君命。死而成命，臣之禄也。寡君有信臣，巳不废命。下臣获考，考成也。死，又何求？”楚子舍之以归。<br/><br/>　　夏，五月，楚师将去宋。在宋积九月，不能服宋故。申犀稽首於王之马前，曰：“毋畏知死，而不敢废王命，王弃言焉。”王不能答。未服宋而去，故曰弃言。申叔时仆，仆，御也。曰：“筑室，反耕者，宋必听命。”从之。筑室於宋，分兵归田，示无去志。王从其言。宋人惧，使华元夜入楚师，登子反之床，起之，曰：“寡君使元以病告，兵法，因其乡人而用之，必先知其守将左右、谒者、门者、舍人之姓名，因而利道之。华元盖用此术，得以自通。○守，手又反。将，子匠反。道音导。曰：‘敝邑易子而食，析骸以爨。爨，炊也。○析，思历反。骸，户皆反，本又作骨。《公羊传》作骸，何休注云：“骸，骨也。”爨，七乱反。虽然，城下之盟，有以国毙，不能从也。宁以国毙，不从城下盟。○毙，婢世反。去我三十里，唯命是听。’”子反惧，与之盟，而告王。退三十里，宋及楚平。华元为质。盟曰：“我无尔诈，尔无我虞。”楚不诈宋，宋不备楚。盟不书，不告。○质音致。<br/><br/>　　[疏]“子反惧，与之盟”。<br/><br/>　　○正义曰：服虔云：“与华元私盟，许为退师，若孟任割臂与鲁庄公盟。”下云“盟曰”，是两国平后共盟，而楚人为此辞耳，非此华元、子反私盟之辞也。<br/><br/>　<br/><br/>　　潞子婴儿之夫人，晋景公之姊也。酆舒为政而杀之，又伤潞子之目。酆舒，潞相。○酆，芳忠反。相，息亮反。晋侯将伐之。诸大夫皆曰：“不可。酆舒有三儁才，儁，绝异也。言有才艺胜人者三。○儁音俊。<br/><br/>　　[疏]注“儁绝”至“者三”。<br/><br/>　　○正义曰：《辨名记》云：“五人曰茂，十人曰选，倍选曰儁，千人曰英，倍英曰贤，万人曰桀，倍桀曰圣。”是儁为绝异之称也。有三隽才，知其有才艺胜人者三事耳，不知三者何事也。<br/><br/>　<br/><br/>　　不如待后之人。”伯宗曰：“必伐之！狄有五罪，俊才虽多，何补焉？不祀，一也。耆酒，二也。弃仲章而夺黎氏地，三也。仲章，潞贤人也。黎氏，黎侯国，上党壶关县有黎亭。○耆，市志反。黎，礼兮反，国名。虐我伯姬，四也。伤其君目，五也。<br/><br/>　　[疏]“不祀”至“五也”。<br/><br/>　　○正义曰：此五者，从轻至重，不祀虽为大罪，废祀未是害物，故先言之。耆酒则废乱政事，有害於民，故次之。弃贤人而侵邻国，其害已大，又次之。杀夫人，伤君目，罪之大者，故后言之。弃仲章而夺黎氏地，是为二事，而并数为一者，俱是为政之恶，故并数之。夺黎氏地已尽夺之，使黎侯失位，故下云“立黎侯而还，更复其国”也。<br/><br/>　<br/><br/>　　怙其俊才，而不以茂德，兹益罪也。后之人，或者将敬奉德义以事神人，而申固其命，审其政令。若之何待之？不讨有罪，曰‘将待后，后有辞而讨焉’，毋乃不可乎？夫恃才与众，亡之道也。商纣由之，故灭由，用也。<br/><br/>　　[疏]“商纣由之故灭”。<br/><br/>　　○正义曰：《史记·殷本纪》云：“纣贤辩捷疾，闻见甚敏，材力过人，手格猛兽。知足以拒谏，言足以饰非。矜人臣以能，高天下以声，以为皆出己之下。”武王伐灭之，是由恃才俊故灭也。<br/><br/>　<br/><br/>　　天反时为灾，寒暑易节。地反物为妖，群物失性。民反德为乱。乱则妖灾生。故文反正为乏，文，字。<br/><br/>　　[疏]“天反”至“灾生”。<br/><br/>　　○正义曰：据其害物谓之灾，言其怪异谓之妖。时由天，物在地，故属灾於天，属妖於地。其实民有乱德，感动天地，天地为之见变，妖灾因民而生，天地共为之耳，非独天为灾而地为妖。民谓人也。感动天地，皆是人君感之，非庶民也。昭七年传曰：“国无政，不用善，则自取谪於日月之灾。”言以政取谪，是其由君不由民。以民表人，故《释例》引此即改民为人，是其民谓人也。传言天灾，地妖，民乱，历序以尊卑为次。更言“乱则妖灾生”，明妖、灾由民起。妖、灾亦通言耳。天虽四时，气唯寒暑，故杜以“反时”为“寒暑易节”。物则其数无穷，故总云“群物失性”。反其常性即是妖也。《释例》曰：“物者，杂而言之，则昆蟲草木之类也。大而言之，则岁时日月星辰之谓也。岁者，水旱饥馑也。时者，寒暑风雨雷电雪霜也。日月者，薄食夜明也。星辰者，彗孛霣错失其次也。山崩地震者，阳伏而不能出，阴迫而不能升也。凡天反其时，地反其物，以害其物性，皆为妖灾。”是言妖灾皆通天地共为之也。此传地反物者唯言妖耳。《洪范五行传》则有妖、孽、祸、痾、眚、祥六者之名，以积渐为义。《汉书·五行志》说此六名，云：“凡草物之类谓之妖。妖犹夭胎，言尚微也。蟲豸之类谓之孽。孽则牙孽矣。及六畜，谓之祸，言其著也。及人，谓之疴。疴，病貌，言浸深也。甚则异物生，谓之眚。自外来，谓之祥。”是六名以渐为称，唯眚、祥有外内之异耳。大旨皆是妖也。○“故文反正为乏”。<br/><br/>　　○正义曰：许慎《说文序》云：“苍颉之初作书，盖依类象形，谓之文。其后形声相益，谓之字。文者，物象之本。字者，孳乳而生。”是文谓之字也。制字之体，文反正为乏。服虔云：“言人反正者，皆乏绝之道也。”人反德则妖灾生，妖灾生则国灭亡，是乏绝之道也。<br/><br/>　<br/><br/>　　尽在狄矣。”晋侯从之。六月，癸卯，晋荀林父败赤狄于曲梁。辛亥，灭潞。曲梁，今广平曲梁县也。书癸卯，从赴。<br/><br/>　　[疏]“尽在狄矣”。<br/><br/>　　○正义曰：言“尽在狄矣”，则狄皆有之。其“反德为乱”，则五罪是也。天地灾妖，传不指斥，不知於时潞国有何灾何妖也。<br/><br/>　<br/><br/>　　酆舒奔卫，卫人归诸晋，晋人杀之。<br/><br/>　　王孙苏与召氏、毛氏争政，三人皆王卿士。使王子捷杀召戴公乃毛伯卫。王子捷即王札子。卒立召襄。襄，召戴公之子。<br/><br/>　　[疏]“卒立召襄”。<br/><br/>　　○正义曰：卒，终也，谓后终立之，非此时即立。毛氏后亦不灭，但传不言之耳。<br/><br/>　<br/><br/>　　秋，七月，秦桓公伐晋，次于辅氏。晋地。壬午，晋侯治兵于稷，以略狄土。略，取也。稷，晋地，河东闻喜县西有稷山。壬午，七月二十九日。晋时新破狄，土地未安，权秦师之弱，故别遣魏颗距秦，而东行定狄也。○颗，苦果反。立黎侯而还。狄夺其地，故晋复立之。○复，扶又反。及雒，魏颗败秦师于辅氏。晋侯还及雒也。雒，晋地。○雒音洛。获杜回，秦之力人也。初，魏武子有嬖妾，无子。武子疾，命颗曰：“必嫁是！”武子，魏犨，颗之父。○嬖，必计反。疾病，则曰：“必以为殉！”及卒，颗嫁之，曰：“疾病则乱，吾从其治也。”及辅氏之役，颗见老人结草以亢杜回，亢，御也。○殉，似俊反。本或作“必以殉”。治，直吏反，下“治命”同。亢，苦浪反。杜回踬而颠，故获之。夜梦之曰：“余，而所嫁妇人之父也。而，女也。○踬，陟吏反，徐又丁四反。尔用先人之治命，余是以报。”传举此以示教。<br/><br/>　　晋侯赏桓子狄臣千室，千家。亦赏士伯以瓜衍之县。士伯，士贞子。○瓜，古华反。衍，以善反。曰：“吾获狄土，子之功也。微子，吾丧伯氏矣。”伯，桓子字。邲之败，晋侯将杀林父，士伯谏而止。○丧，息浪反。羊舌职说是赏也，职，叔向父。○说音悦。向，香丈反。曰：“《周书》所谓‘庸庸祗祗’者，谓此物也夫！《周书·康诰》。庸，用也。祗，敬也。物，事也。言文王能用可用，敬可敬。○夫音扶。士伯庸中行伯，言中行伯可用。君信之，亦庸士伯，此之谓明德矣。文王所以造周，不是过也。故《诗》曰：‘陈锡哉周’，能施也。锡，赐也。《诗·大雅》。言文王布陈大利，以赐天下，故能载行周道，福流子孙。○施，式豉反。率是道也，其何不济！”<br/><br/>　　晋侯使赵同献狄俘于周，不敬。刘康公曰：“不及十年，原叔必有大咎，刘康公，王季子也。原叔，赵同也。○孚，芳扶反。不敬，一本作而傲。天夺之魄矣。”心之精爽，是谓魂魄。为成八年晋杀赵同传。○魄，普白反。<br/><br/>　　[疏]注“心之”至“同传”。<br/><br/>　　○正义曰：“心之精爽，是谓魂魄，魂魄去之，何以能久？”昭二十五年传文。<br/><br/>　<br/><br/>　　“初税亩”，非礼也。穀出不过藉，周法：民耕百亩，公田十亩，借民力而治之，税不过此。以丰财也。<br/><br/>　　[疏]“初税”至“财也”。<br/><br/>　　○正义曰：藉者，借也。民之田穀出共公者，不过取所借之田。欲以丰民之财，故不多税也。既讥其税亩，言“非礼”，乃举正礼言“穀出不过藉”，则知所税亩者，是藉外更税。故杜氏为十一外更十取一，且以哀公之言验之，知十二而税自此始也。<br/><br/>　<br/><br/>　　“冬，蝝生，饥”。幸之也。蝝，未为灾而书之者，幸其冬生，不为物害，时岁虽饥，犹喜而书之。<br/><br/>　　[疏]“冬，蝝生，饥。幸之也”。<br/><br/>　　○正义曰：幸之者，为幸蝝冬生，不幸饥也。而传以“饥”连“蝝生”，乃云“幸之”者，以岁饥而复有灾，则民弥益其困。由饥之故，乃以为幸，故传连饥释之。<br/><br/>　<br/><br/>　　【经】十有六年，春，王正月，晋人灭赤狄甲氏及留吁。（甲氏、留吁，赤狄别种。晋既灭潞氏，今又并尽其馀党。士会称人，从告。○吁，况于反。种，章勇反。并，必政反，一音如字。）<br/><br/>　　夏，成周宣榭火。传例曰：“人火之也。”成周，洛阳。宣榭，讲武屋，别在洛阳者。《尔雅》曰“无室曰榭”，谓屋歇前。○榭本又作谢，音同。<br/><br/>　　[疏]注“传例”至“歇前”。<br/><br/>　　○正义曰：《楚语》云：“先王之为台榭也，榭不过讲军实，台不过望氛祥。”知榭是讲武屋也。名之曰宣，则其义未闻。服虔云“宣扬威武之处”，义或当然也。成周，周之下都。此榭别在洛阳，讲习武事则往就之。《尔雅·释宫》云“无室曰榭”，又云：“阇谓之台，有木者谓之榭。”李巡曰：“台，积土为之，所以观望。台上有屋谓之榭。”则榭是台上之屋，居台而临观讲武，故无室而歇前。歇前者，无壁也，如今厅是也。《公羊》以为“宣宫之榭”，谓宣王之庙也。以其中兴，其庙不毁。与《左氏》异也。<br/><br/>　<br/><br/>　　秋，郯伯姬来归。<br/><br/>　　冬，大有年。无传。○郯音谈。<br/><br/>　　【传】十六年，春，晋士会帅师灭赤狄甲氏及留吁、铎辰，（铎辰不书，留吁之属。○铎，待洛反。）三月，献狄俘。（献于王也。）晋侯请于王。戊申，以黻冕命士会将中军，且为大傅。（代林父将中军，且加以大傅之官。黻冕，命卿之服。大傅，孤卿。○黻音弗。将，子匠反。大音泰，注同。）<br/><br/>　　[疏]注“代林”至“孤卿”。<br/><br/>　　○正义曰：晋之中军之将，执政之上卿也。大傅又尊於上卿。且加大傅，以褒显之礼命臣者，皆赐之以服，使服而受命。传言“以黻冕”者，黻冕是命孤卿之服，故以之命士会也。《论语》称“禹恶衣服而致美乎黻冕”，郑玄云：“黻，祭服之衣。冕，其冠也”。此云“黻冕”，亦当然也。黻，蔽膝也。祭服谓之黻。其他服谓之韠。俱以韦为之，制同而色异。韠，各从裳色。黻，则其色皆赤，尊卑以深浅为异。天子纯朱，诸侯黄朱，大夫赤而已。大夫以上，冕服悉皆有黻，故禹言黻冕，此亦云黻冕。但冕服自有尊卑耳。《周礼·司服》：“孤之服，自希冕而下。”此士会黻冕，当是希冕也。天子大傅，三公之官也。诸侯大傅，孤卿之官也。《周礼·典命》云：“公之孤四命。”郑众云：“九命上公得置孤卿一人。”春秋时晋为霸，王侯亦置孤卿。文六年有大傅阳子，大师贾佗，则晋尝置二孤。<br/><br/>　<br/><br/>　　於是晋国之盗逃奔于秦。羊舌职曰：“吾闻之：‘禹称善人，称，举也。不善人远。’此之谓也夫！《诗》曰：‘战战兢兢，如临深渊，如履薄冰。’善人在上也。言善人居位，则无不戒惧。○远，于万反。夫音扶。兢，居陵反，本亦作矜。善人在上，则国无幸民。谚曰：‘民之多幸，国之不幸也。’是无善人之谓也。”○谚音彦。<br/><br/>　　“夏，成周宣榭火”，人火之也。凡火，人火曰火，天火曰灾。<br/><br/>　　[疏]“凡火”至“曰灾”。<br/><br/>　　○正义曰：人火，从人而起，人失火而为害。本其火之所来，故指火体而谓之为火。天火，则自然而起，不能本其火体，故以其所害言之，谓之为灾。圣人重天变，故异其名。《春秋》天变多矣，唯此言火耳。<br/><br/>　<br/><br/>　　“秋，郯伯姬来归”，出也。<br/><br/>　　为毛、召之难故，王室复乱。毛、召难在前年。○为，于伪反。难，乃旦反，注同。复，扶又反。王孙苏奔晋，晋人复之。毛、召之党，欲讨苏氏，故出奔。<br/><br/>　　冬，晋侯使士会平王室。定王享之，原襄公相礼。原襄公周大夫。相，佐也。○相，息亮反，注同。殽烝。烝，升也。升殽於俎。○殽，户交反。烝，之承反。<br/><br/>　　[疏]注“烝，升也，升殽於俎”。<br/><br/>　　○正义曰：礼，升殽於俎皆谓之烝，故烝为升也。郑玄《诗》笺云：“凡非穀而食之曰殽。”则殽是可食之名。切肉为殽，乃升於俎，故谓之殽烝。<br/><br/>　<br/><br/>　　武子私问其故。享当体荐而殽烝，故怪问之。武，士会谥；季，其字。<br/><br/>　　[疏]注“享当”至“其字”。<br/><br/>　　○正义曰：若公侯来朝，王为设享，则当有体荐。荐其半体，亦谓之房烝。武子谓巳被王享，亦当房烝，今乃殽烝，故怪而问之。<br/><br/>　<br/><br/>　　王闻之，召武子曰：“季氏，而弗闻乎？王享有体荐，享则半解其体而荐之，所以示共俭。<br/><br/>　　[疏]注“享则”至“共俭”。<br/><br/>　　○正义曰：王为公侯设享，则半解其体而荐之。为不食，故不解折，所以示其俭也。“示其俭”与下“示慈惠”，成十二年传文。<br/><br/>　<br/><br/>　　宴有折俎。体解节折，升之於俎，物皆可食，所以示慈惠也。○折，之设反，注同。<br/><br/>　　[疏]注“体解”至“惠也”。<br/><br/>　　○正义曰：王为公侯设宴礼，体解节折，升之於俎，即殽烝是也。其物解折，使皆可食，共食啖之，所以示慈惠也。其宴饮殽烝，其数无文若祭祀体解，案《特牲馈食礼》有九体：则肩一、臂二、臑三、肫四、胳五、正脊六、横脊七、长胁八、短胁九。此谓士礼也。若大夫礼，则十一体，加脡脊、代胁。其诸侯天子无文，或同十一。<br/><br/>　<br/><br/>　　公当享，卿当宴，王室之礼也。”公谓诸侯。<br/><br/>　　[疏]注“公谓诸侯”。<br/><br/>　　○正义曰：五等诸侯总名为公，故云“公谓诸侯”。言诸侯亲来，则为之设享，又设燕也。厚用体荐，燕用折俎。若使卿来，虽为设享，仍用公之燕法，亦用折俎，是王室待宾之礼也。《周语》说此甚详：“王召士季曰：子弗闻乎？禘郊之事，则有全烝。王公立饫，则有房烝。亲戚宴享，则有殽烝。”今“叔父使士季实来”，“唯是先王之宴礼，欲以贻尔”。“体解节折，而共饮食之。於是乎有折俎”，“以示容合好”，“将安用全烝？”注《国语》者皆云，禘祭宗庙，郊祭天地，则有全其牲体而升於俎，谓之全烝。王公立饫，即享礼也。礼之立成者名为饫。半解其体而升於俎，谓之房烝。传言体荐，即房烝也。亲戚宴享，则宴享礼同，皆体解节折，乃升於俎，谓之殽烝。此传略而为文，犹是彼意，故注皆取彼解之。<br/><br/>　<br/><br/>　　武子归而讲求典礼，以脩晋国之法。传言典礼之废久。<br/><br/>　　【经】十有七年，春，王正月。庚子，许男锡我卒。（无传。再与文同盟。）<br/><br/>　　[疏]注“再与文同盟”。<br/><br/>　　○正义曰：锡我以文六年即位，七年盟于扈，十四年于新城，鲁、许俱在，是再同盟也。<br/><br/>　<br/><br/>　　丁未，蔡侯申卒。无传。未同盟而赴以名。丁未，二月四日。<br/><br/>　　夏，葬许昭公。无传。葬蔡文公。无传。<br/><br/>　　六月，癸卯，日有食之。无传。不书朔，官失之。<br/><br/>　　己未，公会晋侯、卫侯、曹伯、邾子，同盟于断道。断道，晋地。○断，直管反，一音短。<br/><br/>　　秋，公至自会。无传。<br/><br/>　　冬，十有一月，壬午，公弟叔肸卒。传例曰：公母弟。○肸，许乙反。<br/><br/>　　【传】十七年，春，晋侯使郤克徵会于齐。（徵，召也。欲为断道会。）齐顷公帷妇人，使观之。郤子登，妇人笑於房。（跛而登阶，故笑之。○顷音倾。跛，波可反。）<br/><br/>　　[疏]注“跛而登阶”。<br/><br/>　　○正义曰：沈氏引《穀梁传》云：“鲁行父秃，晋郤克跛，卫孙良夫眇，曹公子首亻区，故妇人笑之。”是以知郤克跛也。《穀梁传》定本作“郤克眇，卫孙良夫跛”。<br/><br/>　<br/><br/>　　献子怒，出而誓曰：“所不此报，无能涉河！”不复度河而东。○复，扶又反。献子先归，使栾京庐待命于齐，曰：“不得齐事，无复命矣。”栾京庐，郤克之介，使得齐之罪乃复命。○庐音卢，又力於反。郤子至，请伐齐，晋侯弗许。请以其私属，又弗许。私属，家众也。为成二年战于鞍传。○鞍音安。齐侯使高固、晏弱、蔡朝、南郭偃会。晏弱，桓子。○朝，如字。及敛盂，高固逃归。闻郤克怒故。○敛，徐音廉，一音力渐反。盂音于。夏，会于断道，讨贰也。盟于卷楚，卷楚即断道。○卷音权，一音居免反。辞齐人。晋人执晏弱于野王，执蔡朝于原，执南郭偃于温。执三子不书，非卿。野王，县，今属河内。苗贲皇使，见晏桓子。贲皇，楚斗椒之子，楚灭斗氏而奔晋，食邑于苗地。晏弱时在野王，故因使而见之。○贲，扶云反。使，所吏反。注及下同。归，言於晋侯曰：“夫晏子何罪？昔者诸侯事吾先君，皆如不逮，言汲汲也。○逮音代，或大计反。汲音急。举言群臣不信，诸侯皆有贰志。举亦皆也。齐君恐不得礼，不见礼待。故不出，而使四子来。左右或沮之，沮，止也。○沮，在吕反。曰：‘君不出，必执吾使。’故高子及敛盂而逃。夫三子者曰：‘若绝君好，宁归死焉！’为是犯难而来。吾若善逆彼，彼齐三入。○好，呼报反。为，于伪反。难，乃旦反。以怀来者。吾又执之，以信齐沮，吾不既过矣乎？过而不改，而又久之，以成其悔，何利之有焉？使反者得辞，反者高固，谓得不当来之辞。<br/><br/>　　[疏]“以信齐沮”。<br/><br/>　　○正义曰：使沮者之言信也。○“而又”至“有焉”。<br/><br/>　　○正义曰：晏桓子等惧晋之命，不得巳而来，恨齐侯之使也。今晋不以礼待之，而又久执之，以成其悔恨。言本恨齐，今又恨晋。齐侯见晋如此，将有背晋之心。齐若叛晋，何利之有？言此者，劝晋侯免之耳。<br/><br/>　<br/><br/>　　而害来者，以惧诸侯，将焉用之？”晋人缓之，逸。缓，不拘执，使得逃去也。传言晋不能脩礼，诸侯所以贰。○焉，於虔反。拘，九于反。<br/><br/>　　秋，八月，晋师还。<br/><br/>　　范武子将老，老，致仕。初受随，故曰随武子，后更受范，复为范武子。○复，扶又反。召文子曰：“燮乎！吾闻之，喜怒以类者鲜，文子，士会之子，燮，其名。○燮，素协反。鲜，息浅反。易者实多。易，迁怒也。《诗》曰：‘君子如怒，乱庶遄沮；君子如祉，乱庶遄巳。’《诗·小雅》也。遄，速也。沮，止也。祉，福也。○遄，市专反。祉音耻。君子之喜怒，以巳乱也。弗巳者，必益之。郤子其或者欲巳乱於齐乎？不然，余惧其益之也。余将老，使郤子逞其志，庶有豸乎！豸，解也。欲使郤子从政，快志以止乱。○豸，本又作鸠，直是反；或音居牛反，非也。解音蟹，此训见《方言》。<br/><br/>　　[疏]注“豸，解也”。<br/><br/>　　○正义曰：《方言》文。<br/><br/>　<br/><br/>　　尔从二三子，唯敬！”二三子，晋诸大夫。乃请老。郤献子为政。<br/><br/>　　“冬，公弟叔肸卒”，公母弟也。凡大子之母弟，公在曰公子，不在曰弟。以兄为尊。凡称弟，皆母弟也。此策书之通例也。庶弟不得称公弟，而母弟或称公子。若嘉好之事，则仍旧史之文。惟相杀害，然后据例以示义。所以笃亲亲之恩，崇友于之好，《释例》论之备矣。○好，呼报反。<br/><br/>　　[疏]“凡大”至“弟也”。<br/><br/>　　○正义曰：此例再言“凡”者，前“凡”明称母弟之人，適子及妾子之等；后“凡”明策书称弟者，皆母弟之义。公之母弟见经者，郑段、鲁公子友、卫叔武实母弟而不称弟。陈公子招，昭元年称公子，八年称弟。《释例》曰：“母弟之宠，异於众弟，盖缘自然之情，以养母氏之志。公在虽俱称公子，其兄为君，则特称弟。殊而异之，亲而睦之。既以隆友于之恩，亦以奖为人弟之敬，成相亲之益也。通庶子为君，故不言夫人之子，而曰母弟。母弟之见於经者二十，而传之所发，六条而已。凡称弟皆母弟，此策书之通例也。庶弟不得称弟，而母弟得称公子，故传之所发，随而释之。诸称弟者，不言皆必称弟也。秦伯之弟针適晋，女叔齐曰‘秦公子必归’。此公子亦国之常言，得两通之证也。仲尼因母弟之例，据例以兴义。郑伯怀害弟之心，天王纵群臣以杀其弟，夫子探书其志，故显称二兄以首恶。佞夫称弟，不闻反谋也。郑段去弟，身为谋首也。然则兄而害弟，称弟以章兄罪；弟又害兄，则去弟以罪弟身也。推此以观其馀，秦伯之弟针，陈侯之弟黄，卫侯之弟鱄出奔，皆是兄害其弟也。秦伯有千乘之国，而不能容其母弟，传曰‘罪秦伯’。归罪秦伯，则针罪轻也。陈侯不能制御臣下，使逐其弟，传曰‘非罪’。非黄之罪，则罪在陈侯。此互举之文也。至於陈招杀兄之子，宋辰率群卿以背宗国，披大邑以成叛逆，然不推刃於其兄，故以首恶，称弟称名，从两下相杀也。统论其义，兄弟二人交相杀害，各有曲直，存弟则示兄曲也。郑伯既云失教，若依例存弟，则嫌善段，故特去弟，两见其义也。若夫朝聘盟会嘉好之事，此乃兄弟之笃睦，非义例之所兴，故仍旧史之策，或称弟，或称公子。践土之盟，叔武不称弟，此其义也。莒挐非卿，非卿则不应书，今嘉获，故特书。特书犹不称弟，明诸书弟者皆卿也。”“先儒说母弟，善恶褒贬既多相错涉”，“又云称弟皆谓公子，不为大夫者，得以君为尊。案传莒挐非卿，乃法所不书，书而不言弟，非得以君为尊也。凡聘享嘉好之事，於是使卿，故夷仲年之聘，皆以卿称弟而行。此例所谓兄称弟皆母弟。《左传》明文而自违之。颍氏又曰：臣无竟外之交，故云弟以贬季友，子招乐忧，故去弟以惩过。郑段去弟，唯以名通，故谓之贬。今此二人皆称公子。公子者，名号之美称，又非贬所也。”刘炫云：“再言‘凡’者，前‘凡’据適妻子为文，后‘凡’嫌妾子为君，母弟不得称弟，故更言‘凡’也。”<br/><br/>　<br/><br/>　　【经】十有八年，春，晋侯、世子臧伐齐。（○臧，子郎反。）<br/><br/>　　公伐杞。无传。<br/><br/>　　夏，四月。<br/><br/>　　秋，七月，邾人戕鄫子于鄫。传例曰：“自外曰戕。”邾大夫就鄫杀鄫子。○戕，在良反，徐又在精反。鄫，才陵反。<br/><br/>　　[疏]注“传例”至“鄫子”。<br/><br/>　　○正义曰：杜以会盟之例卿则书名氏，大夫则称人，此称邾人，故云邾大夫耳。贾逵亦云“邾使大夫往残贼之”。<br/><br/>　<br/><br/>　　甲戌，楚子旅卒。未同盟而赴以名。吴、楚之葬，僣而不典，故绝而不书，同之夷蛮，以惩求名之伪。○僣，子念反。惩，直升反，止也，又作徵，如字，明也。<br/><br/>　　[疏]注“未同”至“之伪”。<br/><br/>　　○正义曰：诸侯之葬，鲁不会则不书。知吴楚之葬为僣不书者，襄二十九年传称葬楚康王，公亲送葬，经亦不书，故知其不为鲁不会也。《礼·坊记》曰：“天无二日，国无二王”，“示民有君臣之别。《春秋》不称楚、越之王丧”，“恐民之惑也”。郑玄云：“楚、越之君僣号称王，不称其丧，谓不书葬也。《公羊传》曰：‘吴楚之君不书葬，辟其号也。’”辟其号者，五等诸侯死则称爵书卒，及葬，则从彼臣子之辞，皆称为公。若书楚葬，亦宜从彼所称，当云葬楚庄王。以此僣而不典，不得称王，故遂绝之而不书其葬，同之蛮夷。言其不足纪录，以惩创自求名号之伪。同之蛮夷者，蛮夷卒亦不书，言其不书似之也。<br/><br/>　<br/><br/>　　公孙归父如晋。<br/><br/>　　冬，十月，壬戌，公薨于路寝。<br/><br/>　　归父还自晋，至笙，遂奔齐。大夫还，不书，《春秋》之常也。今书归父还奔，善其能以礼退。不书族者，非常所及。今特书，略之。笙，鲁竟也，故不言出。○笙音生，徐又敕贞反，云“本又作柽，亦作朾”。案徐后音，是依二传文。竟音境。<br/><br/>　　【传】十八年，春，晋侯、大子臧伐齐，至于阳穀。齐侯会晋侯盟于缯，以公子彊为质于晋。晋师还，蔡朝、南郭偃逃归。（晋既与齐盟，守者解缓，故得逃。○缯，才陵反。质音致。解，佳买反。）<br/><br/>　　夏，公使如楚乞师，欲以伐齐。公不事齐，齐与晋盟，故惧而乞师于楚。不书，微者行。<br/><br/>　　秋，邾人戕鄫子于鄫。凡自虐其君曰弑，自外曰戕。弑、戕皆杀也，所以别内外之名。弑者，积微而起所以相测量，非一朝一夕之渐。戕者，卒暴之名。○弑音试，注同。弑字从式，杀字从殳，他皆放此。别，彼列反。一朝，如字。卒，寸忽反。<br/><br/>　　[疏]注“弑戕”至“之名”。<br/><br/>　　○正义曰：弑者，试也，言臣下伺候间隙，试犯其君。戕者，残也。言外人卒暴而来，残贼杀害也。弑、戕皆是杀也，所以别内外之名耳。《释例》曰：“列国之君，而受害於臣子，其所由者积微而起，所以相测量，非一朝一夕之渐，故改杀为弑。戕者，卒暴之名。有国之君当重门设险，而轻近暴客，变起仓卒，亦因事而见戒也。臣弑其君，子弑其父，世之恶逆，君子难言。故《春秋》诸自内虐其君者，通以弑为文也。《春秋》弑君多矣，其戕唯此一事。自弑其君，足明无道，臣罪之例。戕者，外人所杀，为无防被害，皆是君自招之；纵使君或无道，其恶不加外国，不得从弑君之例也。若战死则书灭。此谓在国见杀耳。”<br/><br/>　<br/><br/>　　楚庄王卒，楚师不出。既而用晋师，成二年战于鞍是。楚於是乎有蜀之役。在成二年冬。蜀，鲁地，泰山博县西北有蜀亭。<br/><br/>　　公孙归父以襄仲之立公也，有宠。归父，襄仲子。欲去三桓，以张公室。时三桓强，公室弱，故欲去之，以张大公室。○去，起吕反，下注“将去”并同。张，如字，一音陟亮反。与公谋而聘于晋，欲以晋人去之。冬，公薨。季文子言於朝曰：“使我杀適立庶，以失大援者，仲也夫。”適谓子恶，齐外甥，襄仲杀之而立宣公。南通於楚，既不能固，又不能坚事齐、晋，故云失大援也。○適，丁历反，注同。援，于眷反。夫音扶。臧宣叔怒曰：“当其时不能治也，后之人何罪？子欲去之，许请去之。”宣叔，文仲子，武仲父，许，其名也。时为司寇，主行刑。言子自以归父害己，欲去者，许请为子去。○请为，于伪反。遂逐东门氏。襄仲居东门，故曰东门氏。子家还，及笙，子家，归父字。坛帷，复命於介。除地为坛而张帷。介，副也，将去，使介反命於君。○坛音善。介音界。<br/><br/>　　[疏]“复命於介”。<br/><br/>　　○正义曰：《聘礼》复命之礼云：“公南乡”，“使者执圭”，“反命曰：以君命聘于某君，某君受币于某宫。某君再拜，以享某君，某君再拜”。“若聘君薨于后”，“归，执圭，复命于殡。升自西阶，不升堂。子即位，不哭。辩复命，如聘，子臣皆哭。与介入，北乡哭，出袒括发。入门右，即位踊”。是君之存亡皆有复命之礼。今身将出奔，不得亲自复命，故立介於位。介当南面，归父於介前，北面执圭复命。既复命之后，北面哭。乃退，括发讫，前即位，北面哭，三踊而出。以复命之语语介，使知令介以此言告於殡也。<br/><br/>　<br/><br/>　　既复命，袒、括发，以麻为发。○袒音但。括，古活反。即位哭，三踊而出。依在国丧礼设哭位，公薨故。遂奔齐。书曰：“归父还自晋。”善之也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10173.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10175.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

