<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷七 地部下_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷七 地部下全文,徐坚作品" />
<meta name="description" content="初学记原文阅读,卷七 地部下全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9579.html";
var nextpage="novel-read-998-9581.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷七 地部下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9579.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷七 地部下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:53:55<span class="divide">|</span></p>
<div class="page-body">
<div class="page-content">
<p>○湖第一<br/><br/>　　§叙事<br/><br/>　　《广雅》云；湖，池也。《说文》云：湖，大陂也。《风俗通》云：湖，都也，流渎四面所隈都也。《周官》：扬州，其浸五湖。按，张勃《吴录》：五湖者，太湖之别名，以其周行五百余里，故以五湖为名。(虞翻又云：太湖有五道，别谓之五湖。)或说以太湖、射贵湖、上湖、洮湖、(洮湖一名长塘湖，在义兴。)滆。湖为五湖。按，《国语》：吴越战于五湖，直在笠泽一湖中战耳，则知或说非也。《扬州记》曰：太湖一名震泽，一名笠泽，一名洞庭。(《史记》：三苗之国，左洞庭，左彭蠡。裴骃注云：今太湖中苞山。有石穴，其深洞无知其极者，名洞庭。洞庭对彭蠡，则知此穴之名，通呼洞庭。彭蠡即宫亭湖名也。《越绝书》：太湖周三万六千顷，在吴兴。)《荆州记》云：宫亭即彭蠡泽也，谓之彭泽湖，一名汇泽。(在豫章郡。)青草湖，一名洞庭湖。(《荆州记》云：因青草山为名。洞庭亦谓之太湖，在巴陵郡。)云梦泽一名巴邱湖，凡此并昭昭尤著又广大也。(居巢县有巢湖、扬泉湖，吴郡有临平湖、女坟湖，鄮县有黄金湖，山阴有镜湖、回踵湖、兰湖、华湖、鱼湖、山阴湖，溧阳有长塘湖，阜陵有麻湖，建邺有后湖，一名玄武湖、蒋陵湖、高湖，浔阳有招湖，无锡有射贵湖、尸湖、小湖、耆湖、乘湖、犹湖、招湖、谯湖、雍湖、昆湖。招湖即海盐县沦陷为也。江东有滆湖，郢城有赤湖，蜀有白羊湖，山阳郡有樊梁湖、射阳湖、津湖，新安有白马湖，常熟有赤山湖、夏架湖、丹阳湖、张昭湖。昭封娄侯，又因名娄湖、高平湖、太傅湖(太傅即谢安也)、著作簿湖、刘南蛮湖、侍中湖、张侯湖、葛塘湖、倪塘湖、庾冰湖，东阳有徐湖，永嘉有蒋公湖。自娄已下，谓皆独擅一湖之利。武昌有长湖，琅邪有摄湖，钱塘有明圣湖、淮湖、承湖。承湖一名诏息湖。京口有醴湖、孟佐湖、半扬湖、龙日湖、劫亭湖、新丰湖，吴兴有欣湖，武陵有丹坡湖，始兴有沧湖。武原沦陷为当湖，又有洋湖、锜湖、梅湖，荆州有大井湖、高沙湖、大浐湖、马骨湖、支湖、坡湖、赤湖、沔湖，酃县有酃湖，南康有平湖，豫州有芍陂湖，南越有石湖，蕲春有菜黄湖，曲阿有后湖。王子年《拾遗记》：员峤山有方湖。东方朔《神异经》云：亶州有温湖；北方有石湖，其水恒冰。)<br/><br/>　　§事对<br/><br/>　　【青草 赤沙】盛弘之《荆州记》曰：巴陵南有青草湖，周回数百里，日月出没其中。湖南有青草山，因以为名。郦元注《水经》曰：澧水经南安县，又东与赤沙湖会。湖水通江南注澧水也。<br/><br/>　　【荆薮 扬浸】刘澄之《荆州记》曰：华容县东南有云梦泽，一名巴邱湖，荆之薮也。《周记》曰：扬州其浸曰五湖。<br/><br/>　　【芍陂 笠泽】刘澄之《豫州记》曰：陵县北有芍陂湖，魏将王陵与吴将张休交战处。张勃《吴录》曰：五湖者，太湖之别名。周行五百余里，故以名焉。《国语》曰：战于五湖，此一湖中战耳。笠泽即太湖别名。<br/><br/>　　【县沦 城陷】赵晔《吴越春秋》：海盐县沦为招湖，徙居武原乡，故越地也。干宝《搜神记》曰：由权县，秦时长水县。始皇时童谣曰：“城门有血，城当隐没为湖。”有妪闻之，朝朝往窥。门将欲缚之，妪言其故后，门将以犬血涂门。妪见血走去。忽有大水欲没。县主簿令干入白令，令曰：“何忽作鱼？”干曰：“明府亦作鱼。”遂沦为湖。<br/><br/>　　【鱼下 龙升】郑缉之《永嘉记》曰：怀化县有蒋公湖。父老传云：先代有祭祀祈请者，湖辄下大鱼与之。《秦州记》曰：武都郡前有湖，义熙初有白龙于湖升天者。<br/><br/>　　【铜船 金牛】刘欣期《交州记》曰：有一湖，去合流北四十里。至阴日，百姓樵捕，见铜船出水上，又有水牛在湖之中。刘道真《钱塘记》曰：明圣湖在县南。父老相传：湖中有金牛，古尝有见其映宝云泉，照耀流精，神化莫测。遂以明圣为名。<br/><br/>　　【分风 起雨】盛弘之《荆州记》曰：宫亭湖庙神甚有灵验，途旅经过，无不祈祷。能使湖中分风，而帆南北。南康仁空山上有平湖，湖中底，浮在湖中动摇，便起风雨。<br/><br/>　　【秦憩 范游】《钱塘记》曰：去邑十里有诏息湖。古老相传：昔秦始皇巡狩，经途暂憩，因以诏息为名。《国语》曰：伍子胥谏吴王与我争五湖之利，非越乎。及越灭吴，范蠡乃乘扁舟游五湖。<br/><br/>　　【三山 五渚】刘澄之《豫州记》曰：城父县有巢湖，湖周五里。湖中有三山，湖南有四鼎山。《战国策》曰：秦与荆战，大破之，取洞庭五渚。《史记》曰：秦乘流而下汉，四日而至五渚。裴骃注：五渚在洞庭湖。<br/><br/>　　【石函 铜斗】《吴志》曰：孙皓时，吴郡言临平湖边得石函。中有小石，青白色，刻上作皇帝字，改元为天玺。谢绰《宋拾遗》曰：张永开玄武湖石冢，上得一铜斗，有柄。太祖访之朝士，何承天曰：“此是新威斗，王莽时，王公亡皆赐之。一在冢内，一在冢外。”于是江左唯有甄邯为大司徒，俄而又得一斗，复有石书，称甄邯之墓。<br/><br/>　　【白鹅 赪鲤】刘澄之《扬州记》曰：新成县东有俱山，山上有湖，湖中有白鹅一只，时时飞来，不可常见。周景式《庐山记》曰：山顶有一穷湖，湖足赪鲤，鬐皆伤剥。而又有一故楄槽，崇山峻远，非舟楫所游。岂深谷为陵，此物不与之而迁乎？<br/><br/>　　【龙目 马骨】刘桢《京口记》曰：龙目湖，秦王东观，亲见形势，云此有天子气，使赭衣徒凿湖中长冈使断，因改名丹徒。今水北注江也。盛弘之《荆州记》曰：云杜县左右有大浐、马骨等湖，夏水来则渺漭若海，及冬涸则平林旷泽，四眺烟日。<br/><br/>　　【卖药 浮舟】刘向《列仙传》曰：东方朔者，楚人，汉武帝时为郎。后有见于会稽，卖药五湖。《徐州先贤传》曰：勾践灭吴，谓范蠡曰：“吾将与子分国而有之。”蠡曰：“君行令，臣行意。”乃乘扁舟浮五湖，终不返。<br/><br/>　　【金银塘 珠玉泉】伏滔《登故台诗序》曰：夫差姑苏台，东有丹湖万顷，内有金银塘。陆贾《新语》曰：舜藏黄金于嶃岩之山，捐珠玉于五湖之泉，以塞邪淫之路。<br/><br/>　　§赋<br/><br/>　　【西晋杨泉《五湖赋》】余观夫主五湖而察其云物，皇哉大矣，以为名山大泽，必有记颂之章，故梁山有奕奕之诗，云梦有子虚之赋。夫具区者，扬州之泽薮也。有大禹之遗迹，疏川导滞之功，而独阙然未有翰墨之美，余窃愤焉。敢妄不才，述而赋之。其辞曰：浚矣大哉，于此五湖，乃天地之玄源，阴阳之所徂，上属斗牛之精，与云汉乎同模。受三方之灌溉，为百川之巨都；居扬州之大泽，苞吴越之具区。南与长江分体，东与巨海合流。太阴之所毖，玄灵之所游。追潮水而往还，通蓬莱与瀛洲。云云。<br/><br/>　　§诗<br/><br/>　　【李颙《涉湖》】旋经义兴境，顿棹石兰渚；震泽为何在，今惟太湖浦。圆径萦五百，盻目渺无睹；高天淼若岸，长津杂如缕。窈窕寻湾漪，迢递望峦屿；惊飚扬飞湍，浮霄薄悬岨。轻禽翔云汉，游鳞憩中浒；黯蔼天时阴，峣岧舟航舞。凭河安可殉，静观戒征旅。<br/><br/>　　【刘删《泛宫亭湖》】回舻承泒水，举帆逐分风；滉瀁疑无际，飘摇似度空。樯乌排鸟路，船影没河宫；孤石沧浪里，匡山若雾中。寄谢千金子，安知万里蓬。<br/><br/>　　【陈阴铿《度青草湖》】洞庭春溜满，平湖锦帆张；源水桃花色，湘流杜若香。穴去茅山近，江连巫峡长；带天澄迥碧，映日动浮光。行舟逗远树，度鸟息危樯；滔滔不可测，一苇讵能航。<br/><br/>　　§文<br/><br/>　　【隋卢思道《祭漅湖文》】维开皇元年十二月朔甲子，具位姓名，遣某官，以清酌庶羞之馈，敬祭漅湖之灵，曰：泱漭澄湖，南服之纪；斜通海甸，旁带江汜。深过百仞，润逾九里；彭蠡莫俦，具区非拟。扬越不庭，多历年纪；王师薄伐，六军戾止。戒期指日，马首欲东；常阴作沴，零雨其蒙。水气朝合，天云夜同；申之苦雾，继以严风。途泥已甚，轨躅不通；有稽天罚，用沮元戎。唯夫百神受职，水灵为大，皇王御宇，率土无外，当使日月贞明，天地交泰。雨师止其霖沥，云将卷其蔚薈。东渡戈船，南耸雕旆；收尉佗之黄屋，纳孙皓之青盖。然后革车旋轸，戎卒凯歌；楚俘雾集，冀马星罗。无德不报，有酒如河：神之听之，斯言匪蹉。<br/><br/>　　○汉水第二<br/><br/>　　§叙事<br/><br/>　　汉，楚水也。《周礼》：荆州其川江汉。按《水经注》及《山海经注》云：汉水出陇坻道县嶓冢山，初名漾水，东流至武都沮县，始为汉水。东南至葭萌，与羌水合。至江夏安陆县，名沔水，故有汉沔之名。(即周昭王溺处也。)又东至音陵，合沧浪之水。(即屈原遇渔父之处。)又东过三澨，水触大别山，南流而入江。(庾仲雍《汉水记》曰：汉水出广汉，漾水出嶓冢，东流至武都而与汉水合。沔水出武都沮县，亦与汉水相合。)《尚书》称：嶓冢导漾，东流为汉。(孔安国注云：泉始出山为漾水，东南流为沔水，至汉中东行为汉水。)又东为沧浪之水，过三澨，至于大别，南入于江。东汇泽为彭蠡，东为北江，入于海。是也。(汇，回也。言汉水合大江，回流入彭蠡泽。东北至南徐州，名为北江而入海。)<br/><br/>　　§事对<br/><br/>　　【南纪 东流】《诗》云：滔滔江汉，南国之纪。东流见叙事。<br/><br/>　　【沉碑 潜玺】郦元注《水经》曰：沔水东经万山北。山下有潭，中有杜元凯好尚后名，作两碑，并述己功。一碑在岘山，一碑沉此潭中，曰：千载之后，何知不深谷为陵。又《蜀志》：少府王谋等上言，前襄阳男子张嘉王休献玉玺。玺潜汉水于深渊，晖景烛曜，玺光彻天。<br/><br/>　　【遇兕 截蛟】《纪年》曰：南昭王十六年伐楚荆，涉汉，遇大兕。盛弘之《荆州记》曰：沔水隈潭极深，先有蛟为害。邓遐为襄阳太守，拔剑入水。蛟绕其足，遐自挥剑，截蛟数段，流血丹水，勇冠当时。于后遂无蛟患。<br/><br/>　　【近二别 过三澨】《左传》曰：吴师伐郢，楚子当济汉而阵，自小别至于大别。《杜释地》曰：二别，近汉之名。过三澨见叙事。<br/><br/>　　【解珮 弄珠】《韩诗》曰：郑交甫过汉皋，遇二女，妖服珮两珠。交甫与之言曰：“愿请子之珮。”二女解珮与交甫，而怀之。去十步，探之则亡矣。回顾二女亦不见。张衡《南都赋》曰：耕父扬光于清泠之泉，游女弄珠于汉皋之曲。郦元注《水经》曰：汉水东经万山北，山下水隈，云汉女昔日游处。<br/><br/>　　【鳣湍 龙泉】郦元注《水经》：汉水东经西城县故城，为鳣湍，洪波漭荡，漰浪云穨。古耆旧言：有鳣鱼奋鬐望涛直上，至此曝腮，因以名湍焉。又曰：汉水经西城县故城南，又东为龙泉。泉上有胡鼻山，石类胡人鼻，故也。下临龙井渚，泉深数丈。<br/><br/>　　【碑潭 钟岸】碑潭见沉碑注。孙岩《宋书》曰：汉中城固县汉水岸际有异声，如雷。俄顷岸崩，有铜钟十二出自潜壤。体制既精，扣之清响。<br/><br/>　　【楚望 荆川】《左传》曰：江汉沮漳，楚之望也。《周礼》曰：正南曰荆州，其川江汉，其浸颍淇。<br/><br/>　　【鲸滩 鲛潭】郦元注《水经》曰：汉水过西城县，又东经鳖池而为鲸滩。鲛潭见上截鲛注。<br/><br/>　　【梦神 游女】徐干《喜梦赋》曰：昔嬴子与其交游于汉水之上，其夜梦见神女。《毛诗》曰：南有乔木，不可休息；汉有游女，不可求思。<br/><br/>　　【沉玉 亡剑】《左传》曰：蔡昭侯为两珮与两裘以如楚，献一珮一裘于昭王。子裳欲之，不与。三年止之，蔡侯归，及汉，执玉而祝曰：“余所济汉而南者，有若夫川。”郦元注《水经》曰：襄阳故城，北枕沔水，昔张公遇害，亡剑于此。<br/><br/>　　【朝海 斗江】《尚书》曰：江汉朝宗于海。《水经》：自沔与江合流，东过彭蠡泽。郦元引郑玄云：汉与江斗，转东成泽。<br/><br/>　　【含珠 隐玉】盛弘之《荆州记》曰：荆蕴玉以润其区，汉含珠而清其域。左思《蜀都赋》曰：流汉汤汤，惊浪雷奔；望之天回，即之云昏。水物殊品，鳞介异族；或藏蛟螭，或隐璧玉。<br/><br/>　　【配天汉 对月谷】配天汉见下蔡邕赋。郦元注《水经》曰：汉水右对月谷山，有月坂，有月川，于其中黄壤沃衍。<br/><br/>　　【黄金水 白石滩】《水经注》曰：汉水经大小黄金。南山有黄金峭，水北对黄金谷，有黄金戍。又曰：汉水又东经魏兴郡之锡县故城，北为白石滩。县故春秋之锡穴地也。<br/><br/>　　【七军没 六师丧】《魏志》曰：征南将军曹仁守樊，蜀关羽攻樊。时汉水溢，于禁等七军皆没。《纪年》曰：周昭王十九年，天大曀，雉兔皆震，丧六师于汉。<br/><br/>　　§赋<br/><br/>　　【后汉蔡邕《汉津赋》】夫何大川之浩浩兮，洪流淼以玄清；配名位乎天汉兮，披厚土而载形。发源自乎嶓冢，引瀁澧而东征。纳汤谷之所吐兮，兼汉沔之殊名；搃畎澮之群液，演西土之阴精。过曼山以左回兮，旋襄阳而南萦；切大别之东山兮，与江湘乎通灵。嘉清源之体势，澹澹湲以安流；鳞甲育其万类兮，蛟螭集以嬉游；明珠胎于灵蚌兮，夜光潜乎玄洲；维神宝其充盈兮，岂鱼龟之足收。<br/><br/>　　§诗<br/><br/>　　【梁庾肩吾《奉和泛舟汉水往万山应教》】桂棹架棠船，飘扬横大川；映岩沉水底，激浪起云边。回岸高花发，春塘细草悬；陪歌承睿赏，接醴侍恩筵。谁云李与郭，独得似神仙。<br/><br/>　　【李百药《渡汉水》】东流既渳々，南纪信滔滔；水激沉碑岸，波骇弄珠皋。含星映浅石，浮盖下奔涛；溜阔霞光近，川长晓气高；樯乌转轻翼，戏鸟落风毛。客心既多绪，长歌且代劳。<br/><br/>　　【王师《渡汉水经襄阳》】导漾疏源远，归海会流长；延波接荆梦，通望迩沮漳。高岸沉碑影，曲溆丽珠光；云昏翠岛没，水广素涛扬。阅川已多叹，遐睇几增伤；临溪犹驻马，望岘欲沾裳。乔木下寒叶，亭林落晓霜；山公不可遇，谁与访高阳。<br/><br/>　　【宋之问《汉江宴》】汉广不分天，舟移杳若仙；林虹映晚日，江鹤弄晴烟。积水浮冠盖，摇风送管弦；嬉游不可极，留恨此山川。<br/><br/>　　○骊山汤第三<br/><br/>　　§叙事<br/><br/>　　《博物志》云：凡水源有石流黄，其泉则温。或云神人所暖，主疗人疾。《辛氏三秦记》云：骊山汤，旧说，以三牲祭乃得入，可以去疾消病。俗云，秦始皇与神女游而忤其旨，神女唾之则生疮。始皇怖谢，神女为出温泉而洗除。后人因以为验。《汉武帝故事》云：骊山汤，初始皇砌石起宇，至汉武又加修饰焉。(《水经注》云：渔阳郡北有温泉。《吴录》云：始兴山出汤泉，零陵县出温泉。《丹阳记》云：汤山出温泉三所。《述征记》云：东莱郡出温泉。《临川记》云：临川县出温泉。《梁州记》云：汉水南出温泉。《荆州记》云：新阳县出温泉，银山县出温泉，耒阳县出温泉。《浔阳记》云：鸡笼山下出温泉。《始兴记》云：灵泉源出温泉。《幽明录》云：艾县辅山出温冷二泉。《博物志》云：不周云川之水温如汤。凡诸温泉，咸能疗疾，远近归之。)<br/><br/>　　§事对<br/><br/>　　【如沸 若汤】周景式《庐山记》曰：主簿山在胡郎庙南数里，山下有温泉。穴口周围一丈许，涌出如汤沸，冬夏恒热。《梁州记》云：汉水南有温泉，周围数千步。冬夏常沸涌若汤，其热可熟鸡子。未至二十里，便望见白气冲天。<br/><br/>　　【烂鸟 游鱼】郭缘生《续述征记》曰：东莱郡有温泉，恒沸，鸟坠辄烂。《始兴记》曰：灵水源有温泉，涌溜如沸，时有细赤鱼出游，莫有获者。<br/><br/>　　【温谷 汤山】温谷见下刘义恭诗。张勃《吴录》曰：丹阳江乘县有汤山，出温泉三所。<br/><br/>　　【愈疾 流秽】袁山松《宜都山川记》曰：银山县有温泉，注大溪。夏才暖，冬则大热，上常有雾气。百病久疾，入此水多愈。流秽见下张衡赋中。<br/><br/>　　【潮泉 神井】张僧监《浔阳记》曰：鸡笼山下涧中有数十处累石，若有人功。水常深尺余，朝夕辄有涌泉溢出如潮水，时刻不差。朔望尤大，号为潮泉，常如沸汤。神井见下张衡赋序。<br/><br/>　　【蠲慝 攘寒】蠲慝见下张衡赋中。江乘《地记》曰：县东南四十里半汤泉，半温半冷，共同一壑，谓之半汤泉。张勃云：冷水夏濯，可以清暑；温水冬浴，可以攘寒。<br/><br/>　　【汤鸡 瀹卵】常璩《华阳志》曰：斯臾入南山洞温水穴，冬夏常热，其源可以汤鸡豚。下汤澡洗，疗宿疾。王廙《洛都赋》曰：鸡头温水，鲁阳神泉；不爨自沸，热若焦然。烂毛瀹卵，煮绢濯鲜。瀹音药。<br/><br/>　　【痊痾 保性】王廙《洛都赋》曰：痿瘵痱痾，浸之则痊；功迈药石，勋著不言。保性见下张衡赋中。<br/><br/>　　【暄波 灼水】暄波见下刘义恭诗。郦元《水经注》曰：温汤水出渔阳郡北山温溪，即温源也。废疾者不能澡，以其过灼故也。<br/><br/>　　【温涛 炎液】曹植《述行赋》曰：濯余身于神井，伟温涛之若焚。炎液见下刘义恭诗。<br/><br/>　　【分寒水 会冰泉】《临陵县记》云：县有温泉，泉中有伏石分流。其阴清水常寒；其阳温泉涌沸，飞雾如烟，雪霜无以败其热。刘义庆《幽明录》曰：艾县辅山有温冷二泉，发源相去数尺。热泉可煮鸡豚，冷泉常若冰。双流数丈而合。俱会于一溪。<br/><br/>　　【濯日月 飞烟雾】濯日月见下张衡赋。飞烟雾见上分寒水注。<br/><br/>　　【萃士女 迈药石】萃士女见下张衡赋。迈药石见上痊痾注。<br/><br/>　　§赋<br/><br/>　　【后汉张衡《温泉赋》】余适骊山，观温泉，浴神井，美洪泽之普施，乃为赋云：览中域之珍怪兮，无斯之神灵；控汤谷于瀛洲兮，濯日月乎中营。荫高山之北延，处幽屏以闲清。于是殊方跋涉，骏奔来臻；士女晔其鳞萃，纷杂还其如烟。乱曰：天地之德，莫若生兮。帝育蒸民，懿厥成兮。六气淫错，有疾疠兮。温泉汨焉，以流秽兮。蠲除苛慝，服中正兮。熙哉帝载，保性命兮。<br/><br/>　　【魏曹植《述行赋》】寻曲路之南隅，观秦政之骊坟；哀黔首之罹毒，酷始皇之为君。濯余身于神井，伟温涛之若焚。<br/><br/>　　§诗<br/><br/>　　【唐高宗《过温汤》】温渚停仙跸，丰郊驻晓旌；路曲回轮影，岩虚传漏声。暖溜惊湍驶，寒空碧雾经；林黄疏叶下，野白曙霜明。眺听良无已，烟霞断续生。<br/><br/>　　【宋刘义恭《温泉》】秦都壮温谷，汉京丽汤泉；炎德潜远液，暄波起兹源。<br/><br/>　　【北齐刘逖《浴温汤》】骊岫犹怀土，新丰尚有家；神井堪消疠，温泉足荡邪。紫苔生石岸，黄沫拥金沙；振衣殊未已，翻能停使车。<br/><br/>　　【越王贞《奉和过温汤》】风辇腾宸驾，骊御次乾游；坎德疏温液，山隈泒暖流；寒氛空外拥，蒸气沼中浮。林凋帷影散，云剑盖阴收。霜郊畅玄览，参差落景遒。<br/><br/>　　【王德真《奉和过温汤》】握图开万寓，属圣启千年；骊阜疏缇骑，惊鸿映彩旃。玉霜明凤野，金阵藻龙川；祥烟聚危岫，态水溢飞泉。停舆兴睿览，还举大风篇。<br/><br/>　　【杨思玄《奉和过温汤》】丰城观汉迹，温谷幸秦余；地接幽王垒，流分郑国渠。风威肃文卫，日彩镜雕舆；远岫凝氛重，寒丛树影疏。回瞻汉章阙，佳气满宸居。<br/><br/>　　【郑义真《奉和过温汤》】洛川方伫跸，丰野暂停銮；汤泉恒独涌，温谷岂知寒。漏鼓依岩畔，相风出树端；岭烟遥聚草，山月迥临鞍。日用诚多幸，天文遂仰观。<br/><br/>　　§序<br/><br/>　　【周庾信《温汤碑序》】咸池浴日，先膺绿甲之图；砥柱浮天，始受玄夷之命。仁则涤荡埃氛，义则激扬清浊；勇则负山馀力，弱则鸿毛不胜。仲春则榆荚同流，三月则桃花共下，其色变者流为五云之浆，其味美者结为三危之露。烟青于铜浦，色白于铅溪。非神鼎而长沸，异龙池而独涌。洗胃湔肠，兴羸起瘠。秦皇余石，仍为雁齿之阶；汉武旧陶，即用鱼鳞之瓦。岂独醴泉消疾，闻乎建武之朝；神水蠲痾，在乎咸康之世。<br/><br/>　　§铭<br/><br/>　　【周王褒《温汤铭》】挺此温谷，骊邱之阴；白礜上彻，丹砂下沉。华清驻老，飞流莹心；谷神不死，川德愈深。<br/><br/>　　○昆明池第四<br/><br/>　　§叙事<br/><br/>　　《广雅》云：沼，池也。《说文》云：池者，陂也。从水它声。《风俗通》云：孙子有金城汤池之说，后人因此开地为池，以养鱼鳖。按《汉书》及《西京杂记》：昆明池，汉武帝元狩三年所穿也。初汉欲求身毒国，为昆明夷所闭。昆明有滇池，方三百里，名曰滇河。汉将伐昆明以通身毒，使谪卒伐棘上林，象滇河作昆明池，以习水战。池周围四十里。(汉武帝平昆明夷，以其地为益州郡。其滇水源深广，末反浅狭，有似倒流，故曰滇河。潘岳《关中记》曰：昆明，汉武习水战也。中有灵沼神池，云尧时理水讫，停舟此池，盖尧时已有沔池。汉代因而深广耳。曹毗《志怪》云：汉武凿昆明池，极深，悉是灰墨，无复土，举朝不解。以问东方朔，朔曰：“臣愚，不足以知之，可试问西域胡人。”帝以朔不知，难以移问。至后汉明帝时，外国道人入来洛阳，时有忆方朔言者，乃试以武帝时灰墨问之。胡人云：“经云：天地大劫将尽，则劫烧。此劫烧之余。”乃知朔言有旨。)池中有戈船、楼船，各数百艘。楼船上建楼橹，戈船上建戈矛。四角悉垂幡旄，旌葆麾盖，照烛涯涘。又作二石人，东西相对，以象牵牛织女。又刻石为鲸鱼，每雷雨，鱼常鸣吼，鬐尾皆动。汉代祭以祈雨，有验。至昭帝幼冲，不复习战。于中养鱼，以给诸陵祠。余付长安巿，鱼乃贱。(《三秦记》：秦始皇作长池，张渭水东西二百里，南北二十里，筑土为蓬莱山，刻石为鲸鱼，长二百丈。秦又有兰池、镐池。醴有，即明天子璧池。穆天子西征，有玄池、瑶池、乐池，与西王母宴所。汉有建章宫太液池，中筑方丈瀛洲，象海中神山。春二月黄鹄下池中。未央宫有沧池，中筑渐台。王莽死其上。汉上林有池十五所。承露池、昆灵池、池中有倒披莲、连钱荇、浮浪根菱。天泉池，上有连楼阁道，中有紫宫。戟子池、龙池、鱼池、牟首池、蒯池、菌鹤池、西陂池、当路池、东陂池、太一池、牛首池、积草池，池中有珊瑚，高丈二尺，一本三柯，四百六十条，尉佗所献，号曰烽火树。糜池、含利池、百子池，七月七日临百子池，作于阗乐，乐毕，以五色缕相羁，谓为连爱。东汉有九龙池、御龙池、灵芝池、白石池、濯龙池、天泉池。魏在邺有渌水池、琼华池、疏圃池、玄武池、灵芝池；在洛有天泉池，池中筑九华台、流杯池、幽泉池、阴流池、鸣鹤池。吴有太子池，孙权子和筑，至晋明帝呼为太子池。西晋有含利池、都亭池、灵芝池、濛汜池，张载作赋者，潜灵池、渌池。东晋有清游池、流杯池。宋有天泉池、华林池，池有双莲同干，芙蓉异花并蒂。纣有酒池。齐景公有昭华池。后梁有灵泉池。后魏有鸿雁池、流化池。后燕有清凉池。前梁有闲豫池，池有龙影五彩，铸铜龙于其上。南燕有申池，赫连勃勃有渌涟池。大梁有蓬池。襄阳有习氏鱼池，山简所游者；荆州有蔡子池；临沅县有明月池；益州有万岁池、天井池、千秋池、双龙池、邛池；洺州有干将池、华曲池；于潜有蛟龙池。)<br/><br/>　　§事对<br/><br/>　　【神池 灵沼】并见上叙事注。<br/><br/>　　【开地 伐棘】并见叙事。<br/><br/>　　【珠滨 金堤】潘岳《关中记》曰：汉武习水战，作昆明池。人钓鱼纶，绝而去，梦于帝求去其钩。明日帝戏于池，见鱼衔索，帝取其钩放之。间三日复游，池滨得珠一双。帝曰：“岂非昔鱼之报也。”张衡《西京赋》曰：乃有昆明灵沼，黑水玄沚；周以金堤，树以柳杞；豫章珍馆，揭焉中峙。<br/><br/>　　【汤谷 虞泉】潘岳《西征赋》曰：乃有昆明池乎其中，汤汤浣浣，滉漾渊漫，浩若河汉，日月丽天，出入乎东西。朝似汤谷，夕类虞泉。昔豫章之名宇，披玄流而特起；仪景星于天汉，列牛女以双峙。<br/><br/>　　【玄流 黑水】玄流见上汤谷注中。黑水见上金堤注中。<br/><br/>　　【汉宇 尧舟】《汉书》曰：汉武大修昆明池，列馆环之。班固《西都赋》曰：集于豫章之宇，临于昆明之池。尧舟见上叙事注。<br/><br/>　　【刻石 仪星】刻石见叙事。仪星见上虞泉注。<br/><br/>　　【名宇 珍馆】名宇事见上汤谷注中。珍馆事见上金堤注中。<br/><br/>　　【习战 肄师】习战事见上珠滨注中。《魏志》曰：太祖还邺，作玄武池以肄舟师。潘岳《西征赋》曰：乃有昆明池乎其中，伊兹池之肇穿，肄水师于荒服。肄音异，习也。<br/><br/>　　【锦绣陂 柳杞堤】班固《西都赋》曰：集于豫章之馆，临乎昆明之池。茂树荫蔚，芳草被堤；兰茝发色，晔晔猗猗；若摛锦布绣，烛辉乎其陂。柳杞堤见上金堤注。<br/><br/>　　【象滇 仪汉】《汉书》云：汉求身毒国，而为昆明所闭。昆明国有滇河，方三百里。汉欲伐昆明，象滇河凿池，名曰昆明池。其滇河水源深广，末反浅狭，有似流，曰故滇。仪汉事见上虞泉注。<br/><br/>　　【豫章馆 劫烧灰】豫章馆见上金堤注。劫烧灰见上叙事注。<br/><br/>　　【升采鳞 浮文鹢】班固《典引》曰：扰缁文皓质于郊，升黄辉采鳞于沼。司马相如《子虚上林赋》曰：怠而后游于清池，浮文鹢，扬旌旗。<br/><br/>　　【出入日月 吐纳云雾】张衡《西京赋》曰：乃有昆明灵沼，黑水玄沚，日月于是乎出入，象扶桑与蒙汜。张载《蒙汜池赋》曰：幽渎滂集，潜流独注。淡淡沣沛，更来迭去；仰承河汉，吐纳云雾。<br/><br/>　　§诗<br/><br/>　　【唐太宗《冬日临昆明池》】石鲸分玉溜，劫烬隐平沙；柳影冰无叶，梅心冻有花。寒野凝朝雾，霜天散夕霞；欢情犹未极，落景遽西斜。<br/><br/>　　【周庾信《和炅法师游昆明池》】秋光丽晓天，鹢舸泛中川；密菱鄣浴鸟，高荷没钓船。碎珠萦断菊，残丝绕折莲；落花催斗酒，栖乌送一弦。<br/><br/>　　【隋江总《秋日昆明池》】灵沼萧条望，游人意绪多；终南云影落，渭北雨声过。蝉噪金堤柳，鹭饮石鲸波；珠来昭似月，织处写成河。此时临水叹，非复采莲歌。<br/><br/>　　【隋薛道衡《秋游昆明池》】灞陵因静退，灵沼暂徘徊；新船木兰楫，旧宇豫章材。荷心宜露泫，竹径重风来；鱼潜疑刻石，沙暗似沉灰。琴逢鹤欲舞，酒遇菊初开；羁心与秋兴，陶然寄一杯。<br/><br/>　　【隋虞茂《赋昆明池一物得织女石》】隔河图列宿，清汉象昭回；支机就鲸石，拂镜沉池灰。船疑海槎渡，珠似客星来；所恨双娥敛，逢秋遂不开。<br/><br/>　　【隋元行恭《秋游昆明池》】旅客伤羁远，樽酒慰登临；池鲸隐旧石，岸菊聚新金。阵低云色近，行高雁影深；欹荷泻圜露，卧柳横清阴。衣共秋风冷，心学古灰沉；还似无人处，幽兰入雅琴。<br/><br/>　　【李百药《和许侍郎游昆明池》】神池望不极，沧波接远天；仪星似河汉，落景类虞泉。年深平馆宇，道泰偃戈船；差池下凫雁，掩映生云烟。浪华开已合，风文直且连；税马金堤外，横舟石岸前。羽觞倾绿蚁，飞日落红鲜；积水浮深智，明珠曜雅篇。大鲸方远系，沉灰独未然；知君啸俦侣，短翮徒联翩。<br/><br/>　　【任希古《和七月七日游昆明池》】秋风始摇落，秋水正澄鲜；飞眺牵牛渚，激赏镂鲸川。岸珠沦晓魄，池灰敛曙烟；泛槎分泻汉，仪星别构天。云光波处动，日影浪中县；惊鸿结满弋，游鳞入壮筌。萍叶疑江上，菱花似镜前；长林代轻幄，细草即芳筵。文华开翠岱，笔海控清涟；不挹兰樽圣，空仰桂舟仙。<br/><br/>　　【沈佺期《奉和晦日幸昆明池》】法驾乘春转，神池象汉回；双星遗旧石，孤月隐残灰。战鹢逢时去，恩鱼望幸来；岸花缇骑绕，堤柳幔城开。思逸横汾唱，歌流宴镐杯；微臣雕朽质，羞睹豫章材。<br/><br/>　　○冰第五<br/><br/>　　§叙事<br/><br/>　　《说文》云：冰，水坚也。《韩诗说》云：冰者，穷谷阴气所聚，不泄则结而为伏阴。《易》曰：履霜坚冰，阴始凝也。《诗》云：二之日凿冰冲冲，三之日纳于凌阴。二之日，夏之十二月；三之日，夏之正月。(周以十一月为正。二之日当夏正十二月也，三之日当夏之正月。)冲冲，声也。凌阴，冰室也。十二月之时，天地大寒，水化为冰。凿取坚冰，至正月纳藏于室之中。人君春夏祭祀，及其常食。卒有凶事则得以敛。人臣无冰室其终卒，君锡之以冰。故《左传》云：日在北陆而藏冰西陆，朝睹而出之，其藏冰也。深山穷谷，固阴沍寒，于是乎取之，其出之也。朝之禄位宾客丧祭，于是乎用之，其藏之也。黑牡秬黍，以享司寒，其出之也。桃弧棘矢，以除其灾，祭司寒而藏之，献羔而启之，火出而毕赋。自命夫命妇，至于老疾，无不受冰。夫冰以风壮而以风出，其藏之也周，其用之也遍，则冬无愆阳，夏无伏阴，人不夭札，是也。《风俗通》云：积冰曰凌，冰壮曰冻，冰流曰澌，冰解曰泮。<br/><br/>　　§事对<br/><br/>　　【象玉 比珠】曹植《七忿》曰：素冰象玉，叙可磨荡；结土成龙，遭雨则伤。比珠见下顾凯之赋。<br/><br/>　　【冬壮 春释】《礼记》曰：孟冬之月，冰始冻；仲冬之月，冰益壮，地始坼。《淮南子》曰：夫水向冬则凝而为冰，迎春则释而为水，冰水施易乎前后。<br/><br/>　　【六尺 百丈】《汉书》：晁错上书曰：“胡貉之地，积阴之处；木皮三寸，冰厚六尺。”东方朔《神异经》曰：北方有冰万里，厚百丈，鼷鼠在冰下土中焉。其毛长八尺，可为褥，却风寒。<br/><br/>　　【霜坚 风壮】并见叙事。<br/><br/>　　【水复 泉沍】《毛诗注》曰：冰盛水复，则命取冰于山林。张衡《思玄赋》曰：行积冰之皑皑，清泉沍而不流。<br/><br/>　　【北方鼠 东海蚕】北方鼠见上百尺下。王子年《拾遗记》曰：东海员峤山有冰蚕，长七寸，有鳞角。以霜雪覆之，始为茧。其色五彩，织为文锦，入水不濡，投火不燎。<br/><br/>　　【鱼负 鸟覆】《易通卦验》曰：大雪鱼负冰。郑康成注曰：负冰，上近冰也。《毛诗》曰：诞寘之寒冰，鸟翼覆之。<br/><br/>　　【覆霜 积雪】履霜见叙事。《楚辞》曰：桂棹兮栧，斫冰兮积雪。王逸注曰：遭天盛寒，斫斫冰冻，纷然如雪。言己勤苦。<br/><br/>　　【夕饮 朝餐】《庄子》曰：朝受命而夕饮冰，我其内热欤。谢灵运《苦寒行》曰：樵苏无夙饮，凿冰煮朝餐；悲矣采薇唱，苦哉有余酸。<br/><br/>　　【夏虫疑 春鱼上】《庄子》曰：夏虫不可以语于冰者，笃于时也；曲士不可以语于道者，束于教也。孙绰《天台山赋》曰：哂夏虫之疑冰，整轻翮而思矫。《礼记》曰：立春之日，东风解冻；又五日蛰虫始振；又五日鱼上冰。风不解冻，号令不行；鱼不上冰，兵甲不藏。<br/><br/>　　【河流澌 海结凌】薛莹《后汉书》曰：光武至蓟上，王郎使兵至。上发蓟，晨夜驰骛，至下曲阳滹沱河。导吏还言，河流澌，无船不可渡。遣王霸往视，实然。霸念恐惊众，即还曰：“冰牢可渡，比至冰可乘。”帝遂得渡滹沱河。王隐《晋书》曰：慕容晃上言：正月十二日，躬征平郭。远假陛下天地之威，将士竭命，精诚感灵，海为冰结凌，行海中三百余里。臣问故老，初无海冰之岁。<br/><br/>　　【阖庐室 琅邪井】《越绝书》曰：吴阊门外郭中家者，阖庐冰室。薛莹《后汉书》曰：灵帝光和六年冬，北海东莱琅邪井冰厚丈余。<br/><br/>　　【后稷鸟 王祥鱼】《史记》曰：姜嫄为帝喾元妃，出野见巨人迹，歆然悦欲践之。践而身动，如孕期而生子。以为不祥，弃渠冰上。飞鸟以其翼覆荐之。臧荣绪《晋书》：王祥，字休徵，后母朱氏思生鱼。于时河水冰坚，祥朝朝冒厉风，于涯伺鱼。一朝忽冰开小穴，有双鲤跳出。<br/><br/>　　【夏颁秋刷 藏周用遍】《周礼》曰：祭祀供冰鉴，宾客供冰，大丧供夷槃冰。夏颁冰，掌事秋刷。郑玄注曰：暑气盛，王以冰颁赐，则王为之刷清也。秋凉，冰不可用，以清除其室也。《左传》曰：夫冰以风壮而以风出，其藏之也周，其用之也遍。杜预注曰：周，密也，遍及老疾也。<br/><br/>　　§赋<br/><br/>　　【西晋庾倏《冰井赋》】嘉阴阳之博施兮，美天道之广宣；万物杂而无越兮，不易类以相干。或专阳负暑兮，或固阴沍寒；途虽殊而同归兮，信协德而俱延。于是孟冬之月，群阴毕升，霜雪纷其交沦兮，流波结而成凌；启南墉之重隩兮，将却热以藏冰。山人是取，县人是承。纳幽宫之邃宇兮，静恬淡以清徵；抱坚精之玄素兮，发川灵而长凝。于是寒往暑来，四时代序；帝将攘患，炎灾是御。乃命有司，启彼潜户；寒风惨悴，比焉清暑。格炎灵之恣曜兮，摧盛阳之暴怒；弭和春之凄风兮，遏温夏之苦雨。保百姓之艰难兮，俾群生之宁处。乃至股肱或亏，卿士殒丧，宁神扇暑，肃厉清凉。用处凶礼，无失典常。美厚德之兼爱兮，乃惠存以及亡。<br/><br/>　　【东晋顾凯之《冰赋》】连绵络幕，乍结乍无；翕然灵化，得渐已粗。缃白随川，方圆随渠；义刚有折，照壶则虚。托形超象，比朗玄珠；一宗理而常全，经百合而弥切。转若惊电，照若澄月；积如累空，泮若堕节。临坚投轻，应变缕裂；琼碎星流，精练清越。<br/><br/>　　§诗<br/><br/>　　【后梁沈君攸 《咏冰应教》】日华照冰彩，灼烁自相明；阴潭欲半解，阳岸已全轻。未释苔文隐，将销草气生；稍得观鱼上，非独见狐惊。傥逢魏后术，当验可为城。<br/><br/>　　§篇<br/><br/>　　【富嘉謩《明冰篇》】北陆苍茫河海凝，南山阑干昼夜冰，素彩峨峨明月升，深山穷谷不自见，安知采斫备嘉荐。阴房固沍掩寒扇，阳春二月朝始暾；春光潭陁度千门，明冰时出御至尊。彤庭赫赫九仪备，腰玉煌煌千官事；明冰毕赋周在位，忆昨沙朔寒风涨。昆仑长河冰始壮，漫汗{山陵}仑积亭障。邕邕鸣雁江上来，禁苑池台冰始开，摇春涵绿映楼台。豳歌七月王风始，明冰藏用照物轨，四时不忒千万祀。<br/><br/>　　○井第六<br/><br/>　　§叙事<br/><br/>　　《释名》云：井，清也，泉之清洁者也。《易传》云：井，通也，物所通用也。《礼记》云：井与门、户、灶、中溜，为五祀。《世本》云：伯益作井，亦云：黄帝见百物，始穿井。(《周书》：黄帝穿井。)《说文》云：八家为井。象构干形。(又，《墨子》云：二舍共一井。)《风俗通》云：井者，法也，节也。言法制居人，令节其饮食，无穷竭也。久不渫涤为井泥，(《易》云：井泥不食，泥去声。)不停污曰井渫，(音泄。《易》云：井渫不食。)涤井曰浚井，水清曰冽井。(《易》云：井冽寒泉。)甃，聚砖修井也。(《易》云：井甃无咎。)井有天井、坎井、(《孙子兵法》云：地陷曰天井。又云：坎井之蛙，不知江海之阔。)火井、云井、(《异说》云：临邛县火井。汉室之盛则赫炽；桓灵之际，火势渐微，诸葛孔明一窥而更盛。至景曜元年，人以烛投即灭。其年蜀并于魏。《洞冥记》云：长安东七万里有云山，山头有井，云从中出。若土德王则黄云出，火德王则赤云出，水德王则黑云出，金德王则白云出，木德王则青云出。)。风井、金井、盐井、冰井、(《荆州记》曰：风井，夏则风出，冬则风入。又云：益阳县有金井数百。古老传，有金人以杖量地，辄便成井，意者疑是昔人采金，谓之金井。《汉书》云：蜀多盐井，罗褒以盐井富。《后汉书》：琅邪有冰井，厚丈余。)浪井、粉井、云母井、(《瑞应图》曰：王者清净则浪井出。《广志》云：临邛有粉井，得水汰粉则益光。《嵩高记》云：少室山有云母井，出云母。)藻井(一名方井)、(《风俗通》云：堂殿上作，以象东井，藻水草，所以厌火。鲁灵光《殿赋》曰：圆泉方井，反植荷渠。)腐井、甘井、沸井、军井、家井。(《楚辞》云：淹芳芷于腐井，井腐臭也。《庄子》云：直木先伐，甘泉先竭。《丹阳记》云：句容县有沸井，亦曰沸潭。《周礼》曰：挈壶氏以令军井。)<br/><br/>　　§事对<br/><br/>　　【金瓶 瑶瓮】《古舞歌诗》曰：淮南王，自言尊，百尺高楼与天连；后园凿井银作床，金瓶素绠汲寒浆。瑶瓮见下郭璞赋。<br/><br/>　　【玉槛 球栏】《山海经》曰：海内昆仑墟，在西北，帝之下都，高万仞。上有九井，以玉以槛。郭璞注曰：槛，栏也。王廙《洛都赋》曰：玉井球阑，嶷若积霜；正殿双翼，是曰雨堂。<br/><br/>　　【玉羊 金鸟】《韩诗外传》曰：鲁哀公使人穿井，二月不得泉。得一玉羊，哀公甚惧。孔子曰：“闻水之精为玉，土之精为羊。此羊肝乃土尔。”哀公使人杀羊，其肝即土也。刘敬叔《异苑》曰：兰陵昌虑县郢城有华山，山上有井。有鸟巢其中，金喙黑色而团翅。此鸟见则大水。井又不可窥，窥者不盈一岁辄死。<br/><br/>　　【绮栏 玉甃】鱼豢《魏略》曰：明帝九龙殿前，为玉井绮栏。玉甃见下江逌赋。<br/><br/>　　【塪蛙 谷鲋】《庄子》曰：塪井之蛙谓东海鳖曰：“吾乐欤。吾跳梁于井干之上，休乎缺甃之涯，塪井之乐亦至矣，奚不来观乎？”东海之鳖左足未入，右膝已絷矣。《易》曰：井谷射鲋瓮敝漏。<br/><br/>　　【无禽 有鱼】《易》曰：井泥不食，旧井无禽，时舍也。《易·灾候》曰：井中有鱼，似虫出流，若当井沸五色玄珠。<br/><br/>　　【八家 二舍】《说文》曰：八家一井，象构干形，瓮象也。《墨子》曰：备城五十步一井，屏周垣之，高八尺。又曰：二舍共一井。<br/><br/>　　【桐生 桃落】魏明帝《猛虎行》曰：双桐生空井，枝叶自相加；通泉浸其根，玄云润其柯。师旷《问天老》曰：人家忌腊日杀生，于堂上有血光，一不祥；井上种桃，花落井中，二不祥。<br/><br/>　　【投辖 潜鼎】《汉书》曰：陈遵每大饮宾客满堂，辄闭门，取客车辖投井中。孔融告昌安县教曰：“邑人高幼，自言辟得井中鼎，夫鼎久潜于井，得之休明，虽小重也。”黄耳金铉，利贞之象。国遭凶荒，彝器出。或者明以飨人。<br/><br/>　　【投玺 得钟】张勃《吴录》曰：初汉黄门张让等劫天子，北至河上，掌玺投井中。及平顿洛阳，城南甄宫有井，五色气出。孙坚命浚井，得汉传国玺。臧荣绪《晋书》曰：晋王将即祚，郭璞占国家徵，得豫之暌。按卦会稽郡当出钟，应在人家井得之。后会稽剡县人陈清，在井中得一钟，形制尤精也。<br/><br/>　　【负缶 抱瓮】刘向《说苑》曰：卫有五丈夫，负缶入井，灌韭终日一区。邓析过，下车教曰：“为机，重后轻前，命曰桔槔，终日溉百区。”五丈夫曰：“吾闻师言，有机智之巧，必有机智之心，我不为也。”《庄子》曰：子贡过汉阴，一丈夫方为圃畦，凿隧而入井，抱瓮而出。子贡曰“有机于此，日浸百畦。”圃者笑曰：“夫有机事，必有机心，吾羞不为也。”<br/><br/>　　【老子庙 神农社】刘义庆《幽明录》曰：襄邑县南濑乡，老子之旧乡也。有老子庙，庙中有九井，能洁斋入祠者。水温清，随人意念。《濑乡记》曰：老子庙中有九井，汲一井，余井水皆动。盛弦之《荆州记》曰：隋郡北界有厉乡村，村南有重山，山下有一穴。父老相传云：神农所生林，西有两重堑，内有周围一顷二十亩地，中有九井。神农既育，九井自穿。又云：汲一井则众井水动。即以此为神农社，年常祠之。疱牺生乎陈，神农育乎楚，考籍应图，于是乎在。<br/><br/>　　【重华窘 汉祖厄】《史记》曰：瞽瞍使舜穿井，与象共下石填井，舜为匿穴傍出。郭璞《井赋》曰：怪季桓之穿费兮，乃获羊于土缶；重华窘而龙化兮，子求鉴以忘丑。戴延之《西征记》曰：板渚津，津南原上有厄井。父老云：汉祖与楚战，败走逃此井。追军至，见两鸠从井中出，故得免厄，因名厄井。<br/><br/>　　【泥不食 甘先竭】《易》曰：井泥不食，旧井无禽，时舍也。《庄子》曰；孔子围陈蔡，太公往吊之曰：“子几乎直木先伐，甘泉先竭。”<br/><br/>　　§赋<br/><br/>　　【西晋《孙楚赋》】倚崇丘以凿井兮，临斥泽之淫洿；苦行潦之滓浊兮，靡清流以自娱。乃喟尔而有感兮，率邻左之数夫；脉厥土以兴泉兮，登甘醴于玄虚。体象圆川，下贯五仞，幽泉腾涌，津泽傍润，抱瓮而汲。不设机引，绝彼淫饰，安此璞慎，俗尚其华。我笃其信，既处涅而不缁，又磨之而不磷，虽矢之而无妄，实游心于大顺。<br/><br/>　　【东晋《郭璞赋》】益作井，龙登天；凿后土，洞黄泉。潜源洊臻，潏潏涓涓；幽溟圆渟，濙洞深玄。尔乃冠玉槛，甃鳞错，鼓鹿庐，弹劲索；飞轻裾之缤纷，手争骛而互搦。长累蜲蛇以曾萦兮，瑶瓮龙腾而洒激；气雾集以杳冥兮，声雷骇而漰灂。<br/><br/>　　【东晋《江逌赋》】惟大朴之既判兮，圣应务以表灵；演八卦以极用兮，运五材以赞生。钻丹晖于金石兮，引黄泉乎杳冥；巽下火而鼎立兮，木上水而井成。于是大制既契，物遵其微；阡逵瓜分，庐宅星列。修家给之永用，凿阶庭而制穴；穿重壤之十仞兮，构玉甃之百节。营之不日，既汲既渫；潜流炤炤，寒泉冽冽。含七德以几道兮，尽众善而莫伐。<br/><br/>　　【东晋《王彪之赋》】考五材之物化，寂冥感而资静；水带地而壤润，月流天而宵炯。燧钻木而发火，益穿坤而构井；摹玄羲之灵爻，仰东宿之飞景。步土脉，测水泉，方栏结，鹿庐悬。下沉瓶而互汲，飞纤绠而幽牵。于是杳黄垆之邃，鲜润下之洁；澄澜恬以清渟，泓冷朗以寥戾；协太阴以化液，体上善以流惠。<br/><br/>　　§诗<br/><br/>　　【梁范云《悲废井》】因旧未尝改，缘甘故先竭；历稔久无禽，一朝见开渫。泌泉既斯涌，短绠将焉设；已获丁氏利，方见管公緤。<br/><br/>　　【又《赋得咏井诗》】乃鉴长秋曲，有浚广庭前；即源已为浪，因方自成圆。兼冬积温水，叠暑泌寒泉；不甘应未竭，既涸断翔翾。<br/><br/>　　【梁汤僧济《渫井得金钗》】昔日倡家女，摘花露井边；摘花还自插，照井还自怜。窥窥终不罢，笑笑自成妍，宝钗于此落，从来非一年。翠羽成泥去，金色尚如鲜；此人今不在，此物今空传。<br/><br/>　　【后周宗懔麟《趾殿咏新井》】当为醴泉出，先令浪井开；铜新九龙殿，石胜凌云台。<br/><br/>　　【郑翼过《严君平古井》】严平本高尚，远蹈古人风；卖卜城都巿，流名大汉中。旧井改人世，寒泉久不通；年多既罢渫，无禽乃遂空。如何属秋气，唯见落双桐。<br/><br/>　　【苏味道《咏井》】玲珑映玉槛，澄澈泻银床；流声集孔雀，带影出坟羊。桐落秋蛙散，桃舒春锦芳；帝力终何有，机心庶此忘。<br/><br/>　　§颂<br/><br/>　　【宋孔甯子《井颂》】天高听卑，载厚流谦；挥锋既击，跪拜亦沾。惟益有作，德远事兼；明王用汲，人具尔瞻。<br/><br/>　　○桥第七<br/><br/>　　§叙事<br/><br/>　　《释名》云：桥，水梁也。《尔雅》云：梁莫大于溴梁。郭璞注：梁即桥也。或曰：梁石桥也。石杠(音江。)谓之徛，(音寄。)亦石桥也。《广志》云：独木之桥曰榷，(音角)亦曰彴。(音灼。榷，水上横一木为渡。彴，今谓之略彴。)《说文》曰：楚人谓桥为圮。(音夷。)凡桥有木梁、石梁；舟梁谓浮桥，即《诗》所谓造舟为梁者也。(造，至也。谓从舟至舟，相编为桥。)周文王造舟于渭。秦公子针奔晋，造舟于河。(在蒲坂夏阳津，今蒲津浮桥是其处。)秦都咸阳，渭水贯都，造渭桥及横桥，南渡长乐宫。汉作便桥，以趋茂陵，(对便门作桥，故亦谓之便门桥。)并跨渭，以木为梁。汉又作霸桥，以石为梁。(长安又有饮马桥。洛阳魏晋以前，跨洛有浮桥；洛北富平津，跨河有浮桥，即杜预所建。又有车马桥。鄂坂有黄桥，吴有朱雀桥，历晋逮王敦反后改为乘雀桥。又有枝桥、罗落桥、张侯桥(张昭所造，故名之。)又有赤兰桥、白虎桥、鸡鸣桥。蜀有七桥：一冲里桥，二巿桥，三江桥，四万里桥，五夷里桥，六笇桥，七长升桥(云李冰造，上应七星。)又有雁桥、汉安桥(广一里半)。又有阴平桥、升仙桥(相如题者)。襄阳有木兰桥，一名猪兰桥；雀鼠谷有鲁班桥，上方有鬼桥；陕城有鸭桥；清河有吕母桥；章安有赤兰桥，上虞有百官桥；仇池有博山桥、覆津桥、鹿角桥，泗水有石桥，张良遇黄石公处也；东海有石桥，秦始皇造，欲过海也；后凉有通顺桥，在燉煌；后燕有五丈桥。此皆晋魏已前昭昭尤著也。)<br/><br/>　　§事对<br/><br/>　　【造舟 鞭石】造舟事见上叙事中。《齐地记》曰：秦始皇作石桥，欲渡海观日出处。旧说始皇以术召石，石自行。至今皆东首，隐轸似鞭挞瘢，势似驰逐。<br/><br/>　　【飞洛 浮河】成公绥《洛禊赋》曰：飞桥浮济，造舟为梁。《春秋后传》曰：赧王三十八年，秦始作浮桥于河。<br/><br/>　　【举杯 受履】王隐《晋书》曰：杜预启河桥于富平津。众论以为，殷周所都，经圣贤而不作者，必不可故也。预曰：“造舟为梁，则河桥之谓也。”遂作桥成。上从百官临会，举杯劝杜预曰：“非君此桥不立也。”预曰：“非陛下之明，臣亦不获奉成圣制。”《史记》曰：张良尝游下邳圯上。有一老父衣褐至良所，直堕其履圯下，顾谓良：“孺子下取履。”良因长跪授之。父以足纳履，笑去。作期来，云孺子可教。徐广注曰：圯，桥也。<br/><br/>　　【潜犀 陷马】常璩《华阳国志》曰：蜀郡蒲江有七桥，直西门郸江曰冲里桥，西南石牛门曰巿，下石犀所潜泉也。《魏志》曰：景元四年伐蜀，钟会先命牙门将许仪在前理道，会在后行。而桥穿陷马足，于是斩仪。<br/><br/>　　【苍蛟 白獭】祖台上《志怪》曰：义兴郡溪渚长桥下有苍蛟，吞啖人。周处执剑桥侧伺，久之遇出。于是悬自桥上投下蛟背，而刺蛟数创，流血满溪，自郡渚至太湖句浦乃死。周处《风土记》曰：阳羡县前有大桥，下有獭。将有兵动，獭出穴口，西向而嗥。<br/><br/>　　【河厉 溴梁】段国《沙洲记》曰：吐谷浑于河上作桥，谓之河厉，长一百五十步。桥两岸累石作址阶，节节相次，大材纵横，更相镇压。《尔雅》云：梁莫大于溴梁。郭璞注云：梁即桥也。<br/><br/>　　【万里 五丈】常璩《华阳国志》曰：蜀郡大城南门曰江桥，自江桥南渡曰万里桥，西上曰夷桥，从冲里桥西北逝曰长升桥。崔鸿《后燕录》曰：慕容垂与刘牢之战于五桥泽，晋大败。车骑慕容德等引兵要牢之五丈桥。牢之驰马跳五丈涧，会符丕救至而免。<br/><br/>　　【应星 似虹】常璩《华阳国志》曰：李冰造七桥，上应七星。故光武谓吴汉曰：“安军宜在七星桥间也。”周处《风土记》曰：阳羡县前有大桥，南北七十二丈。桥中高起，有似虹形。袁君所立。<br/><br/>　　【牵牛 饮马】《三辅黄图》曰：秦始皇兼天下，都咸阳，营宫殿。端门四达，以则紫宫；渭水贯都，以象天汉，横桥南渡，以法牵牛。《三辅故事》曰：汉丞相夏侯婴墓在饮马桥东入道南。今俗人谓之马冢也。<br/><br/>　　【张侯 吕母】山谦之《丹阳记》曰：大长安道西张侯桥者，本张子布宅处也。郭缘生《述征记》曰：寿张县梁山际清水，吕母宅在山北，东北过水。吕母梁积石犹在。<br/><br/>　　【车马 螭龙】华延俊《洛阳记》曰：城西车马桥，去城十三里。张衡《思玄赋》曰：服灵龟以负砥，亘螭龙之飞梁。<br/><br/>　　【击楹 折柱】环济《吴纪》曰：孙权赤乌八年夏，有雷霆犯宫门柱，又击商津大桥楹。鱼豢《魏略》曰：景初中，洛阳城东桥、城西桥、洛水浮桥，三柱三折。三柱，三公象也。时徭役大兴，三公垂头隐匿，故也。<br/><br/>　　【比鼋鼍 浮鱼鳖】《纪年》曰：周穆王三十七年，东至于九江，比鼋鼍以为梁。王充《论衡》曰：高丽国侍婢，有气如鸡子来，吞之有身，生子名东明。东明善射，王恐其害国，欲杀之。东明走至淹水，以弓击水，鱼鳖浮为桥。既渡，鱼鳖解散。<br/><br/>　　【张飞断 吴汉锯】《蜀志》曰：先主为曹公所追，张飞相后，据水断桥，无敢近者。《东观汉记》曰：公孙述大司马田戌，将兵，下江开。至南郡，据浮桥于江水。吴汉锯绝横桥，大破之。<br/><br/>　　【汉宣登 晋惠舍】《汉书》曰：宣帝自甘泉宿池阳宫，蛮夷君长侯王迎者数万人，夹道陈。上登渭桥，咸称万岁。王隐《晋书》：惠帝太安二年九月丁丑，上舍于河桥。<br/><br/>　　【尾生期 豫让寝】《抱朴子》曰：尾生与妇人期桥下，水至不去，以至溺死。虽有信不如无也。乐资《春秋后传》：赵襄子游于圃中，至于梁，马却不肯进。青笄为骖乘，襄子曰：“进视梁下，前类有人。”青笄进视梁下，豫让却寝，佯为死人。青笄云：“长者且有大事。”<br/><br/>　　§诗<br/><br/>　　【唐太宗《赋得浮桥》】曲岸非千里，桥斜异七星；暂低逢辇度，还高值浪惊。水摇文鹢动，缆转锦花萦；远近随轮影，轻重应人行。<br/><br/>　　【梁庾肩吾《石桥》】秦王金作柱，汉帝玉为梁；仙人飞往易，道士出归难。<br/><br/>　　【后周王褒《和庾司水修渭桥》】东流仰天汉，南渡似牵牛；长堤通甬道，飞梁跨造舟。使者开金堰，太守拥河流；广陵候涛水，荆峡望阳侯。波生从故舶，沙涨涌新洲，天星识辨对，检玉应沉钩。空悦浮云赋，非复采莲讴。<br/><br/>　　【后周宗羁《登渭桥》】仲山朝饮马，还坐渭桥中；南瞻临别馆，北望尽离宫。四面衣裾合，三条冠盖通；兰香想和季，云起忆成公。圯上相知早，鸡鸣幸共同。<br/><br/>　　【周庾信《在司水看修渭桥》】大夫参下位，司职渭之阳；富平移锁柱，甘泉运石梁。跨虹连绝岸，浮鼋续断航；春舟鹦鹉色，流水桃花香。星精逢汉帝，钓叟遇周王；平堤石岸直，高堰柳枝长。羡言杜元凯，河桥独举觞。<br/><br/>　　【张文琮《赋桥》】造舟浮渭日，鞭石表秦初；星文遥泻汉，虹势尚凌虚。已授文成履，空题武骑书；别有临濠上，栖偃独观鱼。<br/><br/>　　○关第八<br/><br/>　　§叙事<br/><br/>　　郑玄注《礼记》曰：关，境上门也。《月令章句》云：关在境，所以察出御入也。《汉书》云：在天文两河间，有天关星。《周礼》：司关掌国货之节，以听关巿，故有关巿之赋。国凶礼则无门关之征。(征亦赋也。)按春秋之时，骑境皆有关门，以察行李。鲁有六关，(臧文仲废六关是也。)楚有昭关，(伍子胥逃楚，关吏拘之，胁以吞珠之事是也。)秦地西有陇关，东有函谷关、临晋关，(今蒲津关所在。)南有峣关、武关，为关中。(武关即秦诈楚之处。)《汉书》云：汉兴都关中，置关都尉，以察伪游，用传出入。(传即今之过所也。)汉文除关无用传，汉景复置用传。汉武时，杨仆征南越有功，耻为关外人，为徙函谷关于新安。《洛阳记》云：汉洛阳四关，东成皋关，南伊阙关，西函谷关，北孟津关。(秦有榆中关，在边郡；汉有玉门关、阳关、五原关、萧关，在边郡。天井关在太行山，居庸关在上谷，江关在吴，壶关在上党，横浦关、湟溪关在越。后汉有散关、斜谷关，在秦西南，蓝田关在秦南，广城关、轘辕关、旋门关、鄂坂关在洛阳，白水关在南郊，爵离关在河西。魏有潼关，在函谷西，金门关在函谷东；蜀有阳安关，晋有马溺关，在望都县。井陉关、高梁关在赵地。延寿关在新城，清泥关在秦西南，太行关在上党，鸿上关在中山，白马关在沙洲，铜关、铁关在吴，蓟关在卢氏县，冲关在蒲坂南，马耳关、皇兰关在边郡。)<br/><br/>　　§事对<br/><br/>　　【北守 东封】《东观汉记》曰：王梁为中郎将，与景丹蔡遵合击蛮，破之，诏梁别北守天中关。又曰：隗嚣将王元谓嚣曰：“请以一丸泥，为大王东封函谷关，此万代一时也。”<br/><br/>　　【宾叩 旅悦】《周礼》曰：凡四方宾客叩关，讥而不禁，则天下之行旅皆悦，而愿出于其路矣。<br/><br/>　　【废六 据两】《左传》曰：臧文仲不仁者三：下展禽，废六关，妾织蒲。《汉书》曰：孝武时，霍去病击破匈奴左右地，分置武威等四郡，据两关。<br/><br/>　　【秦诈 汉徙】谯周《古史考》曰：秦君遗楚子书曰：愿与会武关面相结。楚子往。秦君诈令一将军伏兵武关，称为秦王，楚子至则闭关。《汉书》曰：武帝元鼎三年冬，徙函谷关于新安，以故关为弘农县。<br/><br/>　　【飞牡 亡珠】《汉书》曰：函谷关，成帝元延元年，函谷关决门，牡自亡。谷永对曰：函谷拒山东之险。关，守国之固，将去焉，故牡飞。《吴越春秋》曰：伍子胥奔吴，到昭关，关吏欲执之。伍子胥曰：“上之所索者，以我有美珠。今我已亡之矣。”将告子取吞之。关吏因舍焉。<br/><br/>　　【楚塞 蜀门】《战国策》曰：楚有汾陉之塞。桓宽《盐铁论》曰：楚自陉山设关以拒秦。左思《蜀都赋》曰：廓灵关以为门。<br/><br/>　　【察御 何留】察御见叙事。《汉书》云：厨传勿舍，关津何留。何，谓问是何人而停留之云。何，呵也。<br/><br/>　　【石台 铜岭】郦元注《水经》曰：居庸关山上有石台三层，盖古关之侯台也。董览《吴地记》：穹崇山东两岭相趋，名曰铜岭。<br/><br/>　　【白马 青牛】刘向《七略》曰：公孙龙持白马之论以度关。《关令内传》曰：周元极元年，岁在癸丑，冬十有二月二十五日，老子度函谷关。关令尹喜先敕门吏曰：“若有老翁从东来，乘青牛薄板车，勿听过关。”其日果见老翁乘青牛车求度关，授喜《道德经》五千。<br/><br/>　　【弃繻 解印】《汉书》曰：初终军从济南当诣博士，步入关。关吏与军繻，弃而去。范晔《后汉书》曰：李固为广汉骆令，至白水关，解印绶还汉中。<br/><br/>　　【裹传 封符】张莹《汉南记》曰：郭丹绝迹弃军，缠节裹传，从武关出谒更始。《东观汉记》曰：郭丹，字少卿，初之长安，买入关符，已入。封符乞人，叹曰：“不乘使者车不出关矣！”<br/><br/>　　【白水 青泥】刘澄之《梁州记》曰：关地西南百八十里，有白水关。昔李固解印绶处。孙严《宋书》曰：高祖北伐，沈田子入武关，屯青泥。姚泓自率大众数万奄至青泥关。<br/><br/>　　【春斗 冬奎】《太公金匮》曰：春三月斗星为天关，战背天关，向天梁，敌不可当。又曰：冬月奎星为天关。<br/><br/>　　【鸡鸣 马入】《史记》曰：秦王囚孟尝君，遂变名姓。夜半至函谷关。关法：鸡鸣出客。孟尝君恐追至，客有居下坐者，能为鸡鸣，遂发传出。食顷追果至。郭子横《洞冥记》曰：东方朔得神马一匹，高九尺。武帝问朔是何兽也？朔曰：“此王母乘灵光之辇，以适东王公之舍。”税此马于芝田。臣之王公之坛，因骑绕日三匝，此马入汉关门犹未掩。<br/><br/>　　【金城 玉门】阚骃《上地十三洲记》曰：金城郡有金城关。《汉书》曰：上党有井关，敦煌龙勒有玉门关阳关。<br/><br/>　　【识异言 禁游宦】《礼记》曰：关执禁以讥，禁异服，识异言。郑玄注：讥，呵察之也。贾子曰：关所以禁游宦诸侯，乃无得出焉。<br/><br/>　　【襟带咽喉 击柝反拒】李尤《函谷关铭》曰：函谷险要，襟带咽喉。张衡《西京赋》曰：关门反拒，汉得久长。又《东京赋》曰：函谷击柝于东西，朝延颠覆而莫持。<br/><br/>　　§赋<br/><br/>　　【后汉李尤《函谷关赋》】惟皇汉之休烈兮，包八极以据中；混无外之兮，惟唐典以极崇。万国喜而洞洽兮，向天衢以流通；襟要约之险固兮，制关键以擒并。其南则有苍梧荔浦，离水谢沐。淮浦零中，以穷海陆。于北则有萧居天井。壶口石陉，贯越代朔，以临胡庭；缘边邪指，阳会玉门，凌测龙推，或置以西。于西则有随陇武夷，白水江零，沔汉阻曲，路田山泉；奋水辽溢，连落是经。爰周览以泛观兮，历众关以游目；惟夸阔之宏丽兮，嗟莫盛于函谷。<br/><br/>　　【晋江统《函谷关赋》】登彼函谷，爰览邱陵；地险逶迤，山冈相承。深壑累降，修岭重升。下杳冥而幽暖，上穹崇而高兴。带以河洛，重以崤阻，经略封畿，因固设险；异服则呵，奇言必捡。遏奸宄于未芽，殿邪伪于萌渐。及文仲之斯废，乃违仁而受贬。圣王制典，盖以防淫；万里顺轨，疆场不侵。抚四夷而守境，岂恃阻于高岑；彼桀纣以颠坠，非山河而不深。顾晋平之爱险，获汝叔之忠箴；鄙魏武之坠志，嘉吴起之弘心。末代陵迟，恶嬴氏之叛涣，乃因兹而自增。下凌上替，山冢崪崩。览孟尝之获免，赖博爱而多宠。惟七国之西征，仰斯阻而震恐；岂隩险之难犯，将群帅之无勇。咨汉祖之绝关，又见败于勍项。尹喜爰处，观妙研情，李老西徂，五千遗声。张禄既入，穰侯乃倾，营陵之出，禀筑由生。卫鞅及商，丧宗摧名，终军弃繻，拥节飞荣。睹浮伪于末俗，思玄真乎大庭。<br/><br/>　　§诗<br/><br/>　　【唐太宗《入潼关》】崤函称地险，襟带壮两京；霜峰直临道，冰河曲绕城；古木参差影，寒猿断续声；冠盖往来合，风尘朝夕惊。高谈先马渡，伪晓预鸡鸣；弃繻怀远志，封泥负壮情。向有真人气，安知名不名。<br/><br/>　　【陈周弘正《入武关》】武关设地险，游客好邅回；将军天上落，童子弃繻来。挥汗成云雨，车马飏尘埃；鸡鸣不可信，天晓莫先开。<br/><br/>　　【隋虞茂《入关绝句》】陇云低不散，黄河咽复流；关山多道里，相接几重愁。<br/><br/>　　【徐贤妃《秋风函谷应诏》】秋风起函谷，朔气动河山；偃松千岭上，杂雨二陵间。泫云愁广隰，落日惨重关；此时飘紫气，应诏真人还。<br/><br/>　　【来济《出玉关绝句》】敛辔遵龙汉，衔栖度玉关；今日流沙外，垂涕念生还。<br/><br/>　　【李行言《秋晚度废关》】秦郊平旧险，周德眷遗黎；始闻清夜柝，俄见落封泥。物色来无限，津途去不迷；空亭谁问马，关戍但鸣鸡。山月寒弥净，河风晓更凄；赠言杨伯起，非复是关西。<br/><br/>　　【宋之问《过函谷关》】二百四十载，海向河纷纷；六国兵同合，七雄势未分。从成拒秦帝，策决问苏君；鸡鸣将狗盗，论德不论勋。<br/><br/>　　【杨齐哲《过函谷关》】地险崤陵北，途经分陕东；逶迤泉石尽，荒凉古塞空。川光流晓日，树影散朝风；圣德今无外，何处是关中。<br/><br/>　　§箴<br/><br/>　　【后汉崔瑗《关都尉箴》】茫茫九州，据为关津；唐尧积德，三代脩仁。越季不轨，爰失厥人；圣贤不用，顽嚚是亲。汉溃武关，项破函谷；秦王子婴，缢为禽仆。尉臣司关，敢告并毂。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9579.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9581.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

