<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十三 宣十二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十三 宣十二年全文,孔颖达作品" />
<meta name="description" content="春秋左传正义原文阅读,卷二十三 宣十二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10172.html";
var nextpage="novel-read-1018-10174.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十三 宣十二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10172.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十三 宣十二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:53:13<span class="divide">|</span></p>
<div class="page-body">
<div class="page-content">
<p>【经】十有二年，春，葬陈灵公。（无传。贼讨国复，二十一月然后得葬。）<br/><br/>　　楚子围郑。前年盟辰陵而又徼事晋故。○徼，古尧反。<br/><br/>　　夏，六月，乙卯，晋荀林父帅师及楚子战于邲，晋师败绩。晋上军成陈，故书“战”。邲，郑地。○邲，扶必反，一音弼。陈音直觐反。<br/><br/>　　[疏]注“晋上”至“郑地”。<br/><br/>　　○正义曰：此一军成陈，两军不成陈。成陈者虽少，以“战”为文。案昭二十三年，鸡父之战，六国成陈，而楚不成陈。成陈者多，而以“败”为文者，六国虽众，楚为兵主，楚既未陈，故以独败为文，与此异也。<br/><br/>　<br/><br/>　　秋，七月。<br/><br/>　　冬，十有二月，戊寅，楚子灭萧。萧，宋附庸国。十二月无戊寅。戊寅，十一月九日。<br/><br/>　　[疏]注“萧宋”至“九日”。<br/><br/>　　○正义曰：庄十二年“宋万弑闵公”。萧叔人心者，宋萧邑之大夫也，平宋乱，立桓公。宋人嘉之，以萧邑封叔为附庸。庄二十三年萧叔朝公，是其事也。此年楚子灭萧。定十一年，宋公之弟辰入于萧以叛，则此后复为宋邑也。杜以《长历》校之，十二月无戊寅，戊寅乃是十一月九日。此不言月，误。《长历》云“日月必有误者”。案传称“师人多寒”。若是十一月，则今之九月，未是寒时。当月是而日误也。<br/><br/>　<br/><br/>　　晋人、宋人、卫人、曹人同盟于清丘。晋、卫背盟，故大夫称“人”。宋华椒承群伪之言，以误其国，宋虽有守信之善，而椒犹不免讥。清丘，卫地，今在濮阳县东南。○背，蒲对反，下注同。<br/><br/>　　[疏]注“晋卫”至“东南”。<br/><br/>　　○正义曰：传云，盟曰恤病讨贰。陈贰於楚，而宋伐之，卫救陈，不讨贰也。楚伐宋而晋、卫不救，不恤病也。是晋、卫背盟，故贬其大夫而称“人”。曹是小国，贬与不贬俱当称“人”，故不言曹也。明年传称：“君子曰：‘清丘之盟，唯宋可以免。’”则宋不违盟而亦贬宋卿者，彼晋、卫、曹并皆伪妄。“华椒承群伪之言，以误其国”，致使宋为盟故伐陈，卫人救之，楚人讨之，伐陈怒楚，被伐无救。“宋虽有守信之善，而椒犹不免讥”者，为诸国失信，而累及椒也。晋、卫不信，乃在盟后，非是心欲不信而妄作此盟。当盟之时，未有不信之状。在后违约，不可豫知，而亦并责椒者，君子结交，当择善而从之，所与不善，必将败德。椒与不信约盟，则是不信之党，虽独守信，并亦贬之。戒后之人，使择交也。<br/><br/>　<br/><br/>　　宋师伐陈，卫人救陈。背清丘之盟。<br/><br/>　　【传】十二年，春，楚子围郑，旬有七日，郑人卜行成，不吉；卜临于大宫，临，哭也。大宫，郑祖庙。（○临，力鸩反，下注同。大宫音泰，注同。）<br/><br/>　　[疏]注“临哭”至“祖庙”。<br/><br/>　　○正义曰：案《杂记》，客致含赗讫请临，襄十二年传：“吴子寿梦卒，临于周庙。”故云“临，哭也”。宫即庙也，象其尊貌则谓之为庙，言其墙屋则称之为宫。大宫，宫之大者。郑祖庙者，谓郑大祖之庙也。<br/><br/>　<br/><br/>　　且巷出车，吉。出车於巷，示将见迁，不得安居。国人大临，守陴者皆哭。陴，城上俾倪。皆哭，所以告楚穷也。○陴，婢支反；徐，扶移反。俾，普计反。倪，五计反。<br/><br/>　　[疏]注“陴城上俾倪”。<br/><br/>　　○正义曰：陴，城上小墙。俾倪者，看视之名。襄六年，晏弱围莱，“堙之环城，傅於堞”，注云“堞，女墙也”。又二十五年，吴子“门于巢”，“巢牛臣隐於短墙以射之”。二十七年，“卢蒲嫳攻崔氏，崔氏堞其宫而守之”。注云：“堞，短垣也。”陴、堞、俾倪、短墙、短垣、女墙，皆一物也。《说文》云：“堞，城上女垣也。”《广雅》云：“陴倪，女墙也。”《释名》云：“城上垣曰陴，於其孔中俾倪非常。亦言陴益也，助城之高也。或曰，女墙言其卑小，比之於城，如女子之於丈夫也。”<br/><br/>　<br/><br/>　　楚子退师。郑人脩城。进复围之，三月，克之。哀其穷哭，故为退师，而犹不服，故复围之九十日。○复，扶又反，注同。故为，于伪反。<br/><br/>　　[疏]注“哀其”至“十日”。<br/><br/>　　○正义曰：杜以“三月克之”，谓围经三月，方始克之，故云“九十日”也。知非季春克之者，下云“六月晋师救郑”，“及河，闻郑既及楚平，桓子欲还”，是将欲至河，郑犹未败，至河闻败，犹欲还师。在国闻败，师必不发。若是季春克之，不应此至六月而晋人不闻，以此知“三月”非季春也。经、传皆言春围郑，不知围以何月为始。围经旬有七日，为之退师。闻其脩城，乃复更进。围三月方始克之。则从初以至於克，凡经一百二十许日。盖以三月始围，至六月乃克也。<br/><br/>　<br/><br/>　　入自皇门，至于逵路。涂方九轨曰逵。○逵，求龟反。《尔雅》云：“九达谓之逵。”《说文》作馗，云：“九达道，似龟背，故谓之馗。”逵，或馗字。郑伯肉袒牵羊以逆，肉袒牵羊，示服为臣仆。○袒，徒旱反。曰：“孤不天，不为天所佑。○佑音又。不能事君，使君怀怒以及敝邑，孤之罪也。敢不唯命是听？其俘诸江南以实海滨，亦唯命。其翦以赐诸侯，使臣妾之，亦唯命。翦，削也。○俘，方夫反，囚也。滨音宾。翦，子浅反。若惠顾前好，楚、郑世有盟誓之好。○好，呼报反，注同。徼福於厉、宣、桓、武，不泯其社稷，周厉王、宣王，郑之所自出也。郑桓公、武公，始封之贤君也。原楚要福于此四君，使社稷不灭。泯，犹灭也。○厉、宣，郑桓公友，周厉王之子，宣王之母弟。桓、武，郑武公名滑突，桓公之子。泯，弥忍反；徐，亡轸反。要，於遥反。<br/><br/>　　[疏]注“周厉”至“灭也”。<br/><br/>　　○正义曰：郑桓公是周厉王之子，宣王母弟，又宣王封之，故僖二十四年及此皆厉、宣并言之。桓公始封西郑，武公姑居东郑，二公是始封之贤君。若其存郑，则四君祐楚，故原楚要福於此四君，使社稷不灭。“泯，灭也”，《释诂》文。<br/><br/>　<br/><br/>　　使改事君，夷於九县，楚灭九国以为县，原得比之。○九县，庄十四年灭息，十六年灭邓，僖五年灭弦，十二年灭黄，二十六年灭夔，文四年灭江，五年灭六、灭蓼，十六年灭庸。传称楚武王克权，使斗缗尹之；又称文王县申、息。此十一国，不知何以言九。<br/><br/>　　[疏]注“楚灭”至“比之”。<br/><br/>　　○正义曰：楚灭诸国见於传者，哀十七年称文王“县申、息”，庄六年称楚灭邓，十八年称“武王克权”，僖五年“灭弦”，十二年“灭黄”，二十六年“灭夔”，文四年“灭江”，五年“灭六”，又“灭蓼”，十六年“灭庸”，凡十一国见於传。僖二十八年传曰：“汉阳诸姬，楚实尽之。”则楚之灭国多矣。言九县者，申、息定是其二，馀不知所谓。苏氏、沈氏以权是小国，庸先属楚，自外为九也。<br/><br/>　<br/><br/>　　君之惠也，孤之原也，非所敢望也。敢布腹心，君实图之。”左右曰：“不可许也，得国无赦。”王曰：“其君能下人，必能信用其民矣，庸可几乎！”退三十里，而许之平。退一舍以礼郑。○下，遐嫁反。几音冀。<br/><br/>　　[疏]“庸可几乎”。<br/><br/>　　○正义曰：庸，用也。几读如冀。言用可冀幸而得之乎？何必灭其国？<br/><br/>　<br/><br/>　　潘尫入盟，子良出质。潘尫，楚大夫。子良，郑伯弟。○尫，乌黄反。质音致。<br/><br/>　　夏，六月，晋师救郑。荀林父将中军，代郤缺。○将，子匠反，下及注并同。下尹将、将左、将右皆放此。先縠佐之。彘季代林父。○縠，户木反，本又作穀，音同。彘，直例反。<br/><br/>　　[疏]注“彘季代林父”。<br/><br/>　　○正义曰：服虔云：“食采於彘。”或当然也。文十二年河曲之战，荀林父佐中军，臾骈佐上军，栾盾将下军。自尔以来，传无其代，知先縠代林父，郤克代臾骈，赵朔代栾盾也。八年传赵朔佐下军，知栾书代赵朔也。案传文皆称彘子，今注云彘季者，勘《谱》亦以彘子、彘季为一人，则杜君别有所据。书传残缺，不可得而知也。刘炫云：“传文皆称彘子，何以知是彘季？”以縠非彘季以规杜。今知非者，杜以子为男子之称，季是幼小之辞。季之与子，是得通称。子路或为季路。举其常称谓之子，论其字谓之季，故公子友或称季友。而刘以传唯称彘子，无彘季，而规杜，非也。<br/><br/>　<br/><br/>　　士会将上军。河曲之役，郤缺将上军。宣八年，代赵盾为政，将中军。士会代将上军。郤克佐之。郤缺之子，代臾骈。○臾，滋朱反。骈，蒲边反。赵朔将下军，代栾盾。栾书佐之。栾盾之子，代赵朔。赵括、赵婴齐为中军大夫，括、婴齐，皆赵盾异母弟。巩朔、韩穿为上军大夫。荀首、赵同为下军大夫。荀首，林父弟。赵同，赵婴兄。○巩，九勇反。韩厥为司马。韩万玄孙。<br/><br/>　　[疏]注“韩万玄孙”。<br/><br/>　　○正义曰：《韩世家》云韩之先事晋，得封韩原，曰韩武子，后三世有韩厥。《世本》云：“桓叔生子万，万生求伯，求伯生子舆，子舆生献子厥。”《史记》所云武子，盖韩万也。如彼二文，厥是万之曾孙，而服虔、杜预皆言厥韩万玄孙，不知何所据也。<br/><br/>　<br/><br/>　　及河，闻郑既及楚平，桓子欲还，曰：“无及於郑而剿民，焉用之？桓子，林父。剿，劳也。○剿，初交反；徐又子小反。焉，於虔反。楚归而动，不后。”动兵伐郑。随武子曰：“善。武子，士会。会闻用师，观衅而动。衅，罪也。○衅，许靳反；服云，间也。<br/><br/>　　[疏]注“衅，罪也”。<br/><br/>　　○正义曰：衅训为罪者，衅是间隙之名。今人谓瓦裂、龟裂皆为衅。既有间隙，故为得罪也。<br/><br/>　<br/><br/>　　德、刑、政、事、典、礼不易，不可敌也，不为是征。言征伐为有罪，不为有礼。○为，于伪反，注同。<br/><br/>　　[疏]“德刑”至“是征”。<br/><br/>　　○正义曰：既言观衅而动，更说无衅之事。德、刑、政、事、典、礼，此六事行之不变易者，不可与之敌也。圣王之制，征伐者为有罪者耳，不为是六事不易，行征伐也。此举六事之目，下文历说楚不易六事以充之。<br/><br/>　<br/><br/>　　楚军讨郑，怒其贰而哀其卑，叛而伐之，服而舍之，德、刑成矣。伐叛，刑也；柔服，德也。二者立矣。昔岁入陈，讨徵舒。今兹入郑，民不罢劳，君无怨讟，讟，谤也。○罢音皮。讟，徒木反。<br/><br/>　　[疏]“君无怨讟”。<br/><br/>　　○正义曰：讟，谤也。政有常则民不恨，故国君无人怨，无人谤。击鼓怨州吁，郑人谤子产，是有怨谤也。<br/><br/>　<br/><br/>　　政有经矣。经，常也。荆尸而举，荆，楚也。尸，陈也。楚武王始更为此陈法，遂以为名。○此陈，直觐反，下同。商、农、工、贾不败其业，而卒乘辑睦，步曰卒，车曰乘。○贾音古。卒，子忽反，注同。乘，绳证反，注皆同。辑音集，又七人反。<br/><br/>　　[疏]“商农”至“其业”。<br/><br/>　　○正义曰：《齐语》云：“公曰：‘成民之事若何？’管子对曰：‘四民者，勿使杂处。’”“公曰：‘处士、工、商、农若何？’管子对曰：‘昔圣王之制也，处士就间燕，处工就官府，处商就市井，处农就田野。’”彼四民谓士、农、工、商，此数亦四，无士而有贾者，此武子意，言举兵动众，四者不败其业，发兵则以士从征，不容复就间燕，故不云士，而分商、贾为二。行曰商，坐曰贾。虽同是贩卖，而行坐异业。发兵征伐，四者悉皆不与，故总云不败其业也。<br/><br/>　<br/><br/>　　事不奸矣。奸，犯也。○奸音干。蒍敖为宰，择楚国之令典，宰，令尹。蒍敖，孙叔敖。○蒍，于委反。<br/><br/>　　[疏]注“宰令”至“叔敖”。<br/><br/>　　○正义曰：《周礼》六卿，大宰为长，遂以宰为上卿之号。楚臣令尹为长，故从他国论之，谓令尹为宰。楚国仍别有大宰之官，但位任卑耳，传称大宰伯州犁是也。楚国名上卿为令尹者，《释诂》云“令，善也”，《释言》云“尹，正也”，言用善人正此官也。楚官多以尹为名，皆取其正直也。<br/><br/>　<br/><br/>　　军行，右辕，左追蓐，在车之右者挟辕为战备，在左者追求草蓐为宿备。传曰“令尹南辕”，又曰“改乘辕”。楚陈以辕为主。○蓐音辱。挟，胡牒反，又古洽反，一音古协反。<br/><br/>　　[疏]注“在车”至“为主”。<br/><br/>　　○正义曰：《司马法》：兵车一乘有甲士三人，步卒七十二人。甲士在车，不共碎役。所言左、右者，分步卒为左、右也。兵车一辕，服马夹之，而言“挟辕”者，步卒被分在右者，当军行之时，又分之使在两厢，挟辕以为战备。楚陈以辕为主，故以辕表车，正是挟车严兵，以备不虞也。其应在左者，使之追求草蓐，令离道求草，不近兵车也。蓐谓卧止之草，故云“为宿备”也。此是在道时然，故云“军行，右辕，左追蓐”。至於对陈之时，则各在车之左、右，故豫定左、右之分，在道分使之耳。<br/><br/>　<br/><br/>　　前茅虑无，虑无，如今军行前有斥候蹋伏，皆持以绛及白为幡。见骑贼举绛幡，见步贼举白幡，备虑有无也。茅，明也。或曰时楚以茅为旌识。○蹋，徒腊反。幡，芳元反。骑，其寄反。识，申志反，又音志。<br/><br/>　　[疏]注“虑无”至“旌识”。<br/><br/>　　○正义曰：茅，明也。在前者，明为思虑其所无之事，恐其卒有非常，当预告军中兵众，使知而为之备也。“如今军行”，谓当杜之时行军有此法也。“前有斥候蹋伏”者，令人远在军前斥度候望，虑有伏兵，使蹋行之，持以绛及白为幡，与军人为私号也。《曲礼》曰：“前有水则载青旌，前有尘埃则载鸣鸢，前有车骑则载飞鸿，前有士师则载虎皮，前有挚兽则载貔貅。”其事与此见贼举幡相似也。“茅，明”，《释言》文。舍人曰：“茅，昧之明也。”<br/><br/>　<br/><br/>　　中权后劲。中军制谋，后以精兵为殿。○劲，吉政反。殿，丁练反。百官象物而动，军政不戒而备，物犹类也。戒，敕令。<br/><br/>　　[疏]注“物犹”至“敕令”。<br/><br/>　　○正义曰：类，谓旌旗画物类也。百官尊卑不同，所建各有其物。象其所建之物而行动，军之政教不待约敕号令而自备辨也。《周礼·大司马》：“中秋教治兵”，“辨旗物之用，王载大常，诸侯载旂，军吏载旗，师都载旃，乡遂载物，郊野载旐，百官载旟”。郑玄云：“军吏，诸军帅也。师都，遂大夫也。乡遂，乡大夫也。或载旃，或载物。众属军吏，无所将也。郊谓乡遂之州长，县正以下。野谓公邑大夫。载旐者，以其将羡卒也。百官，卿大夫也。载旟者，以其属卫王也。凡旌旗，有军众者画异物，无者帛而已。”是其尊卑所建，各有物类也。案《春官·司常职》云：“及国之大阅，赞司马颁旗物。王建大常，诸侯建旂，孤卿建旃，大夫士建物，师都建旗，州里建旟，县鄙建旐，道车载旞，斿车建旌。”俱是《周礼》而所建不同者，《大司马》所云，“中秋教治兵”之法；《司常》所云，“中冬教大阅”之法。郑玄云：“凡颁旗物，以出军之旗则如秋，以尊卑之常建则如冬。大阅备军礼，旌旗不如出军时空辟实也。”是为时不同，故所建异。此云“象物而动”，谓军行之时，当指治兵之法也。<br/><br/>　<br/><br/>　　能用典矣。其君之举也，内姓选於亲，外姓选於旧。言亲疏并用。举不失德，赏不失劳，老有加惠，赐老则不计劳。旅有施舍，旅客来者，施之以惠，舍不劳役。<br/><br/>　　[疏]“其君”至“施舍”。<br/><br/>　　○正义曰：内姓谓同姓也。其君之举用人也。於同姓则选之於亲，於外姓则选之於旧。於亲内选贤，言唯贤是任，不以亲以旧便即用之。所举不失有德，所赏不失有劳。必有德乃举，有劳乃赏。言不赏无劳，不举无德。臣民年老，有加增恩惠。外来旅客，有施舍常法。谓羁旅之臣，以其新来，施以恩惠，舍不劳役也。<br/><br/>　　○注“赐老则不计劳”。<br/><br/>　　○正义曰：“老有加惠”，当谓年老有加增恩惠，不论有劳与无劳也。刘炫云：“老者当有恩惠之赐，非劳役之限。但恩惠则赏赐之。以文连‘赏不失劳’之下，故杜云‘赐老则不计劳’。”刘炫以不计劳之文而规杜氏，一何烦碎。<br/><br/>　<br/><br/>　　君子小人，物有服章。尊卑别也。○别，彼列反。贵有常尊，贱有等威，威仪有等差。○差，初佳反，又初宜反。<br/><br/>　　[疏]注“威仪有等差”。<br/><br/>　　○正义曰：言贵有常尊，则当云贱有常卑，而云贱有等威者，威仪等差文兼贵贱，既属常尊於贵，遂属等威於贱，使互相发明耳。<br/><br/>　<br/><br/>　　礼不逆矣。德立、刑行、政成、事时、典从、礼顺，若之何敌之？见可而进，知难而退，军之善政也。兼弱攻昧，武之善经也。昧，昏乱。经，法也。○昧音妹。<br/><br/>　　[疏]“德立”至“敌之”。<br/><br/>　　○正义曰：功德苦其不立，刑威苦其不行，政以成就为上，事以得时为善，典贵其从，礼恶其逆，故云“德立、刑行、政成、事时、典从、礼顺”。各以义理相配为文，皆不易之事。既历序此事，乃云“若之何敌之”，副上“德、刑、政、事、典、礼不易，不可敌也。”<br/><br/>　<br/><br/>　　子姑整军而经武乎！姑，且也。犹有弱而昧者，何必楚？仲虺有言曰‘取乱侮亡’，兼弱也。仲虺，汤左相，薛之祖奚仲之后。○虺，许鬼反。侮，亡吕反。相，息亮反。<br/><br/>　　[疏]注“仲虺”至“之后”。<br/><br/>　　○正义曰：“取乱侮亡”，《尚书·仲虺之诰》文也。定元年传：“薛宰曰薛之皇祖奚仲居薛，以为夏车正”，“仲虺居薛，以为汤左相。”二人皆是薛祖，是仲虺为奚仲之后。<br/><br/>　<br/><br/>　　《汋》曰‘於铄王师！遵养时晦’，《汋》，《诗·颂》篇名。铄，美也。言美武王能遵天之道，须暗昧者恶积而后取之。○汋，章略反。於音乌。铄，舒若反。<br/><br/>　　[疏]注“汋诗”至“取之”。<br/><br/>　　○正义曰：《汋》，《诗》经无“汋”字。《序》云：“言能汋先祖之道，以养天下”，故以汋为名焉。“铄，美”，《释诂》文。於，叹辞也。时，是也。晦，昧也。言於美乎哉，武王之用师也，能遵天之道，养是闇昧之君，待闇昧者恶积而后取之。言遵天之道者，上天诛纣之期未至，武王靖以待之，是其遵天之道也。<br/><br/>　<br/><br/>　　耆昧也。耆，致也，致讨於昧。○耆音旨；徐，其夷反，老也。注及下同。<br/><br/>　　[疏]注“耆致”至“於昧”。<br/><br/>　　○正义曰：耆音指，指致声相近，故为致也。“致讨於昧”者，言养之使昧，然后可讨之。上句云“兼弱攻昧”，引仲虺之言以证“兼弱”，引武王之事以证“攻昧”。此不言“攻昧”而言“耆昧”者，以《汋》诗之意，言养纣而不言伐纣，不得谓之“攻昧”，故缘诗之意，言致之於昧然后攻之。<br/><br/>　<br/><br/>　　《武》曰：‘无竞惟烈。’《武》，《诗·颂》篇名。烈，业也。言武王兼弱攻昧，故成无疆之业。○疆，居良反。<br/><br/>　　[疏]注“武诗”至“之业”。<br/><br/>　　○正义曰：“烈，业也”。《释诂》文。竞，疆也。《诗》意言无疆乎，唯武王之功业。言克商功业，实无疆也。此引《武》诗，承兼弱攻昧之，下故杜以传意解之，言武王兼弱取昧，故成此无疆之业。此《诗·汋》、《武》二篇，并无“兼弱”之事，因传上文连言之。<br/><br/>　<br/><br/>　　抚弱耆昧，以务烈所，可也。”言当务从武王之功业，抚而取之。○以务烈所，绝句。<br/><br/>　　[疏]“抚弱”至“可也”。<br/><br/>　　○正义曰：上言“兼弱”，此云“抚弱”，言其抚养而取之，未必皆攻伐以求之也。此“抚弱”即覆上“仲虺有言”、“兼弱”也。“耆昧”即覆上《汋》曰‘於铄王师’”、“耆昧”也，“以务烈所”覆上“《武》曰‘无竞惟烈’”。士会言不须敌楚，兼抚馀诸侯弱者，致讨诸侯昧者，以务武王烈业之所，可也。<br/><br/>　<br/><br/>　　彘子曰：“不可。彘子，先縠。晋所以霸，师武、臣力也。今失诸侯，不可谓力。有敌而不从，不可谓武。由我失霸，不如死。且成师以出，闻敌彊而退，非夫也。非丈夫。命有军师，而卒以非夫，唯群子能，我弗为也。”以中军佐济。佐，彘子所帅也。济，渡河。○帅，所类反，下及注有帅、元帅、三帅同。<br/><br/>　　[疏]“晋所”至“佐济”。<br/><br/>　　○正义曰：言晋之所以得为霸主者，由军师之武，群臣有力，以有武力成此霸功。今失诸侯，不可谓之为力；见敌不能从，不可谓之为武。“命为军帅”者，三军将佐，皆受君命，为军之主帅。“以中军佐济”，谓一军之内，将佐分之，各有所帅，故注云“佐，彘子所帅也”。僖二十八年“胥臣以下军之佐”，与此同也。<br/><br/>　<br/><br/>　　知庄子曰：“此师殆哉！庄子，荀首。○知音智。<br/><br/>　　[疏]“知庄子”至“大咎”。<br/><br/>　　○正义曰：庄子见彘子逆命，必当有祸，乃论其事云：此师之行，甚危殆哉！《周易》之书，而有此事。师之初六变而为临。初六爻辞云，军师之出，当须以法。若不善，则致其凶。既引《易》文，以人从律，今者师出，乃以律从人，则有“不臧”之凶。又覆解“不臧”之义，云执事上下，相顺和成则为臧，若相违逆则为不臧。既释“不臧”之事，又释“以律”之意。坎为众，今变为兑，兑为柔弱，是“众散为弱”。坎为川，今变为兑，兑为泽，是“川壅为泽”。坎为法象，今为众则弱，为川则壅，是法律破坏从人之象。故曰“律否臧”，以释《易》文“律否臧”之义。否臧，《易》注云：“为师之始，齐师者也。齐众以律，失律则散。故师出以律，律不可失。失律而臧，何异於否？失令有功，法所不赦。故师出不以律，否臧皆凶。释“否臧”既了，又释“凶”之一字，故云“且律竭”，言法律竭尽也。川水当盈，而以竭尽，且又被夭塞，不得整流，似法当严整，而以破坏，被人违逆，不得施行，所以致此凶祸。解释“凶”义既了，以尽《易》意，然后论彘子之恶，当此初六之祸，故云水之不行，是谓临矣。彘子有帅不从，欲论不行之临事，谁甚於彘子？《周易》所言，是彘子之谓。若能违辟前敌，於事犹可。若果敢遇敌，必致祸败也。此祸败之事，彘子主受之，虽在敌免死而归，必大咎也。师、坎为水，坤为众，众行如水，师出之象，故名其卦为师。服虔云：“坎为水，坤为众。又互体震，震为雷。雷，鼓类，又为长子。长子帅众，鸣鼓巡水而行，行师之象也；临、兑为泽，坤为地。居地而俯视於泽，临下之义，故名为临。”<br/><br/>　<br/><br/>　　《周易》有之，在师坎下坤上，师。之临，兑下坤上，临。师初六变而之临。曰：‘师出以律，否臧，凶。’此师卦初六爻辞。律，法；否，不也。○臧，子郎反。执事顺成为臧，逆为否，今彘子逆命不顺成，故应否臧之凶。○应，应对之应。众散为弱，坎为众，今变为兑，兑柔弱。<br/><br/>　　[疏]注“坎为”至“柔弱”。<br/><br/>　　○正义曰：《晋语》：“文公筮，”尚有晋国“。司空季子占之曰：“震，雷也。车也。坎，水也。众也。主雷与车，而尚水与众。”是坎为众也。《易·说卦》“兑为少女”，故为柔弱。众聚则彊，散则弱。坎变为兑，是众散为弱也。<br/><br/>　<br/><br/>　　川壅为泽，坎为川，今变为兑。“兑为泽”，是川见壅。○壅，於勇反，本又作雍，注皆同。<br/><br/>　　[疏]注“坎为”至“见壅”。<br/><br/>　　○正义曰：《说卦》“坎为沟渎”。沟渎即是川也。《说卦》“兑为泽”。川是流水，今变为泽，是川见壅也。<br/><br/>　<br/><br/>　　有律以如己也。如，从也。法行则人从法，法败则法从人。坎为法象，今为众则散，为川则壅，是失法之用，从人之象。<br/><br/>　　[疏]注“如从”至“之象”。<br/><br/>　　○正义曰：《释诂》云：“如，往也。”往是相从之义，故训为从也。法行则人从之，率人以从法也。法败则法从人，人各有心，弃法不用，法从人也。《释言》云：“坎，律铨也。”樊光曰：“坎卦，水也。水性平，律亦平，铨亦平也。”郭璞曰：“《易》坎卦主法，法律皆所以铨量轻重。”是坎为法象也。今坎变为兑，为众则散而为弱，为川则壅而为泽，是失法之所用，法败从人之象也。<br/><br/>　<br/><br/>　　故曰律。否臧，且律竭也，竭，败也。坎变为兑，是法败。<br/><br/>　　[疏]注“竭败”至“法败”。<br/><br/>　　○正义曰：竭是水涸之名，坎为水为法。水之竭似法之败，故云“竭，败也”。坎变为兑，则为水不流，则为法不行，失为坎之用，是法败之象<br/><br/>　<br/><br/>　　盈而以竭，夭且不整，所以凶也。水遇夭塞，不得整流，则竭涸也”。○夭，於表反。<br/><br/>　　[疏]注“水遇”至“涸也”。<br/><br/>　　○正义曰：哀九年传曰：“如川之满，不可游也。”水当盈川而以壅，故竭是“水遇夭塞，不得整流，则竭涸也”。夭遏是壅塞之义，故云“遇夭塞”也。<br/><br/>　<br/><br/>　　不行谓之临，水变为泽，乃成临卦。泽，不行之物。有帅而不从，临孰甚焉？此之谓矣。譬彘子之违命，亦不可行。果遇，必败，遇敌。彘子尸之。主此祸。<br/><br/>　　[疏]注“主此祸”。<br/><br/>　　○正义曰：《释言》训尸为主，故云“主此祸也”。服虔亦云“主此祸也”。又引《易·师卦·六五》：“长子帅师，弟子舆尸，凶。”“长子帅师，以中行也。弟子舆尸，使不当也。”佐之於元帅，弟子也，而专以师济，使不当也，军必破败而舆尸。案下句云“虽免而归”，则谓彘子当在陈而死，师卦有“舆尸”之语，其言“尸之”，或容有此意。但“尸”字不可两解，故杜略去之。<br/><br/>　<br/><br/>　　虽免而归，必有大咎。”为明年晋杀先縠传。○咎，其九反。韩献子谓桓子献子，韩厥。曰：“彘子以偏师陷，子罪大矣。子为元帅，师不用命，谁之罪也？失属亡师，为罪巳重，不如进也。今郑属楚，故曰失属。彘子以偏师陷，故曰亡师。○令，立呈反。事之不捷，恶有所分。捷，成也。与其专罪，六人同之，不犹愈乎？”三军皆败，则六卿同罪，不得独责元帅。师遂济。楚子北师次於郔。郔，郑北地。○郔音筵。沈尹将中军，沈或作寝。寝，县也，今汝阴固始县。○沈音审。<br/><br/>　　[疏]注“沈或”至“始县”。<br/><br/>　　○正义曰：楚官多名为尹。沈者或是邑名，而其字或作寝。哀十八年有寝尹吴由于。因解寝为县名，不言寝是而沈非也。<br/><br/>　<br/><br/>　　子重将左，子反将右，将饮马於河而归。子反，公子侧。○饮，於鸩反。闻晋师既济，王欲还，嬖人伍参欲战。参，伍奢之祖父。○嬖，必计反；徐，甫诣反；《字林》，方豉反。参，七南反。令尹孙叔敖弗欲，曰：“昔岁入陈，今兹入郑，不无事矣。战而不捷，参之肉其足食乎？”参曰：“若事之捷，孙叔为无谋矣。不捷，参之肉将在晋军，可得食乎？”令尹南辕、反旆，回车南乡。旆，军前大旗。○旆，蒲具反。乡，本又作向，同，许亮反。伍参言於王曰：“晋之从政者新，未能行令。其佐先縠刚愎不仁，未肯用命。愎，很也。○愎，皮逼反。很，胡恳反。其三帅者，专行不获。欲专其所行而不得。听而无上，众谁適从？听彘子、赵同、赵括，则为军无上，令众不知所从。○適，丁历反。此行也，晋师必败。且君而逃臣，若社稷何？”王病之，告令尹改乘辕而北之，次于管以待之。晋师在敖、鄗之间。荧阳京县东北有管城，敖、鄗二山在荧阳县西北。○乘，绳证反。管，古缓反。管城，管叔所封也。本或作菅，古颜反，非也。敖，五刀反。鄗，苦交反。<br/><br/>　　[疏]“次于管”。<br/><br/>　　○正义曰：《土地名》：“荧阳京县东北有管城，古管国也。”<br/><br/>　<br/><br/>　　郑皇戌使如晋师，曰：“郑之从楚，社稷之故也，未有贰心。楚师骤胜而骄，其师老矣，而不设备。子击之，郑师为承，承，继也。○皇戌，虽律反。使，所吏反。骤，仕救反。楚师必败。”彘子曰：“败楚服郑，於此在矣，必许之。”栾武子曰：武子，栾书。○败，必迈反。“楚自克庸以来，在文十六年。其君无日不讨国人而训之讨，治也。于民生之不易、祸至之无日、戒惧之不可以怠；于，曰也。○易，以豉反。在军，无日不讨军实而申儆之，军实，军器。○儆，敬领反。于胜之不可保、纣之百克而卒无后，训之以若敖、蚡冒筚路蓝缕以启山林。若敖、蚡冒，皆楚之先君。筚路，柴车。蓝缕，敝衣。言此二君勤俭以启土。○纣，直九反。蚡，扶粉反。冒，莫报反。筚音必。蓝，力甘反。缕，力主反。<br/><br/>　　[疏]注“若敖”至“启土”。<br/><br/>　　○正义曰：《楚世家》云：熊咢卒，子熊仪立，是为若敖。若敖卒，子霄敖立。霄敖卒，子熊煦立，是为蚡冒。蚡冒卒，弟熊达立，是为楚武王。案杜《注》文，十六年传，蚡冒，楚武王父。不从《史记》也。以荆竹织门谓之筚门，则筚路亦以荆竹编车，故谓筚路为柴车。《方言》云：“楚谓凡人贫衣破丑敝为蓝缕。蓝缕谓敝衣也。”服虔云：“言其缕破蓝蓝然。”<br/><br/>　<br/><br/>　　箴之曰：‘民生在勤，勤则不匮。’不可谓骄。箴，诫。○箴，章金反。匮，其位反。先大夫子犯有言曰：‘师直为壮，曲为老。’我则不德，而徼怨于楚，我曲楚直，不可谓老。不得，谓以力争诸侯。徼，要也。○要，一遥反。其君之戎分为二广，君之亲兵。○广，古旷反，下及注皆同。广有一卒，卒偏之两。十五乘为一广。《司马法》：百人为卒，二十五人为两。车十五乘为大偏。今广十五乘，亦用旧偏法，复以二十五人为承副。<br/><br/>　　[疏]“广有”至“之两”。<br/><br/>　　○正义曰：两广之别，各有一卒之兵，百人也。一卒之外，复有十五乘之偏，并二十五人之两。既言“一卒”，又云“卒偏之两”。言卒之者，成辞婉句耳。或解云，两属於偏，云“偏之两”者，谓偏家之两。知不然者，案成七年“以两之一卒”亦云“之”字，岂又是两家之卒？且杜注云“十五乘为大偏”。今楚亦用旧偏法，此一广之中实有此偏，非是偏名为两，而出一卒，别复有偏之一两二十五人从之。刘炫云：“两广之别，各有一卒百人，一卒外复有偏，一两二十五人。《兵法》：十五乘为偏，偏有一两从之。两是偏家之物，故谓比为‘偏之两’。其实一广十五乘，有一百二十五人从之”。<br/><br/>　　○注“十五”至“承副”。<br/><br/>　　○正义曰：下云“楚子为乘，广三十乘分为左右”，知十五乘为一广也。《史记》称齐景公时，有司马田穰苴，善用兵。至六国时，“齐威王使大夫追论古者《司马兵法》，附穰苴於其中”，凡二百五十篇，号曰《司马法》。“百人为卒”，“二十五人为两”，“十五乘为偏”，皆《司马法》之文。“百人为卒”，“二十五人为两”，《周礼》亦有此文。但《周礼》无偏，故杜并引《司马法》耳。此云“大偏”，对成七年“九乘为小偏”，故此为“大偏”也。桓五年二十五乘为偏，战时临陈，所用不同，不可与此相对为大小。杜注多少皆望文也。言“亦用旧偏法”者，谓楚虽荆尸而举，仍用旧偏。旧於穰苴前巳有，则应《周礼》有文，但以亡没者多，故《礼》文不具。<br/><br/>　<br/><br/>　　右广初驾，数及日中，左则受之，以至于昏。内官序当其夜，内官，近官，序，次也。○“序当其夜”，一本作“序当其次”。<br/><br/>　　[疏]“右广”至“其夜”。<br/><br/>　　○正义曰：右广鸡鸣初驾，数及日中，则左广受而代之，以至於昏，此昼日事也。其内官，亲近王者，为次序以当其夜，若今宿直递持更也。<br/><br/>　<br/><br/>　　以待不虞。不可谓无备。子良，郑之良也；师叔，楚之崇也。师叔，潘尫，为楚人所崇贵。师叔入盟，子良在楚，楚、郑亲矣。来劝我战，我克则来，不克遂往，以我卜也！郑不可从。”赵括、赵同曰：“率师以来，唯敌是求。克敌、得属，又何俟？必从彘子。”得属，服郑。<br/><br/>　　[疏]“以我卜也”。<br/><br/>　　○正义曰：将我晋战之胜负，卜其遂来遂往；犹人揲蓍看卦善恶，而卜其去之与住也。<br/><br/>　<br/><br/>　　知季曰：“原、屏，咎之徒也。”知季，庄子也。原，赵同。屏，赵括。徒，党也。○知季音智。荀首后为智氏。屏，步丁反。赵庄子曰：“栾伯善哉！庄子，赵朔。栾伯，武子。实其言，必长晋国。”实犹充也。言栾书之身行，能充此言，则当执晋国之政也。○长，徐，丁丈反。行，下孟反。楚少宰如晋师，少宰，官名。○少，诗照反，注及下同。曰：“寡君少遭闵凶，不能文。闵，忧也。闻二先君之出入此行也，二先君，楚成王、穆王。<br/><br/>　　[疏]注“二先”至“穆王”。<br/><br/>　　○正义曰：庄十六年，楚始伐郑，文王之世也。二十八年，子元伐郑，成王之初也。僖五年首止之会，郑伯逃归，自是以后，郑始时复从。楚成王以前，郑未属楚，故出入此行，唯成、穆耳。今之庄王，成王孙、穆王子。出入此行，犹往来於郑。<br/><br/>　<br/><br/>　　将郑是训定，岂敢求罪于晋？二三子无淹久！”淹，留也。随季对曰：“昔平王命我先君文侯曰：‘与郑夹辅周室，毋废王命！’今郑不率，率，遵也。○夹，古洽反，旧古协反。毋音无。寡君使群臣问诸郑，岂敢辱候人？候人，谓伺候望敌者。○候音户豆反。伺音司，又音息嗣反。敢拜君命之辱。”彘子以为谄，使赵括从而更之，曰：“行人失辞。言误对。○谄，敕检反。寡君使群臣迁大国之迹於郑，迁，徙也。曰：‘无辟敌！’群臣无所逃命。”楚子又使求成于晋，晋人许之，盟有日矣。有期日。楚许伯御乐伯，摄叔为右，以致晋师。单车挑战，又示不欲崇和，以疑晋之群帅。○单音丹。挑，徒了反，下文同。帅，所类反。<br/><br/>　　[疏]注“单车”至“群帅”。<br/><br/>　　○正义曰：《周礼》“环人掌致师”，郑玄云：“致师，致其必战之志。”则致师者，致己欲战之意於敌人。故单车扬威武以挑之，下云“赵旃请挑战”，是也。挑彼晋师，故言“以致晋师”也。楚子既求成，而又令挑战，示其不欲崇和，以疑误晋之群帅。<br/><br/>　<br/><br/>　　许伯曰：“吾闻致师者，御靡旌摩垒而还。”靡旌，驱疾也。摩，近也。○摩，末多反。垒，力轨反。近，附近之近。乐伯曰：“吾闻致师者，左射以菆，左，车左也。菆，矢之善者。○射，食亦反，下注音同。菆，侧留反。<br/><br/>　　[疏]注“左车”至“善者”。<br/><br/>　　○正义曰：兵车自非元帅，皆射者在左，御在中央，故云“左，车左”。乐伯居左，故称左也。下云庄子“抽矢菆纳诸厨子之房”，选好矢而留之，知菆是矢之善者。<br/><br/>　<br/><br/>　　代御执辔，御下，两马、掉鞅而还。”两，饰也。掉，正也。示閒暇。○两马，徐云或作掚，皆力掌反，或音亮。掉，徒吊反；徐，乃较反。鞅，於丈反。间音闲。<br/><br/>　　[疏]注“两饰”至“间暇”。<br/><br/>　　○正义曰：两，饰；掉，正；皆无明训。服虔亦云：“是相传为然也。饰马者，谓随宜刷刮马，又正其鞅，以示间暇。”<br/><br/>　<br/><br/>　　摄叔曰：“吾闻致师者，右入垒，折馘、折馘，断耳。○折，之设反，注同。馘，古获反。断音短。执俘而还。”皆行其所闻而复。晋人逐之，左右角之。张两角，从旁夹攻之。乐伯左射马而右射人，角不能进，矢一而已。麋兴於前，射麋丽龟。丽，著也。龟，背之隆高当心者。○糜，亡悲反。著，直略反。<br/><br/>　　[疏]注“丽著”至“心者”。<br/><br/>　　○正义曰：《易·离卦·彖》云：“离，丽也。日月丽乎天，百穀草木丽乎土。”是丽为著之义。龟之形，背高而前后下。此“射麋丽龟”，谓著其高处。故杜以“龟”为“背之隆高当心者”。服虔亦然，是相传为此说也。<br/><br/>　<br/><br/>　　晋鲍癸当其后，使摄叔奉麋献焉，曰：“以岁之非时，献禽之未至，敢膳诸从者。”鲍癸止之曰：“其左善射，其右有辞，君子也。”既免。止不复逐。○从，才用反，下“从者”同。<br/><br/>　　[疏]“以岁”至“从者”。<br/><br/>　　○正义曰：《周礼·兽人》“冬献狼，夏献麋，春秋献兽物”者，谓献之以共王之膳耳，非能遍及於百官也。礼，冬猎曰狩，言围守而取之，获禽多也。於时虞人所献，或颁及群臣，故言“岁之非时，献禽之未至”，以为语之辞耳。<br/><br/>　<br/><br/>　　晋魏锜求公族，未得锜，魏犨子，欲为公族大夫。○锜，鱼绮反。犨，尺周反。<br/><br/>　　[疏]注“锜，魏犨子”。<br/><br/>　　○正义曰：服虔亦以为犨子。《世本》以为犨孙。《世本》多误，未必然也。<br/><br/>　<br/><br/>　　而怒，欲败晋师。请致师，弗许。请使，许之。遂往，请战而还。楚潘党逐之，及荧泽，见六麋，射一麋以顾献，曰：“子有军事，兽人无乃不给於鲜？敢献於从者。”荧泽在荧阳县东。新杀为鲜，见六得一，言其不如楚。○败，必迈反，又如字。使，所吏反。荧，户扃反。射，食亦反。鲜音仙，注同。叔党命去之。叔党，潘党，潘尫之子。赵旃求卿未得，旃，赵穿子。且怒於失楚之致师者。请挑战，弗许。请召盟，许之。与魏锜皆命而往。郤献子曰：“二憾往矣，献子，郤克。○憾，胡暗反。弗备，必败。”彘子曰：“郑人劝战，弗敢从也；楚人求成，弗能好也。师无成命，多备何为？”士季曰：“备之善。若二子怒楚，楚人乘我，丧师无日矣。乘，犹登也。○好，呼报反，下同。丧，息浪反。不如备之。楚之无恶，除备而盟，何损於好？若以恶来，有备不败。且虽诸侯相见，军卫不彻，警也。”彻，去也。○警音景。去，起吕反。彘子不可。不肯设备。士季使巩朔、韩穿帅七覆于敖前，帅，将也。覆，为伏兵七处。○覆，扶又反，注同。帅，如字。将，子匠反。处，昌虑反。故上军不败。赵婴齐使其徒先具舟于河，故败而先济。潘党既逐魏锜，言魏锜见逐而退。赵旃夜至於楚军，二人虽俱受命，而行不相随，赵旃在后至。席於军门之外，使其徒入之。布席坐，示无所畏也。<br/><br/>　　[疏]“使其徒入之”。<br/><br/>　　○正义曰：使己从人入垒，以取俘馘也。<br/><br/>　<br/><br/>　　楚子为乘广三十乘，分为左右右。广鸡鸣而驾，日中而说。说，舍也。○乘，绳证反，下三十乘、十乘并注皆同。说，舒锐反，注及下同。左则受之，日入而说。许偃御右广，养由基为右；彭名御左广，屈荡为右。楚王更迭载之，故各有御、右。○屈，居勿反。更音庚。迭，直结反。乙卯，王乘左广以逐赵旃。赵旃弃车而走林，屈荡搏之，得其甲裳。下曰裳。○搏音博。晋人惧二子之怒楚师也，使軘车逆之。軘车，兵车名。○軘，徒温反。<br/><br/>　　[疏]注“軘车，兵车名”。<br/><br/>　　○正义曰：襄十一年，“郑人赂晋侯以广车、軘车、淳十五乘，甲兵备”。甲兵从之，是兵车明矣。郑玄云：“广车，横陈之车。”服虔云：“軘车，屯守之车，古名难得而知。”其义或当然矣。<br/><br/>　<br/><br/>　　潘党望其尘，使骋而告曰：“晋师至矣！”楚人亦惧王之入晋军也，遂出陈。孙叔曰：“进之！宁我薄人，无人薄我。《诗》云：‘元戎十乘，以先启行。’先人也。元戎，戎车在前也。《诗·小雅》。言王者军行，必有戎车十乘在前开道，先人为备。○骋，敕景反。陈，直觐反，下注皆同。先人，悉荐反，注及下同。<br/><br/>　　[疏]注“元戎”至“为备”。<br/><br/>　　○正义曰：元，大也。戎，车也。《诗·小雅·六月》之篇，言王者军行，必有大车十乘，常在军前以开道，诸军从行，所以先人为备也。《诗》毛传云：“夏后氏曰钩车，先正也。殷曰寅车，先疾也。周曰元戎，先良也。”三代行军皆前有此车，其名，《司马法》之文也。其先正、先疾、先良，毛解其名，郑玄又释其意：钩车，备设钩般，其行曲直有正，故曰先正。寅，进也，此车能进取远道，故曰先疾。元戎，大车之善者，故曰先良也。<br/><br/>　<br/><br/>　　《军志》曰‘先人有夺人之心’，薄之也。”夺敌战心。遂疾进师，车驰卒奔，乘晋军。桓子不知所为，鼓於军中曰：“先济者有赏！”中军、下军争舟，舟中之指可掬也。两手曰掬。○卒，子忽反，下及注并同。掬，九六反。晋师右移，上军未动。言馀军皆移去，唯上军在。经所以书战，言犹有陈。<br/><br/>　　[疏]“晋师”至“未动”。<br/><br/>　　○正义曰：晋之三军，上军在左，中军在中，下军在右。言晋之中军、下军败走，在上军之右者皆移，唯上军未动。故杜云“馀军皆移去，唯上军在”。<br/><br/>　<br/><br/>　　工尹齐将右拒卒以逐下军。工尹齐，楚大夫。右拒，陈名。○拒音矩，本亦作矩，下同。楚子使唐狡与蔡鸠居告唐惠侯，二子，楚大夫。唐，属楚之小国。义阳安昌县东南有上唐乡。○狡，古卯反。<br/><br/>　　[疏]“告唐惠侯”。<br/><br/>　　○正义曰：此未战之前告。经不书唐侯者，为楚私属，故不见也。<br/><br/>　<br/><br/>　　曰：“不穀不德而贪，以遇大敌，不穀之罪也。然楚不克，君之羞也。敢藉君灵以济楚师。”藉，犹假借也。使潘党率游阙四十乘，游车补阙者。○乘，绳证反，下“之乘”并注“易乘”同。<br/><br/>　　[疏]注“游车补阙者”。<br/><br/>　　○正义曰：《周礼》车仆有“阙车之倅”，郑玄云：“阙车，所用补阙之车也”。此言游阙，知游车以拟补阙。今使从唐侯，是补阙也。<br/><br/>　<br/><br/>　　从唐侯以为左拒，以从上军。驹伯曰：“待诸乎？驹伯，郤克，上军佐也。随季曰：“楚师方壮，若萃於我，吾师必尽，萃，集也。○萃，似醉反。不如收而去之。分谤生民，不亦可乎？”同奔为分谤，不战为生民。殿其卒而退，不败。以其所将卒为军后殿。○殿，多练反，注同。王见右广，将从之乘。屈荡尸之曰：“君以此始，亦必以终。”户，止军中易乘，则恐军人识。自是楚之乘广先左。以乘左得胜故。<br/><br/>　　[疏]注“以乘左得胜故”。<br/><br/>　　○正义曰：桓八年传云“楚人尚左，君必左”者，谓置车尚左，故君在左。此言先左，谓乘广先左耳。上文且云右广初驾，日中乃授左广，则旧法先乘右广。今楚王偶然乘左广以逐赵旃，因是而得战胜，以为宜乘左广。自是以后，乘广先左，以乘左得胜故也。<br/><br/>　<br/><br/>　　晋人或以广队不能进，广，兵车。○队，直类反。<br/><br/>　　[疏]注“广，兵车”。<br/><br/>　　○正义曰：襄十一年郑人赂晋侯以广车，定四年“史皇以乘广死”，是兵车称广也。此言晋人广队，下云“拔旆投衡”，军行则旆在军前，不是车皆有旆也。此盖是晋人在军之前载旆之车。<br/><br/>　<br/><br/>　　楚人惎之脱扃，惎，教也。扃，车上兵阑。○惎，其器反。扃，古荧反，徐公冥反。服云：扃，横木校轮间，一曰车前横木也。《西京赋》云“旗不脱扃”，薛综云：“扃，所以止旗也。”<br/><br/>　　[疏]注“惎教”至“兵兰”。<br/><br/>　　○正义曰：脱扃，拔旆，皆是教人之语，知惎为教也。服虔云：“扃，横木，有横木投於轮间。一曰扃，车前横木。”张衡《西京赋》云：“旗不脱扃”，薛综注云：“扃，所以止旗。”今杜以扃为“车上兵阑”，各以意言，皆无明证。而《礼》扛鼎之木，其名曰扃，则扃是横木之名。教之脱扃，则扃是可脱之物。杜云兵阑，盖横木车前，以约车上之兵器，虑其落也。队坑，则横木有碍，故不能进。<br/><br/>　<br/><br/>　　少进，马还，又惎之拔旆投衡，乃出。还，便旋不进。旆，大旗也。拔旆投衡上，使不帆风，差轻。○帆，凡剑反；又作帊，普霸反。差，於卖反。<br/><br/>　　[疏]注“还便”至“差轻”。<br/><br/>　　○正义曰：旆扇风重，故马便旋而不能进。《释天》云：“缁广充幅，长寻曰旐，继旐曰旆。”郭璞曰：“帛续旐末，为燕尾者。”此旆能扇风使重，令马不能进，则其制必大矣，故云“旆，大旗也”。城濮之役，“亡大旆之左旃”，此之类也。旆县於竿，插之车上。衡是马颈上横木。故拔取旗竿，投於衡上卧之，使不帆风，则於车差轻，故得出坑也。帆是扇风之名，今人船上张布以鄣风，名之曰帆。<br/><br/>　<br/><br/>　　顾曰：“吾不如大国之数奔也。”赵旃以其良马二济其兄与叔父。以他马反，遇敌不能去，弃车而走林。逢大夫与其二子乘，逢，氏。○数，所角反。乘，绳证反。谓其二子无顾。不欲见赵旃。顾曰：“赵傁在后。”傁，老称也。○傁，素口反。称，尺证反。怒之，使下，指木曰：“尸女於是。”授赵旃绥以免。明日，以表尸之，表所指木，取其尸。○女音汝。皆重获在木下。兄弟累尸而死。○重，直陇反。<br/><br/>　　[疏]注“兄弟累尸而死”。<br/><br/>　　○正义曰：获者，被杀之名。并皆被杀，唯当言皆获耳。欲见尸相重累之，皆获，故杜辨之云：“兄弟累尸而死。”累即传之重也。<br/><br/>　<br/><br/>　　楚熊负羁囚知罃。知庄子以其族反之，负羁，楚大夫。知罃，知庄子之子。族，家兵。反，还战。○罃，於耕反。还音环。厨武子御，武子，魏锜。○厨，直诛反。下军之士多从之。知庄子下军大夫故。每射，抽矢菆，纳诸厨子之房。抽，擢也。菆，好箭。房，箭舍。○射，食夜切，又食亦反。擢，直角反。厨子怒曰：“非子之求而蒲之爱，蒲，杨柳，可以为箭。董泽之蒲，可胜既乎？”董泽，泽名，河东闻喜县东北有董池陂。既，尽也。○胜音升。陂，彼宜反。<br/><br/>　　[疏]“可胜既乎”。<br/><br/>　　○正义曰：重物不可举者，谓之不胜。用之不可尽者，亦言不胜。史传多有其事，今人无复此语，故少难解耳。既，尽也。可胜尽乎？言用之不可尽也。<br/><br/>　<br/><br/>　　知季曰：“不以人子，吾子其可得乎？吾不可以苟射故也。”射连尹襄老，获之，遂载其尸；射公子穀臣，囚之。以二者还。穀臣，楚王子。○射，食亦反，下同。<br/><br/>　　[疏]“不以”至“故也”。<br/><br/>　　○正义曰：言我不以好箭射楚贵人之子而质之，吾之子其可得乎？吾为此计者，不可用恶箭苟且为射故也。<br/><br/>　<br/><br/>　　及昏，楚师军於邲，晋之馀师不能军，不能成营屯。宵济，亦终夜有声。言其兵众，将不能用。○将，子匠反。丙辰，楚重至於邲，重，辎重也。○重，直勇反，又直用反，注上重字同。辎，侧其反。重也，直用反。<br/><br/>　　[疏]注“重辎重也”。<br/><br/>　　○正义曰：辎重，载物之车也。《说文》云：“辎，一名軿，前后蔽也。”蔽前后以载物，谓之辎车。载物必重，谓之重车。人挽以行谓之辇。辎、重、辇，一物也。襄十年传称：“秦堇父辇重如役”，挽此车也。辎重载器物粮食，常在军后，故乙卯日战，丙辰始至於邲也。《周礼·乡师》：“大军旅会同，正治其徒役，与其輂辇。”郑玄云：“輂，驾马；辇，人挽行：所以载任器也。止，以为蕃营。”《司马法》曰：“夏后氏谓辇曰余车，殷曰胡奴车，周曰辎辇。辇一斧、一斤、一凿、一梩、一锄，周辇加二版、二筑。”又曰：“夏后氏二十人而辇，殷十八人而辇，周十五人而辇。”说者以为夏出师不逾时，殷逾时，周历时，故前世辇少而后世辇多。<br/><br/>　<br/><br/>　　遂次于衡雍。潘党曰：“君盍筑武军筑军营以章武功。○雍，於用反。盍，户腊反。而收晋尸以为京观？积尸封土其上，谓之京观。○观，古乱反，注及下京观同。臣闻克敌必示子孙，以无忘武功。”楚子曰：“非尔所知也。夫文，止戈为武。文，字。武王克商，作《颂》曰：‘载戢干戈，载櫜弓矢。戢，藏也。櫜，韬也。《诗》美武王能诛灭暴乱而息兵。○戢，侧立反。櫜，古刀反。韬，他刀反。我求懿德，肆于时夏，允王保之。’肆，遂也。夏，大也。言武王既息兵，又能求美德，故遂大而信王保天下。○夏，户雅反，注同。<br/><br/>　　[疏]“武王”至“保之”。<br/><br/>　　○正义曰：昔武王克商，周公为之作《颂》曰：武王诛纣之后，则戢藏其干戈，则櫜韬其弓矢。言既诛暴乱，则无复所用，故韬藏之。懿，美也。肆，遂也。时，是也。夏，大也。允，信也。武王以天下既定，又能求美德之士而任用之，故於是功业遂大，信哉！唯我武王保之。美武王能保天下也。<br/><br/>　　○注“戢藏”至“息兵”。<br/><br/>　　○正义曰：戢训为敛聚、敛藏之义，故为藏也。櫜一名韬，盛弓矢之衣也。干戈弓矢藏而不复用，是美武王能诛灭暴乱而息兵也。此所引者，《周颂·时迈》之篇也。《诗序》云：“颂者，以其成功告於神明。”则《颂》诗功成乃作。此传言“武王克商作《颂》”者，武王克商，后世追为作《颂》，颂其克商之功，非克商之作也。《国语》引此云“周文公之颂曰”，则此周公所作也。传言“克商作《颂》”者，包下三篇，皆述武王之事。<br/><br/>　　○注“肆遂”至“天下”。<br/><br/>　　○正义曰：肆之为遂，相传为此训也。“夏，大”，《释诂》文。求美德，谓求而任用之。遂大者，功业遂大也。<br/><br/>　<br/><br/>　　又作《武》，其卒章曰：‘耆定尔功。’《武》，《颂》篇名。耆，致也。言武王诛纣，致定其功。○耆音旨，注同。<br/><br/>　　[疏]“又作”至“尔功”。<br/><br/>　　○正义曰：既作《时迈》，又作《武》篇也。《颂》皆一章。言“其卒章”者，谓终章之句也。言武王诛纣，致定尔武之大功也。<br/><br/>　<br/><br/>　　其三曰：‘铺时绎思，我徂维求定。’其三，三篇。铺，布也。绎，陈也。时，是也。思，辞也。颂美武王能布政陈教，使天下归往求安定。○铺，普吴反，徐音敷。绎音亦。<br/><br/>　　[疏]“其三”至“求定”。<br/><br/>　　○正义曰：其三，《周颂·赉》之篇也。铺，布也。绎，陈也。徂，往也。言武王能布陈政教，故其时之民归武王者，皆云我徂惟自求安定，美武王能安民，故民归之也。<br/><br/>　　○注“其三”至“安定”。<br/><br/>　　○正义曰：铺是布散之义，故为布也。“绎，陈”，《释诂》文。思是语之辞，不为义也。<br/><br/>　<br/><br/>　　其六曰：‘绥万邦，屡丰年。’其六，六篇。绥，安也。屡，数也。言武王既安天下，数致丰年。此三、六之数，与今《诗·颂》篇次不同，盖楚乐歌之次第。○屡，力住反，注同。数，所角反，下“数致”同。<br/><br/>　　[疏]“其六曰”至“丰年”。<br/><br/>　　○正义曰：其六，《周颂·桓》之篇也。绥，安也。屡，数也。言武王伐纣，安天下万国，数有丰孰之年。美武王能和众国、丰民财也。<br/><br/>　　○注“其六六篇”至“次第”。<br/><br/>　　○正义曰：“绥，安”，《释诂》文。“屡，数”，常训也。杜以其三、其六与今《诗·颂》篇次不同，故为疑辞。盖楚乐歌之第，言楚之乐人歌《周颂》者，别为次第，故《赉》第三，《桓》第六也。刘炫以为其三、其六者，是楚子第三引“铺时绎思”，第六引“绥万邦”。今删定知非者，此传若是旧文及传家叙事，容可言楚子第三引“铺时绎思”，第六引“绥万邦”。此既引楚子之言，明知先有三、六之语，故楚子引之，得云“其三”、“其六”。若楚子始第三引《诗》，第六引《诗》，岂得自言“其三曰”、“其六曰”？刘以“其三”、“其六”为楚子引《诗》次第，以规杜过，何辟之甚！沈氏难云：襄二十九年“季札观乐”，篇次不同，杜云“仲尼未删定”；此亦不同，而云“楚乐歌之次”者，襄二十九年虽少有篇次不同，大略不甚乖越，故云“仲尼未删定”；以前此之三、六，全与《诗》次不同，故云“楚乐歌之第”。今《周颂》篇次，《桓》第八，《赉》第九也。<br/><br/>　<br/><br/>　　夫武，禁暴、戢兵、保大、定功、安民、和众、丰财者也。此武七德。<br/><br/>　　[疏]“夫武”至“财者也”。<br/><br/>　　○正义曰：楚子既引四篇，乃陈七德，则四篇之内有此七者之义。戢干戈、櫜弓矢，禁暴、戢兵也。时夏、保之，保大也。耆定尔功，定功也。我徂求定，安民也。绥万邦，和众也。屡丰年，丰财也。我徂求定，是能安民，故往求定也。绥万国，由德能和众，故万国安也。<br/><br/>　<br/><br/>　　故使子孙无忘其章。著之篇章，使子孙不忘。<br/><br/>　　[疏]注“著之”至“不忘”。<br/><br/>　　○正义曰：杜以“不忘其章”，谓子孙不忘上四篇之诗，故云“著之篇章，使子孙不忘”。必知然者，以文承“武王克商作《颂》”之后，文连四篇诗义，故以为著之篇章。刘炫云：“能有七德，故子孙不忘章明功业。”横取下文“京观”为无忘其章明武功，以规杜失，非也。<br/><br/>　<br/><br/>　　今我使二国暴骨，暴矣；观兵以威诸侯，兵不戢矣。暴而不戢，安能保大？犹有晋在，焉得定功？所违民欲犹多，民何安焉？无德而强争诸侯，何以和众？利人之几，几，危也。○暴骨，蒲卜反，本或作曝。焉得，於虔反。强，其丈反。而安人之乱，以为己荣，何以丰财？兵动则年荒。武有七德，我无一焉，何以示子孙？其为先君宫，告成事而已。祀先君，告战胜。<br/><br/>　　[疏]注“祀先君，告战胜”。<br/><br/>　　○正义曰：《礼记·曾子问》称“古者师行，必以迁庙主行”，载于齐车，言必有尊也”。《尚书·甘誓》云“用命赏于祖”，谓迁庙之祖主也。“为先君宫”，为此迁主作宫，於此祀之。“告成事”，告战胜也。《礼·大传记》云“牧之野，武王之大事也”，既事而“奠於牧室”，亦是新作室而奠祭也。《曾子问》又曰：“无迁主，则何主？”孔子曰：“天子诸侯将出，必以币帛皮圭告于祖祢，遂奉以出，载于齐车以行，每舍奠焉，而后就舍。”<br/><br/>　<br/><br/>　　武非吾功也。古者明王伐不敬，取其鲸絺而封之，以为大戮，於是乎有京观，以惩淫慝。鲸鲵，大鱼名，以喻不义之人吞食小国。○鲸，直京反。鲵，五兮反。惩，直升反。慝，他得反。<br/><br/>　　[疏]注“鲸鲵，大鱼名”。<br/><br/>　　○正义曰：裴渊《广州记》云：“鲸鲵，长百尺。雄曰鲸，雌曰鲵。目即明月珠也，故死即不见眼睛也。”周处《风土记》云：“鲸鲵，海中大鱼也。俗说出入穴即为潮水。”<br/><br/>　<br/><br/>　　今罪无所，晋罪无所犯也。而民皆尽忠以死君命，又何以为京观乎？”祀于河，作先君宫，告成事而还。传言楚庄有礼，所以遂兴。<br/><br/>　　是役也，郑石制实入楚师，将以分郑，而立公子鱼臣。辛未，郑杀仆叔及子服。仆叔，鱼臣也。子服，石制也。<br/><br/>　　[疏]“是役”至“鱼臣”。<br/><br/>　　○正义曰：入楚师，言入此楚师於郑国。服虔云“入楚师，使楚师来入郑”，是也。此石制引楚师入郑，将以分郑国，以半与楚，取半立公子鱼臣为郑君，己欲擅其宠也。<br/><br/>　<br/><br/>　　君子曰：“史佚所谓‘毋怙乱’者，谓是类也。言恃人之乱以要利。○佚音逸。毋音无。怙音户。要，一遥反。《诗》曰：‘乱离瘼矣，爰其適归？’《诗·小雅》。离，忧也。瘼，病也。爰，於也。言祸乱忧病，於何所归乎？叹之。○瘼音莫。<br/><br/>　　[疏]注“诗小”至“叹之”。<br/><br/>　　○正义曰：《诗·小雅·四月》之篇也。“离，忧”，“瘼，病”，“爰，於”，皆《释诂》文。言时世祸乱，必有忧病者，於何其所適归乎？叹此祸乱，不知将何以归也。<br/><br/>　<br/><br/>　　归於怙乱者也夫！”恃祸则祸归之。○夫音扶。郑伯、许男如楚。为十四年晋伐郑传。秋，晋师归，桓子请死，晋侯欲许之，士贞子谏曰：“不可。贞子，土渥浊。○渥，於角反。<br/><br/>　　[疏]“桓子请死”。<br/><br/>　　○正义曰：《檀弓》云：“谋人之军，师败则死之。谋人之邦，邑危则亡之。”今桓子将军，师败，故请死。<br/><br/>　<br/><br/>　　城濮之役，晋师三日穀，在僖二十八年。○濮音卜。文公犹有忧色。左右曰：‘有喜而忧，如有忧而喜乎？’言忧喜失时。公曰：‘得臣犹在，忧未歇也。歇，尽也。○歇，许竭反。困兽犹斗，况国相乎！’及楚杀子玉，子玉，得臣。○相，息亮反，下熊相同。公喜而后可知也，喜见於颜色。○见，贤遍反。曰：‘莫余毒也。’巳是晋再克而楚再败也，楚是以再世不竞。成王至穆王。○竞，其敬反。今天或者大警晋也。警，戒也。而又杀林父以重楚胜，其无乃久不竞乎？林父之事君也，进思尽忠，退思补过，社稷之卫也，若之何杀之？夫其败也，如日月之食焉，何损於明？”晋侯使复其位。言晋景所以不失霸。○重，直用反。<br/><br/>　　[疏]“进思”至“补过”。<br/><br/>　　○正义曰：《孝经》有此二句。孔安国云：“进见於君，则必竭其忠贞之节，以图国事。直道正辞，有犯无隐。退还所职，思其事宜。献可替否，以补王过。”此孔意进谓见君，退谓还私职也。或当以此二句，据臣心为文。文既据臣，君在其上。施之於君则称进，内省其身则称退。尽忠者，尽巳之心，以进献於君；补过者，内脩己心，以补君愆失。故以尽忠为进，补过为退耳，非谓进见与退还也。<br/><br/>　<br/><br/>　　冬，楚子伐萧，宋华椒以蔡人救萧。萧人囚熊相宜僚及公子丙。王曰：“勿杀，吾退。”萧人杀之。王怒，遂围萧。萧溃。申公巫臣曰：“师人多寒。”王巡三军，拊而勉之，拊，抚慰勉之。○僚，子彫反。溃，户内反。拊，芳甫反。<br/><br/>　　[疏]“萧溃”。<br/><br/>　　○正义曰：实未溃，史以实王之意，故言溃。知者，下云“明日萧溃”，是也。<br/><br/>　<br/><br/>　　三军之士皆如挟纊。纊，绵也，言说以忘寒。○挟，户牒反。纊音旷。说音悦。<br/><br/>　　[疏]注“纊，绵也”。<br/><br/>　　○正义曰：《玉藻》云：“纊为茧，缊为袍。”郑玄云：“纊，新绵也。”<br/><br/>　<br/><br/>　　遂傅於萧。还无社与司马卯言，号申叔展。还无社，萧大夫。司马卯、申叔展，皆楚大夫也。无社素识叔展，故因卯呼之。○傅音附。还音旋。卯，马鲍反。号，徐户到反，一音户刀反，呼也。叔展曰：“有麦麹乎？”曰：“无。”“有山鞠穷乎？“曰：“无。”麦麹，鞠穷，所以御湿。欲使无社逃泥水中。无社不解，故曰无。军中不敢正言，故谬语。○麹，去六反。鞠，起弓反。御，鱼吕反，下同。解音蟹，下同。<br/><br/>　　[疏]注“麦麹”至“谬语”。<br/><br/>　　○正义曰：“麦麹，鞠穷，所以御湿”，贾逵有此言，则相传为此说也。《尚书·说命》云：“若作酒醴，尔惟麹糵。”则麦麹，作酒之物。《本草》有芎藭者，是药草之名。观传文势，欲使无社逃於泥水中，而问有此物以否，知是御湿所用，但不知若为用之耳。<br/><br/>　<br/><br/>　　“河鱼腹疾柰何？”叔展言无御湿药，将病。曰：“目於眢井而拯之。”无社意解，欲入井，故使叔展视虚废井而求拯已。出溺为拯。○眢，乌丸反。眢井，废井也。《字林》云：“井无水也，一皮反。”拯，拯救之拯，注同。<br/><br/>　　[疏]“河鱼”至“拯之”。<br/><br/>　　○正义曰：上句是叔展之言，“曰”下是无社对语。无社频答，言“无”。叔展乃言必须入水，故以水厄告之。云如似河中之鱼，久在水内，则生腹疾，无此二物，其奈湿何！无社乃解其意，告叔展云，当目视於眢井而拯出之。“出溺为拯”，《方言》文。<br/><br/>　<br/><br/>　　“若为茅绖，哭井则已。”叔展又教结茅以表井，须哭乃应以为信。○绖，直结反。己音纪，旧音以。应，应对之应。<br/><br/>　　[疏]“若为”至“则己”。<br/><br/>　　○正义曰：此亦叔展之言也。无社既解其意，令展视井拯己。但废井必多，不可知处，故教无社令结茅为绖，置於井上。又恐无社错应他人，更教之云，若号哭向井，则是我之已身。已，展叔自谓也。<br/><br/>　<br/><br/>　　明日，萧溃。申叔视其井，则茅绖存焉，号而出之。号，哭也。传言萧人无守心。○号，户刀反，注同。守，手又反。晋原縠、宋华椒、卫孔达、曹人同盟于清丘。原縠，先縠。<br/><br/>　　[疏]注“原縠，先縠”。<br/><br/>　　○正义曰：杜《谱》以为杂人，则不知谁之子也。案传先轸或称原轸。此盖先轸之后也。传有名号之异，杜《谱》皆并言之。“先縠”之下不言“原縠”，是杜脱也。上文称为彘子，服虔以为食菜於彘。今复称原，原其上世所食也。於时赵氏有原同，盖分原邑而共食之也。<br/><br/>　<br/><br/>　　曰：“恤病，讨贰。”於是卿不书，不实其言也。宋伐陈，卫救之，不讨贰也。楚伐宋，晋不救，不恤病也。宋为盟故，伐陈。陈贰於楚故。○为，于伪反。卫人救之。孔达曰：“先君有约言焉。若大国讨，我则死之。”卫成公与陈共公有旧好，故孔达欲背盟救陈，而以死谢晋，为十四年卫杀孔达传。○约，於妙反，又如字。共公音恭。好，呼报反。背音佩，十四年经注同。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10172.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10174.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

