<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷七 桓七年，尽十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷七 桓七年，尽十八年全文,孔颖达作品" />
<meta name="description" content="春秋左传正义原文阅读,卷七 桓七年，尽十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10155.html";
var nextpage="novel-read-1018-10157.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷七 桓七年，尽十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10155.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷七 桓七年，尽十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:49:30<span class="divide">|</span></p>
<div class="page-body">
<div class="page-content">
<p>【经】七年，春，二月，已亥，焚咸丘。（无传。焚，火田也。咸丘，鲁地。高平钜野县南有咸亭。讥尽物，故书。○焚，扶云反。）<br/><br/>　　[疏]注“焚火”至“故书”。<br/><br/>　　○正义曰：咸丘，地名。以火焚地，明为田猎，故知焚是火田也。不言蒐狩者，以火田非蒐狩之法，而直书其焚，以讥其尽物也。《释例》曰：“咸丘，鲁地，非蒐狩常处，经不言蒐狩，但称‘焚咸丘’言火田尽物，非蒐狩之义。”是言火田非狩法，故不书狩。狩既非法，虽得地，亦讥。不复讥其失地，地咸丘，知地亦非也。《礼记·王制》云：“昆蟲未蛰，不以火田。”则是已蛰得火田也。又《尔雅·释天》云：“火田为狩。”似法得火田，而讥其焚者，说《尔雅》者李巡、孙炎皆云“放火烧草，守其下风”。《周礼·罗氏》“蜡，则作罗襦”，郑云：“襦，细密之罗。此时蛰者毕矣，可以罗罔围取禽也。今俗放火张罗，其遗教。”然则彼火田者，直焚其一丛一聚，罗守下风，非谓焚其一泽也。礼，天子不合围，诸侯不掩群。尚不尽取一群，岂容并焚一泽？知其讥尽物，故书也。沈氏以《周礼》仲春火弊，谓夏之仲春，今周之二月，乃夏之季冬，故讥其尽物，义亦通也。<br/><br/>　<br/><br/>　　夏，穀伯绥来朝。○绥，须唯反。<br/><br/>　　邓侯吾离来朝。不总称朝者，各自行朝礼也。穀国在南乡筑阳县北。○筑，音竹。<br/><br/>　　【传】七年，春，穀伯、邓侯来朝。名，贱之也。（辟陋小国，贱之。礼不足，故书名。以春来，夏乃行朝礼。故经书夏。○辟，匹亦反，本又作僻同。）<br/><br/>　　[疏]注“辟陋”至“书夏”。<br/><br/>　　○正义曰：传直云贱之，不言贱意，以穀、邓是南方诸侯，近楚小国，明以辟陋小国，故贱之也。贱之者，以其朝礼不足，故书名也。《曲礼》云：“诸侯不生名。”今生书其名，欲比之附庸，但实非附庸，故仍书其爵。介葛卢言来不言朝，全不能行朝礼，此则行朝礼，但礼不足耳。传在春，经在夏，经书实朝之日，故春来至夏乃书之。《世本》邓为曼姓，庄十六年，楚文王灭之。穀则不知何姓，是谁灭之。服注云：“穀、邓密迩於楚，不亲仁善邻以自固，卒为楚所灭。无同好之救，桓又有弑贤兄之恶，故贱而名之。”卫冀隆难杜云：“传曰‘要结外援，好事邻国，以卫社稷’。又云：‘服於有礼，社稷之卫，穀、邓在南，地属衡岳，以越弃彊楚，远朝恶人，卒至灭亡，故书名以贱之。’杜駮论先儒，自谓一准丘明之传，今僻陋之语，传本无文，杜何所准冯知其辟陋？传又称莒之辟陋，而经无贬文，穀、邓辟陋，何以书名？此杜义不通。”秦道静释云：“杞桓公来朝，用夷礼，故曰子；杞文公来盟，传云贱之，明贱其行夷礼也。然则穀、邓二君地接荆蛮，来朝书名，明是贱其辟陋也。此则传有理例，故杜据而言之。若必鲁桓恶人，不合朝聘，何以伯纠来聘，讥其父在？仍叔之子，讥其幼弱？又鲁班齐馈，《春秋》所善，美鲁桓之有礼，责三国之来伐，而言‘远朝恶人’，非其辞也。”<br/><br/>　<br/><br/>　　夏，盟、向求成于郑，既而背之。盟、向，二邑名，隐十一年王以与郑，故求与郑成。○盟，音孟。向，伤亮反。背音佩。<br/><br/>　　[疏]注“盟向”至“郑成”。<br/><br/>　　○正义曰：此盟、向之邑必有主据之，言“求成于郑”，是主求成也。隐十一年，王以与郑，传称王不能有。然则郑虽得之，亦不能有，故今始求成。既而背之，是背郑归王，故王迁于郏。若主不归王，则王无由得迁之也。<br/><br/>　<br/><br/>　　秋，郑人、齐人、卫人伐盟、向。王迁盟、向之民于郏。郏，王城。○郏，古洽反。<br/><br/>　　冬，曲沃伯诱晋小子侯，杀之。曲沃伯，武公也。小子侯，哀侯子。<br/><br/>　　【经】八年，春，正月，已卯，烝。（无传。此夏之仲月，非为过而书者，为下五月复烝见渎也。例在五年。○烝，之承反。夏，户雅反。为下，于伪反。复，扶又反。见，贤遍反。）<br/><br/>　　[疏]“八年春正月已卯，烝”。<br/><br/>　　○正义曰：卫氏难杜云：“上五年闭蛰而烝，谓十月，此正月烝，则是过时而烝。”《春秋》有一贬而起二事者，若武氏子来求赙，一责天王求赙，二责鲁之不共。此正月烝，一责过时，二责见渎，何为不可？而云非为过时者，秦氏释云：“案《周礼》四时之祭，皆用四仲之月。此正月则夏之仲冬，何为不得烝，而云过时也？又传无过时之文，明知直为再烝而渎也。”<br/><br/>　<br/><br/>　　天王使家父来聘。无传。家父，天子大夫。家，氏；父，字。<br/><br/>　　夏，五月，丁丑，烝。无传。<br/><br/>　　秋，伐邾。无传。<br/><br/>　　冬，十月，雨雪。无传。今八月也，书时失。○雨，于付反。<br/><br/>　　祭公来，遂逆王后于纪。祭公，诸侯为天子三公者。王使鲁主昏，故祭公来，受命而迎也。天子无外，故因称王后。卿不书，举重略轻。○祭，侧界反。<br/><br/>　　[疏]注“祭公”至“略轻”。<br/><br/>　　○正义曰：隐元年云“祭伯”，今而称“公”，知其为天子三公。《公羊》亦云：“祭公者何？天子之三公也。”从周向纪，不由鲁国。纵令因使过鲁，自当假道而去，不须言来也。凡言遂者，因上事生下事之辞。既书其来，又言遂逆，是先来见鲁君，然后向纪，知王使鲁主昏，故祭公来受鲁命而往迎也。凡昏姻，皆宾主敌体相对行礼。天子嫁女於诸侯，使诸侯为主，令与夫家为礼。天子聘后於诸侯，亦使诸侯为主，令与后家为礼。嫁女，则送女於鲁，令鲁嫁女与人。迎后，则令鲁为主，使鲁遣使往逆。故祭公受鲁命也。嫁王女者，王姬至鲁而后至夫家。其王后昏，后不来至鲁者，以王姬至鲁，待夫家之逆以为礼，故须至鲁。后则王命已成，於鲁无事，故即归京师。於逆称“王后”，举其得王之命，后礼已成。於归称“季姜”，申父母之尊。言子尊不加於父母，从父母之家而将归於王，据父母之家为文，故於归申父母之尊也。公不独行，必有卿从。卿不书，举重略轻也。知非卿不行者，以传云“礼也”。《释例》曰：“襄十五年，刘夏逆王后于齐。传曰：‘卿不行，非礼也。’知祭公如纪时亦有卿，卿不书，举重略轻。犹鞍邲之战，唯书郤克、林父。此天子使公卿之文。”是杜约彼文，知公行必卿从也。《异义》“《公羊》说，天子至庶人，皆亲迎；左氏说，王者至尊，无敌体之义，不亲迎”。郑玄駮之曰：“文王亲迎於渭滨，即天子亲迎也。”天子虽尊，其於后则夫妇也，夫妇判合，礼同一体，所谓无敌，岂施於此哉！《礼记·哀公问》曰：“冕而亲迎，不已重乎？”孔子对曰：“合二姓之好，以继先圣之后，以为天地之主。”非天子则谁乎？是郑以天子当亲迎也。此注之意，犹以为天子不亲迎者，以此时祭公迎后，传言“礼也”；刘夏逆后，讥“卿不行”，皆不讥王不亲行，明是王不当亲也。文王之迎大姒，身为公子，迎在殷世，未可据此以为天子礼也。孔子之对哀公，自论鲁国之法。鲁，周公之后，得郊祀上帝，故以先圣天地为言耳，其意非说天子礼也。且郑玄注《礼》，自以先圣为周公，及《駮异义》则以为天子二三其德，自无定矣。<br/><br/>　<br/><br/>　　【传】八年，春，灭翼。（曲沃灭之。）<br/><br/>　　随少师有宠，楚斗伯比曰：“可矣！雠有衅，不可失也。”衅，瑕隙也。无德者宠，国之衅也。○衅，许觐反，注同。夏，楚子合诸侯于沈鹿。沈鹿，楚地。黄、随不会。黄国，今弋阳县。○弋，馀职反。使薳章让黄。责其不会。楚子伐随，军於汉、淮之间。季梁请下之，“弗许而后战，下之，请服也。○下，遐嫁反，注同。<br/><br/>　　[疏]“汉淮之间”。<br/><br/>　　○正义曰：汉、淮二水名。汉、淮之间，汉北、淮南。《禹贡》云：“嶓冢导漾，东流为汉。又东为沧浪之水，过三澨，至于大别，南入于江。”孔安国云：“泉始出山为漾水，东南流为河水，至汉中东行为汉水。”《释例》曰：“汉，一名沔水，出武都沮县，东经汉中、魏兴至南阳，东南经襄阳，至江夏安陆县入江。”《禹贡》又云：“导淮自桐柏东会于泗、沂，东入于海。”《释例》曰：“淮出义阳平氏县桐柏山东北，经汝阴、淮南、谯国、沛国、下邳至广陵县入海也。”<br/><br/>　<br/><br/>　　所以怒我而怠寇也”。少师谓随侯曰：“必速战！不然，将失楚师。”随侯御之，望楚师。遥见楚师。○“将失楚师”，一本无“师”字。季梁曰：“楚人上左，君必左，君，楚君也。无与王遇。且攻其右，右无良焉，必败。偏败，众乃携矣。”少师曰：“不当王，非敌也。”弗从。不从季梁谋。战于速杞，随师败绩。随侯逸，速杞，随地。逸，逃也。斗丹获其戎车，与其戎右少师。斗丹，楚大夫。戎车，君所乘兵车也。戎右，车右也。宠之，故以为右。秋，随及楚平。楚子将不许，斗伯比曰：“天去其疾矣，去疾，谓少师见获而死。○去，起吕反，注同。随未可克也。”乃盟而还。<br/><br/>　　冬，王命虢仲立晋哀侯之弟缗于晋。虢仲，王卿士虢公林父。○缗，亡巾反。<br/><br/>　　“祭公来，遂逆王后于纪”，礼也。天子娶於诸侯，使同姓诸侯为之主。祭公来，受命於鲁，故曰“礼”。<br/><br/>　　【经】九年春，纪季姜归于京师。（季姜，桓王后也。季，字；姜，纪姓也。书字者，伸父母之尊。○伸，音申。）<br/><br/>　　[疏]注“季姜”至“之尊”。<br/><br/>　　○正义曰：时当桓王，故云桓王后也。《公羊传》曰：“其称纪季姜何？自我言，纪父母之於子，虽为天王后，犹曰吾季姜。”是申父母之尊也。《公羊》又曰：“京师者何？天子之居也。京者何？大也。师者何？众也。天子之居，必以众大之辞言之。”<br/><br/>　<br/><br/>　　夏，四月。<br/><br/>　　秋，七月。<br/><br/>　　冬，曹伯使其世子射姑来朝。曹伯有疾，故使其子来朝。○射姑音亦，又音夜。<br/><br/>　　[疏]注“曹伯”至“来朝”。<br/><br/>　　○正义曰：朝礼当君自亲行，不应使大子也。当享而大子叹，明年而曹伯卒，知其有疾，故使大子来朝也。大子不合称朝，摄行父事，故言朝也。诸经称“世子”及“卫世叔申”，经作“世”字，传皆为“大”，然则古者“世”之与“大”，字义通也。<br/><br/>　<br/><br/>　　【传】九年春，纪季姜归于京师。凡诸侯之女行，唯王后书。（为书妇人行例也。適诸侯，虽告鲁，犹不书。○为，于伪反。）<br/><br/>　　巴子使韩服告于楚，请与邓为好。韩服，巴行人。巴国，在巴郡江州县。○好，音呼报反。<br/><br/>　　[疏]注“韩服”至“州县”。<br/><br/>　　○正义曰：以巴所使，故言巴行人。行人谓使人也。《地理志》：巴郡，故巴国，江州是其治下县也。昭十三年，楚共王“与巴姬埋璧”，则巴国，姬姓也。此年见传，文十六年，与秦、楚灭庸。以后不见，盖楚灭之。<br/><br/>　<br/><br/>　　楚子使道朔将巴客以聘於邓。道朔，楚大夫。巴客，韩服。邓南鄙尤阝人攻而夺之币，尤阝，在今邓县南，沔水之北。○尤阝，音忧。沔，面善反。杀道朔及巴行人。楚子使薳章让於邓，邓人弗受。言非尤阝人所攻。夏，楚使斗廉帅师及巴师围尤阝。斗廉，楚大夫。邓养甥、聃甥帅师救尤阝，三遂巴师。不克。二甥，皆邓大夫。○聃，乃甘反。<br/><br/>　　[疏]“三逐巴师，不克”。<br/><br/>　　○正义曰：三逐巴师，谓邓师逐巴师也。不克，谓楚、巴不能克邓。故斗廉设权以诱之。<br/><br/>　<br/><br/>　　斗廉衡陈其师於巴师之中，以战，而北。衡，横也。分巴师为二部，斗廉横陈於其间，以与邓师战，而伪北。北，走也。○衡，如字，一音横。陈，直觐反，注同，又如字。北，如字，一音佩；嵇康音胸背。邓人逐之，背巴师，而夹攻之。楚师伪走，邓师逐之。背巴师，巴师攻之，楚师自前还与战。○背，音佩，注同。夹，古洽反，又古协反。邓师大败，尤阝人宵溃。宵，夜也。○溃，户对反。<br/><br/>　　秋，虢仲、芮伯、梁伯、荀侯、贾伯伐曲沃。梁国在冯翊夏阳县。荀、贾皆国名。○夏，户雅反。<br/><br/>　　[疏]注“梁国”至“国名”。<br/><br/>　　○正义曰：《地理志》云：冯翊，夏阳县，故少梁也。是梁在夏阳也。僖十七年传曰：“惠公之在梁也，梁伯妻之。梁嬴孕，过期。”既以国配嬴，则梁为嬴姓。《世本》：“荀、贾皆姬姓。”僖十九年，秦人灭梁。荀、贾不知谁灭之。晋大夫有荀氏、贾氏，盖晋灭之以赐大夫。<br/><br/>　<br/><br/>　　冬，曹大子来朝。宾之以上卿，礼也。“诸侯之適子，未誓於天子而摄其君，则以皮帛继子、男”，故宾之以上卿，各当其国之上卿。○適，丁历反。<br/><br/>　　[疏]注“诸侯”至“上卿”。<br/><br/>　　○正义曰：“继子、男”以上，皆《周礼·典命职》文也。郑玄云：“誓，犹命也。言誓者，明天子既命以为之嗣，树子不易也。”《释例》曰：“《周礼》‘诸侯之適子。誓於天子。则下其君礼一等．未誓。则以皮帛继子、男’。此谓公、侯、伯、子、男之世子出会朝聘之仪也。”誓者，告於天子，正以为世子，受天子报命者也。未誓，谓在国正之，而未告天子者也。曹之世子未誓而来，故宾之以上卿，谓比於诸侯之上卿，继子、男之末命，数相准故也。是言曹大子由未誓之故，宾之以上卿，谓以宾客待之，同上卿之礼也。卿礼，飧饔积膳之数，《掌客》、《聘礼》，略有其事。传不言未誓，知曹大子必未誓者，若誓，则下其君一等而已。侯、伯之子当如子、男，不得徒以上卿之礼待之也。《释例》总论世子，故言比於诸侯之上卿，此指说曹国，故分明辨之，云各如其国之上卿。僖二十九年传曰：“在礼，卿不会公侯，会伯子男可也。”昭二十三年传曰：“列国之卿当小国之君，固周制也。”然则小国之君，乃当大国之卿。小国之世子，必不得当大国之卿，故知各如其国之上卿耳。何休《膏肓》以为《左氏》以人子安处父位，尢非衰世救失之宜，於义《左氏》为短。郑箴云：“必如所言，父有老耄罢病，孰当理其政预王事也？”苏云：誓於天子，下君一等；未誓，继子、男，并是降下其君，宁是安居父位？<br/><br/>　<br/><br/>　　享曹大子，初献，乐奏而叹。酒始献。○享，许两反。施父曰：“曹大子其有忧乎？非叹所也。”施父，鲁大夫。○施，色豉反。人名字父，音甫。<br/><br/>　　[疏]“非叹所也”。<br/><br/>　　○正义曰：服虔云：“古之为享食，所以观威仪、省福祸，无丧而戚忧必雠焉。今大子临乐而叹，是父将死而兆先见也。”<br/><br/>　<br/><br/>　　【经】十年，春，王正月，庚申，曹伯终生卒。（未同盟而赴以名。）<br/><br/>　　夏五月，葬曹桓公。无传。<br/><br/>　　秋，公会卫侯于桃丘，弗遇。无传。卫侯与公为会期，中背公，更与齐、郑。故公独往而不相遇也。桃丘，卫地。济北东阿县东南有桃城。○中，如字，一音丁仲反。背，音佩。<br/><br/>　　冬，十有二月，丙午，齐侯、卫侯、郑伯来战于郎。改侵伐而书来战，善鲁之用周班，恶三国讨有辞。○恶，乌洛反，又音乌路反。<br/><br/>　　[疏]注“改侵”至“有辞”。<br/><br/>　　○正义曰：《周礼·大司马》“以九伐之法正邦国。贼贤害民，则伐之。负固不服，则侵之”。然则侵伐者，师旅讨罪之名也。鲁以周礼为班，则鲁有礼矣。三国伐有礼，是讨有辞矣。《春秋》善鲁之用周班，不使三国得伐之，故改侵伐而书来战，言若三国自来战，而鲁人不与战也。《释例》曰：“齐侯、卫侯、郑伯来战于郎。夫子善鲁人之秉周班，恶三国之伐有礼，故正王爵以表周制，去侵伐以见无罪，此圣人之所以扶奖王室，敦崇大教，故改常例以特见之。”是其义也。<br/><br/>　<br/><br/>　　【传】十年春，曹桓公卒。（终施父之言。）<br/><br/>　　虢仲谮其大夫詹父於王。虢仲，王卿士。詹父，属大夫。○谮，侧鸩反。詹，章廉反。<br/><br/>　　[疏]注“虢仲”至“大夫”。<br/><br/>　　○正义曰：《周礼》每卿之下，皆有大夫。传言“谮其大夫”，知是属已之大夫，非虢大夫者。若虢国大夫，虢仲自得加罪，无为谮之於王。且其若是虢人，不得以王师伐虢故也。<br/><br/>　<br/><br/>　　詹父有辞，以王师伐虢。<br/><br/>　　夏，虢公出奔虞。虞国，在河东大阳县。<br/><br/>　　[疏]注“虞国”至“阳县”。<br/><br/>　　○正义曰：《谱》云虞，姬姓也。周大王之子、大伯之弟仲雍，是为虞仲，嗣大伯之后。武王克商，封虞仲之庶孙以为虞仲之后，处中国为西吴，后世谓之虞公。僖五年晋灭之。《地理志》：“河东大阳县，周武王封大伯后於此，是为虞公。”《志》言大伯后者，以仲雍嗣大伯故也。<br/><br/>　<br/><br/>　　秋，秦人纳芮伯万于芮。四年围魏所执者。<br/><br/>　　初，虞叔有玉，虞叔，虞公之弟。<br/><br/>　　[疏]注“虞叔，虞公之弟”。<br/><br/>　　○正义曰：祭叔既为祭公之弟，知虞叔亦是虞公之弟。<br/><br/>　<br/><br/>　　虞公求旃。旃之也。○旃，之然反。弗献，既而悔之，曰：“周谚有之：’匹夫无罪，怀璧其罪’人利其璧，以璧为罪。○谚，音彦。<br/><br/>　　[疏]“匹夫无罪”。<br/><br/>　　○正义曰：士大夫以上则有妾媵，庶人惟夫妻相匹，其名既定，虽单亦通。故书传通谓之匹夫匹妇也。<br/><br/>　<br/><br/>　　吾焉用此？其以贾害也。”贾，买也。○焉，於虔反。贾，音古，注同。乃献之。又求其宝剑。叔曰：“是无厌也。无厌，将及我。”将杀我。○厌，於盐反，下同。○遂伐虞公，故虞公出奔共池。共池，地名，阙。○共，音洪，一音恭。<br/><br/>　　冬，“齐、卫、郑来战于郎”，我有辞也。初，北戎病齐，在六年。诸侯救之。郑公子忽有功焉。齐人饩诸侯，使鲁次之。鲁以周班后郑，郑人怒，请师於齐。齐人以卫师助之，故不称侵伐。不称侵伐，而以战为文，明鲁直，诸侯曲，故言“我有辞”，以礼自释，交绥而退，无败绩。○绥，荀隹反。先书齐、卫，王爵也。郑主兵而序齐、卫下者，以王爵次之也。《春秋》所以见鲁犹秉周礼。○见，贤遍反。<br/><br/>　　[疏]注“郑主”至“周礼”。<br/><br/>　　○正义曰：传言先书齐、卫，则齐、卫不合先书，当先书郑也。《春秋》之例，主兵者先书，此则郑人主兵，郑宜在先，而先序齐、卫者，王爵齐、卫为侯，尊於郑伯，故以王爵尊卑为序也。不依主兵之例，而以王爵序者，鲁班诸侯之戍，以王爵为次。郑忽负功怀怒，致有此师，故特改常例，还以王爵次之，见鲁犹秉周礼故也。<br/><br/>　<br/><br/>　　【经】十有一年，春，正月，齐人、卫人、郑人盟于恶曹。（恶曹，地阙。）<br/><br/>　　夏，五月，癸未，郑伯寤生卒。同盟於元年，赴以名。<br/><br/>　　秋，七月，葬郑庄公。无传。三月而葬，速。<br/><br/>　　九月，宋人执郑祭仲。祭，氏；仲，名。不称行人，听迫胁以逐君，罪之也。行人例在襄十一年，《释例》详之。○听，吐定反。<br/><br/>　　[疏]注“祭氏”至“详之”。<br/><br/>　　○正义曰：庄二十五年，陈侯使女叔来聘，传曰：“嘉之，故不名。”是诸侯之卿嘉之乃不名，则於法当书名。祭仲行无可嘉，知仲非其字，故云：“祭，氏；仲，名”也。祭仲，郑卿，而至宋见执，必是行至宋也。行使被执，例称行人，此当云执郑行人。而不称行人者，听宋迫胁以逐出其君，罪之，故不称行人。昭八年，楚人执陈行人干徵师杀之。传曰：“罪不在行人也。”以罪不在，则称行人。知祭仲罪在其身，故去行人也。《释例》曰：“祭仲之如宋，非会非聘，与於见诱，而以行人应命，不能死节，挟伪以篡其君，故经不称行人以罪之。”是说罪仲之意。襄十一年，“楚人执郑行人良宵”，传曰：“书曰‘行人’，言使人也。”是变例也。传称“诱祭仲而执之”，则本非行人，故经不言。杜必知以行人应命，罪之，故不称行人者，祭仲若不至宋，宋人何得执之？既往至宋，即是因事而行，亦既因事而行，便为使人之例。杜以传文称诱，故序其本意，言非聘非会，听宋迫胁，故不称行人，罪之。经与“齐人执郑詹”文亦何异？刘君以祭仲是字，郑人嘉之，妄规杜氏。就如刘言，既云罪其逐君，何以嘉而称字？杜以萧叔非字，故知祭仲是名仲。既书名为罪，则不称行人，是其贬责。刘云祭仲本非行人，未知有何所据？<br/><br/>　<br/><br/>　　突归于郑。突，厉公也。为宋所纳，故曰归。例在成十八年。不称公子，从告也。文连祭仲，故不言郑。<br/><br/>　　[疏]注“突厉”至“言郑”。<br/><br/>　　○正义曰：成十八年传例曰“诸侯纳之曰归”，知此为宋所纳，故曰归也。突实公子，而不称公子，传无褒贬之例，知从告者之辞，告者不言公子，故不称也。十五年，“许叔入于许”，十七年，“蔡季归于蔡”，皆以字系国。突不系郑者，以文连祭仲，祭仲之上已有郑字，蒙上郑文，故不言郑也。以宋人执仲、纳突乃是一事连书，故突得蒙上文。其郑忽奔卫，则郑人别告，故不连上文。<br/><br/>　<br/><br/>　　郑忽出奔卫。忽，昭公也。庄公既葬，不称爵者，郑人贱之，以名赴。<br/><br/>　　[疏]注“忽昭”至“名赴”。<br/><br/>　　○正义曰：僖九年传曰：“宋桓公卒。未葬而襄公会诸侯，故曰子。”“里克杀奚齐于次。书曰‘杀其君之子’，未葬也。”彼以未葬故系父，知既葬则成君。此庄公既葬，则忽成君矣，宜书郑伯出奔。今书忽之名，知郑人贱之，以名赴也。其贱之意，说在忽之复归。<br/><br/>　<br/><br/>　　柔会宋公、陈侯、蔡叔盟于折。无传。柔，鲁大夫未赐族者。蔡叔，蔡大夫。叔，名也。折，地阙。○折，之设反，又市列反。<br/><br/>　　[疏]注“柔鲁”至“地阙”。<br/><br/>　　○正义曰：以柔不称族，与无骇相类，是无族可称，知其未赐族也。亦以蔡叔无善可嘉，知叔是名。叔亦无族，盖亦未赐族也。<br/><br/>　<br/><br/>　　公会宋公于夫锺。无传。夫锺，成地。○夫音扶。<br/><br/>　　冬，十有二月，公会宋公于阚。无传。阚，鲁地，在东平须昌县东南。○阚，口暂反。须，宣逾反。<br/><br/>　　【传】十一年，春，齐、卫、郑、宋盟于恶曹。（宋不书，经阙。）<br/><br/>　　[疏]注“宋不书经阙”。<br/><br/>　　○正义曰：丘明作传本以解经，经、传不同，皆传是其实，今传有宋而经无宋，知是经之阙文。宋为大国，传处郑下，是史文旧阙，传先举经之所有，乃以阙者实之，故后言宋耳，非谓盟之序列宋在下也。服虔以为不书宋，宋后盟。宋若后盟，盟本无宋，传不得言齐、卫、郑、宋为此盟也。传之上下例不虚举经文，举此盟者，为经阙宋故也。<br/><br/>　<br/><br/>　　楚屈瑕将盟贰、轸。贰、轸，二国名。○屈，居勿反。楚大夫氏。贰，音二；轸，之忍反：皆国名。郧人军於蒲骚，将与随、绞、州、蓼伐楚师。郧国在江夏，云杜县东南有郧城。蒲骚，郧邑。绞，国名。州国，在南郡华容县东南。蓼国，今义阳棘阳县东南湖阳城。○郧，音云，国名。骚，音萧，又音縿。绞，古卯反。蓼，音了，本或作鄝，同。随、绞、州、蓼，四国名。夏，户雅反。郧，本亦作涢，音云。棘，纪力反。湖音胡。莫敖患之。莫敖，楚官名，即屈瑕。○敖，五刀反。斗廉曰：“郧人军其郊，必不诫，且日虞四邑之至也。虞，度也。四邑：随、绞、州、蓼也。邑亦国也。○且日，人逸反。度，待洛反。<br/><br/>　　[疏]注“邑亦国也”。<br/><br/>　　○正义曰：《书》云“欲宅洛邑”，传每云“敝邑”是也。<br/><br/>　<br/><br/>　　君次於郊郢，以御四邑。君谓屈瑕也。郊郢，楚地。○郢，以井反，又以政反。<br/><br/>　　[疏]注“君谓屈瑕也”。<br/><br/>　　○正义曰：《礼·坊记》云：“礼，君不称天，大夫不称君，恐民之惑也。”然则大夫不得称君，此谓屈瑕为君者，楚僣王号，县尹称公，故呼卿为君。大夫正法当呼为主。昭元年传医和谓赵文子曰“主相晋国”，是其事也。祁盈之臣谓祁盈为君，伯有之臣谓伯有为公，是家臣称其主耳。<br/><br/>　<br/><br/>　　我以锐师宵加於郧。郧有虞心，而恃其城，恃近其城。○近，附近之近。<br/><br/>　　[疏]“郧有虞心”。<br/><br/>　　○正义曰：郧人曰虞四邑之至，冀其与已合势，有虞度外援之心，而又自恃近城，故无斗志。<br/><br/>　<br/><br/>　　莫有斗志。若败郧师，四邑必离。”莫敖曰：“盍请济师於王？”盍，何不也。济，益也。○盍，户各反。济，笺计反。对曰：“师克在和，不在众。商、周之不敌，君之所闻也。商，纣也。周武王也。传曰：“武王有乱臣十人。纣有亿兆夷人。”○亿，於力反。<br/><br/>　　[疏]注“商纣”至“夷人”。<br/><br/>　　○正义曰：《古文尚书·泰誓》曰：“受有亿兆夷人，离心离德。予有乱臣十人，同心同德。”昭二十四年传引之云“亦有离德”，已与本小殊，此注改“予”为“武王”，又倒其先后者，便文耳，虽言传曰，非传本文。刘炫云：欲以证商、周之不敌，故先少而后多，非便文。<br/><br/>　<br/><br/>　　成军以出，又何济焉？”莫敖曰：“卜之。”对曰：“卜以决疑。不疑何卜？”遂败郧师於蒲骚，卒盟而还。卒盟贰、轸。<br/><br/>　　郑昭公之败北戎也，在六年。齐人将妻之，昭公辞。祭仲曰：“必取之！君多内宠，子无大援，将不立。三公子，皆君也。”子突、子亹、子仪之母皆有宠。○妻，七计反，下注同。援，於眷反。亹，亡匪反，本或作斖。弗从。<br/><br/>　　夏，郑庄公卒。初，祭封人仲足有宠於庄公，祭，郑地，陈留长垣县东北有祭城。封人，守封疆者，因以所守为氏。○疆，居良反。庄公使为卿。为公娶邓曼，生昭公，故祭仲立之。曼，邓姓。○为公，于伪反。曼音万。宋雍氏女於郑庄公，曰雍姞，生厉公。雍氏，姞姓，宋大夫也。以女妻人曰女。○雍，音於恭反。女，音尼据反，注“曰女”同。姞，音其吉反，又音其秩反。雍氏宗有宠於宋庄公，故诱祭仲而执之，祭仲之如宋，非会非聘，见诱而以行人应命。○应，应对之应。<br/><br/>　　[疏]注“祭仲”至“应命”。<br/><br/>　　○正义曰：传言诱而执之，则祭仲被诱如宋，在宋见执，执不在会，知非会也。被诱而往，知非聘也。直为见诱而以行人应彼宋命也。行人，谓行往宋耳。刘炫云：“杜欲成不称行人之义，故以行人言之。”<br/><br/>　<br/><br/>　　曰：“不立突，将死！”亦执厉公而求赂焉。祭仲与宋人盟，以厉公归而立之。<br/><br/>　　秋，九月，丁亥，昭公奔卫。已亥，厉公立。<br/><br/>　　【经】十有二年，春，正月。<br/><br/>　　夏，六月，壬寅，公会杞侯、莒子，盟于曲池。曲池，鲁地。鲁国汶阳县北有曲水亭。○汶音问。<br/><br/>　　秋，七月，丁亥，公会宋公、燕人，盟于穀丘。穀丘，宋地。燕人，南燕大夫。<br/><br/>　　八月，壬辰，陈侯跃卒。无传。厉公也。十一年与鲁大夫盟於折。不书葬，鲁不会也。壬辰，七月二十三日，书於八月，从赴。○跃，羊略反。<br/><br/>　　[疏]注“厉公”至“从赴”。<br/><br/>　　○正义曰：跃为厉公，《世本》文也。庄二十二年传曰：“陈厉公，蔡出也。故蔡人杀五父而立之。”五父即佗。六年杀佗而厉公立也。《陈世家》以佗与五父为二人，言“蔡人为佗杀五父及桓公大于免而立佗，是为厉公。立七年，大子免之三弟跃、林、杵臼共弑厉公而跃立，是为利公。利公立五月卒，林立，是为庄公”。案传五父佗一人，而《世家》以为二人。案经蔡人杀佗在桓公卒之明年，不得为佗立七年也。佗以六年见杀，跃以此年始卒，不得为跃立五月也。既以佗为厉公，又妄称跃为利公，《世本》本无利公，皆是马迁妄说。束晢言马迁分一人以为两人，以无为有，谓此事也。壬辰是七月二十三日，上有七月，书於八月之下，如此类者，注皆谓之日误。今云从赴者，以其终不可通，益欲两解故也。以五年正月甲戌已丑陈侯鲍卒，甲戌非正月之日，而以正月起文，传言再赴，是赴以正月也，彼以十二月之日为正月赴鲁，知赴者或有以前月之日从后月而赴，故因此以示别意。<br/><br/>　<br/><br/>　　公会宋公于虚。虚，宋地。○虚，去鱼反。<br/><br/>　　冬，十有一月，公会宋公于龟。龟，宋地。<br/><br/>　　丙戌，公会郑伯，盟于武父。武父，郑地。陈留济阳县东北有武父城。○父音甫，地名。有父字者皆同甫音。<br/><br/>　　丙戌，卫侯晋卒。无传。重书丙戌，非义例，因史成文也。未同盟而赴以名。○重，直用反，下同。<br/><br/>　　[疏]注“重书”至“以名”。<br/><br/>　　○正义曰：《春秋》之中唯此重书日，其馀亦应有一日两事，各书日者，但更无其日，不可复知。计赴告之体，本应皆以日告史官，书策复应各书其日，但他国之告，或有详略，鲁史记注多违旧章，致使日与不日无复定准。及其仲尼书经，不以日月褒贬，或略或详，非此所急，故日月详略皆依旧文。此重书丙戌，非是义例，以旧史所重，故因史成文耳。<br/><br/>　<br/><br/>　　十有二月，及郑师伐宋。丁未，战于宋。既书伐宋，又重书战者，以见宋之无信也。庄十一年传例曰“皆陈曰战”。尢其无信，故以独战为文。○见，贤遍反。陈，直觐反。<br/><br/>　　[疏]注“既书”至“为文”。<br/><br/>　　○正义曰：《春秋》之例，战不言伐，以其伐可知，故略其文也。伐者，讨有罪之辞。言战又言伐者，皆是罪彼所伐之国，此既书伐宋，又重书战者，以见宋之无信，言以锺鼓声其罪而伐之，彼不服罪，而反与我战，所以深责之也。庄二十八年，齐人伐卫，卫人及齐人战，此文亦当如彼，宜云及宋人战，今直言战于宋者，尤其无信，故以独战为文。“皆陈曰战”，战是敌辞，不言及宋战，不使宋得敌也。十年，郎之战，我有礼，彼无礼，齐、郑无辞以罪我，不令我与彼敌，彼自独战为文。此战，我有信而宋无信，我有辞以责宋，不使宋敢敌我，我自独战为文。郎战我有辞，故言战不言伐。此战宋无辞，故言伐不言与宋战。二者虽文皆独战，而义存彼此，俱是善恶有殊，不得相敌故也。<br/><br/>　<br/><br/>　　【传】十二年，夏，“盟于曲池”，平杞、莒也。（隐四年，莒人伐杞，自是遂不平。）<br/><br/>　　公欲平宋、郑。秋，公及宋公盟于句渎之丘。句渎之丘，即穀丘也。宋以立厉公故，多责赂於郑。郑人不堪，故不平。○句，古侯反。渎音豆。宋成未可知也，故又会于虚。冬，又会于龟。宋公辞平。故与郑伯盟于武父，宋公贪郑赂，故与公三会，而卒辞不与郑平。遂帅师而伐宋，战焉，宋无信也。君子曰：“苟信不继，盟无益也。《诗》云：‘君子屡盟，乱是用长。’无信也。”《诗·小雅》。言无信故数盟，数盟则情疏，情疏而憾结，故云长乱。○屡，力俱反，本又作娄，音同。长，丁丈反，注同。数音朔，下同。憾，户暗反。<br/><br/>　　楚伐绞，军其南门。莫敖屈瑕曰：“绞小而轻，轻则寡谋，请无扞采樵者以诱之。”扞，卫也。樵，薪也。○轻，遣政反。扞，户旦反。樵，在遥反。从之。绞人获三十人。获楚人也。明日，绞人争出，驱楚役徒於山中。楚人坐其北门，而覆诸山下，坐犹守也。覆，设伏兵而待之。○覆，扶又反，注同。大败之，为城下之盟而还。城下盟，诸侯所深耻。<br/><br/>　　[疏]注“城下”至“深耻”。<br/><br/>　　○正义曰：宣十五年，楚围宋。传称华元谓子反曰：“敝邑易子而食，析骸以爨。虽然，城下之盟，有以国毙，不能从也。”宁以国毙，不肯从城下之盟，是其深耻也。必为深耻者，诸侯当好事四邻，以卫社稷，相时而动，量力而行。今乃构怨彊敌，兵临城下，力屈势沮，求服受盟，是其不知之甚，将为邻国所笑，故深耻之。<br/><br/>　<br/><br/>　　伐绞之役，楚师分涉於彭。彭水在新城昌魏县。<br/><br/>　　[疏]注“彭水”至“魏县”。<br/><br/>　　○正义曰：《释例》云：“彭水出新城昌魏县，东北至南乡筑阳县入汉。”<br/><br/>　<br/><br/>　　罗人欲伐之，使伯嘉谍之，三巡数之。罗，熊姓国，在宜城县西山中，后徙南郡枝江县。伯嘉，罗大夫。谍，伺也。巡，徧也。○谍，徒协反。数，色主反。枝，质而反。伺音笥。徧音遍。<br/><br/>　　[疏]注“罗熊”至“徧也”。<br/><br/>　　○正义曰：“罗，熊姓”，《世本》文也。《说文》云：“谍，军中反间也。”谓诈为敌国之人，入其军中，伺间隙以反报其主，故此训谍为伺，而兵书谓之“反间”也。巡，徧也，谓巡绕徧行之。<br/><br/>　<br/><br/>　　【经】十有三年，春，二月，公会纪侯、郑伯。已巳，及齐侯、宋公、卫侯、燕人战。齐师、宋师、卫师、燕师败绩。（大崩曰败绩，例在庄十一年。或称人，或称师，史异辞也。卫宣公未葬，惠公称侯以接邻国，非礼也。）<br/><br/>　　[疏]“公会”至“败绩”。<br/><br/>　　○正义曰：传称“宋多责赂於郑，故以纪、鲁及齐，与宋、卫、燕战”。然则此战之兴，本由宋、郑相怨，虽复各连同好，当以宋、郑为主。其序纪在郑上，宋处齐下者，若鲁人不与，而邻国自行，则以主兵为先。若与鲁同行，鲁史所记，则当以鲁为主，不得复先主兵，亦既不先主兵，即以大小为序，故纪先郑也。宋使齐为主，犹隐四年州吁伐郑，使宋为主，故齐先宋。此以公在会，故不以主兵为先，尊卑为序，故纪在郑先。若然，庄二十六年，会宋人、齐人伐徐，杜云：“宋主兵，故序齐上。”彼鲁亦在，而先主兵者，彼是鲁之微人所会之国，又少，此则公自在会，及所战之国，历序又多，故不与彼同也。战称将，败称师，是史策之常法也。史所以然者，师是将之所帅，战则举将为重，败则群师尽崩，固当举师言败。若其败还书将，则是将身独败，无以见师之大崩，故战则称将，败则称师，言其众师尽败，非独将身败也。此燕人谓将也，楚子伤目，故称楚子败绩，此若云燕人败绩，则是燕将身伤，以此不得不称师败。唯庄二十八年，“卫人败绩”，违常文耳。<br/><br/>　　○注“大崩”至“礼也”。<br/><br/>　　○正义曰：言史异辞者，决庄二十八年，卫人及齐人战，卫人败绩也。此败称师，而彼败称人，是史异辞也。史非一人，立辞自异，非褒贬之例也。此二者於理则师是而人非，但不以为义，故合各从其本耳。杜以既葬为成君，虽则逾年，犹待葬讫，故以惠公为非礼。《释例》曰：“父虽未葬，丧服在身，逾年则於其国内即位称君，伐郑之役，宋公、卫侯是也。《春秋》书鲁事，皆逾年即位称公，不可旷年无君，则知他国亦同然。据父未葬，於其国内虽得伸其尊，若以接邻国，则违礼失制也。”是言先君未葬，则不得称爵成君以接邻国也。杜言违礼失制，礼制亦无明文。案文八年，八月，天王崩。九年，春，毛伯来求金。传曰：“不书王命，未葬也。”彼以逾年未葬，不得称王命使，是其礼制未可，以此知接邻国，则违礼制也。<br/><br/>　<br/><br/>　　三月，葬卫宣公。无传。<br/><br/>　　夏，大水。无传。<br/><br/>　　秋，七月。<br/><br/>　　冬，十月。<br/><br/>　　【传】十三年春，楚屈瑕伐罗，斗伯比送之。还，谓其御曰：“莫敖必败，举趾高，心不固矣。”（趾，足也。）遂见楚子曰：“必济师。”（难言屈瑕将败，故以益师讽谏。○见，贤遍反。齐，笺计反。难，乃旦反。讽，方凤反。本亦作风。楚子辞焉。不解其旨，故拒之。○解，户买反。）入告夫人邓曼，邓曼曰：“大夫其非众之谓，（邓曼，楚武王夫人。言伯比意不在於益众也。）其谓君抚小民以信，训诸司以德，而威莫敖以刑也。莫敖狃於蒲骚之役，将自用也，（狃，忕也。蒲骚在十一年。○狃，女久反。忕，时世反。又时设反。）必小罗。君若不镇抚，其不设备乎？夫固谓君训众而好镇抚之，（抚小民以信也。○好，呼报反，又如字。）召诸司而劝之以令德，（训诸司以德也。）见莫敖而告诸天之不假易也。（诸，之也，言天不借贷慢易之人，威莫敖以刑也。○易，以豉反，注同。借，子夜反。贷，他代反。慢，武谏反。）不然，夫岂不知楚师之尽行也？”楚子使赖人追之，不及。（赖国在义阳随县。赖人，仕於楚者。尽，津忍反。此类可以意求。）<br/><br/>　　[疏]“大夫”至“行也”。<br/><br/>　　○正义曰：大夫伯比言济众者，非益众之谓也。其此伯比之意，当谓君宜抚慰小人士卒以言信也，教训诸司长率以令德，而威惧莫敖以刑罚也。莫敖狃於蒲骚之役。狃，贯也，贯於蒲骚之得胜，遂恃胜以为常，将自用其心，不受规谏，必轻小罗国以为无能，君若不以言辞刑罚镇重抚慰之，莫敖其将不设备乎！夫谓伯比。伯比之意，固当谓君教训众民而好以言辞镇抚之，召军之诸司而劝勉之以善德。见莫敖而告之，道上天之意不借贷慢易之人，不使慢易之人得胜，言其必须敬惧也，其意当如此耳。若其不然，此伯比岂不知楚师之尽行也，而更请益师乎？<br/><br/>　　○注“狃，忕也”。<br/><br/>　　○正义曰：《说文》云：“狃，狎也”，“忕，习也。”郭璞云：“贯，忕也”。今俗语皆然，则狃、忕皆贯习之义，以贯得胜则轻易前敌，将自用其意，不复持重。<br/><br/>　<br/><br/>　　莫敖使徇于师曰：“谏者有刑。”徇，宣令也。○徇，似俊反。及鄢，乱次以济。鄢水，在襄阳宜城县入汉。○鄢，於晚反，又於万反。乱次以济。本或作“乱次以济其水”。<br/><br/>　　[疏]注“鄢水”至“入汉”。<br/><br/>　　○正义曰：《释例》曰：“鄢水出新城沶乡县，东南经襄阳，至宜城县入汉。”<br/><br/>　<br/><br/>　　遂无次，且不设备。及罗，罗与卢戎两军之，卢戎，南蛮。○庐，如字，本或作卢，音同。大败之。莫敖缢于荒谷。群帅囚于冶父，缢，自经也。荒谷、冶父皆楚地。○缢，一豉反。荒，如字，本或作巟，音同。冶，音也。以听刑。楚子曰：“孤之罪也！”皆免之。<br/><br/>　　宋多责赂於郑，立突赂。郑不堪命，故以纪、鲁及齐与宋、卫、燕战。不书所战，后也。公后地期而及其战，故不书所战之地。<br/><br/>　　[疏]注“公后”至“之地”。<br/><br/>　　○正义曰：两敌将战，必豫期战地，公未见纪、郑，纪、郑已与齐、宋先设战期，公不及设期，唯及其战。故言战而不书所战之地，言此地非公所期，故不书也。《释例》曰：“桓十三年，战不书所，所者，期战所在之地也。公会战而后其期，犹及诸侯，共其成败，故备书诸国而不书地。成十六年传曰：‘战之日，齐国佐至於师。’此其类也。然则诸战书日者，日即从月，计此经当云‘二月，已已，公会纪侯、郑伯’，今退已已於郑伯之下者，《春秋》之例，公之出会，例多以月，要盟、战败，例多以日，故已已之文在公会纪侯郑伯之下。‘十二年，十二月，及郑师伐宋。丁未，战于宋’，亦其类也。”服虔云：“下日者，公至而后定战日。”地之与日当同时设期，公既不及期地，安得及期日也？刘炫云：“公会纪、郑，告庙而行，始行即书会也。其战之日，则战罢乃告庙。史官虽连并其文，而存其本旨，已巳是战日，故下日以附战。”<br/><br/>　<br/><br/>　　郑人来请脩好。○好，呼报反。<br/><br/>　　【经】十有四年，春，正月，公会郑伯于曹。（脩十二年武父之好。以曹地，曹与会。○好，呼报反。与音预。）<br/><br/>　　无冰。无传。书，时失。<br/><br/>　　夏，五。不书月，阙文。郑伯使其弟语来盟。<br/><br/>　　秋，八月，壬申，御廪灾。御廪，公所亲耕以奉粢盛之仓也。天火曰灾。例在宣十六年。○廪，力锦反，仓也。<br/><br/>　　[疏]注“御廪”至“六年”。<br/><br/>　　○正义曰：传称“御廪灾。乙亥，尝。书，不害也”。明尝之所用是御廪之所藏也。《礼记·祭义》云：“天子为藉千亩，诸侯百亩，躬秉耒，以事天地山川，社稷先古，敬之至也。”《穀梁传》曰：“天子亲耕，以共粢盛。王后亲蚕，以共祭服。国非无良农工女也，以为人之所尽，事其祖祢，不若以已所自亲者也。”《月令》“季秋，乃命冢宰，藏帝藉之收於神仓”，郑玄云：“重粢盛之委也，帝藉所耕千亩也，藏祭祀之穀，故为神仓。”以此诸文，知御廪，藏公所亲耕以奉粢盛之仓也。廪即仓之别名。《周礼》廪人为仓人之长，其职曰“大祭祀，则共其接盛”。郑玄云：“接读为扱，扱以授舂人。大祭祀之穀，藉田之收藏於神仓者，不以给小用。”是公所亲耕之粟，拟共祭祀，藏於仓廪，故谓之御廪。灾其屋而不损其穀，故曰“书，不害也”。<br/><br/>　<br/><br/>　　乙亥，尝。先其时，亦过也。既戒日致齐，廪虽灾，苟不害嘉穀，则祭不应废，故书以示法。○先，悉荐反，又如字。齐，侧皆反。<br/><br/>　　[疏]注“先其”至“示法”。<br/><br/>　　○正义曰：八月建未未是始杀，故云“先其时，亦过也”。《周礼·大宰》：祀五帝，“前期十日，帅执事而卜日，遂戒”。享先王，亦如之。郑玄云：“十日者容散齐，七日致齐三日。”壬申在乙亥之前三日，是致齐之初日也。既已戒日致齐，御廪虽灾，苟其不害嘉穀，有穀可以共祭祀，则祭不应废，故书以示法也。若害穀，则当废，不可苟用他穀故也。先时亦过，过则当书。但书过，已有成例，故传指言不害。故沈氏云：“杜以先时亦过，过则当书。传何以专言不害？此丘明之意，若非先时有灾不害亦书，若非御廪有灾先时亦书，进退明例也。”服虔云：“鲁以壬申被灾，至乙亥而尝，不以灾害为恐。”故卫难杜云：“若救之则息，不害嘉穀，则传当有救火之文。若如宋灾，传举救火。今直言不害，明知不以灾为害。”杜必为不害嘉穀者，秦氏答云：“传所以不载救火者，传以指释经文，略举其要，所以不载救火，至於宋、郑之灾，彼由简牍备载，详略不等，不可相难也。”<br/><br/>　<br/><br/>　　冬，十有二月，丁已，齐侯禄父卒。无传。隐六年盟於艾。<br/><br/>　　宋人以齐人、蔡人、卫人、陈人伐郑。凡师能左右之曰“以”，例在僖二十六年。<br/><br/>　　【传】十四年，春，会于曹。曹人致饩，礼也。（熟曰饔，生曰饩。）<br/><br/>　　[疏]注“熟曰饔，生曰饩”。<br/><br/>　　○正义曰：《周礼》外内饔皆掌割亨之事。亨人给外内饔之爨亨煮。饔者煮肉之名，知熟曰饔。哀二十四年传称晋人饩臧石牛，以生牛赐之，知生曰饩。又《聘礼》致饔饩五牢，饪一牢，腥二牢，饩二牢。饪是熟肉。腥是生肉，知饩是未杀。郑玄以为生牲曰饩，唯瓠。叶笺云：腥曰饩，欲以牵为牵行，故饩为已杀，非定解也。定解犹以生为饩。传诸言饩者，皆致生物於宾也。<br/><br/>　<br/><br/>　　夏，郑子人来寻盟，且脩曹之会。子人即弟语也，其后为子人氏。<br/><br/>　　“秋，八月，壬申，御廪灾。乙亥，尝”。书，不害也。灾其屋，救之则息，不及穀，故曰“书不害”。<br/><br/>　　冬，宋人以诸侯伐郑，报宋之战也。在十二年。焚渠门，入，及大逵。渠门，郑城门。逵，道方九轨。○逵，九龟反。伐东郊，取牛首。东郊，郑郊。牛首，郑邑。以大官之椽归，为卢门之椽。大宫，郑祖庙。卢门，宋城门。告伐而不告入、取，故不书。○大音泰。椽，直专反，榱也。圆曰椽，方曰桷。《说文》云：“周谓之椽，齐、鲁谓之桷。”<br/><br/>　　【经】十有五年，春，二月，天王使家父来求车。<br/><br/>　　三月，乙未，天王崩。无传。桓王也。<br/><br/>　　夏，四月，已巳，葬齐僖公。无传。五月，郑伯突出奔蔡。突既篡立，权不足以自固，又不能倚任祭仲，反与小臣造贼盗之计，故以自奔为文，罪之也。例在昭三年。○倚，於绮反。<br/><br/>　　[疏]注“突既”至“三年”。<br/><br/>　　○正义曰：凡诸侯出奔，皆被逐而出，非自出也。旧史书臣以逐君，仲尼脩《春秋》，责其不能自固，皆以自奔为文，以故此注迹突之恶，言其罪之之意。《释例》曰：“诸侯奔亡”，皆迫逐而苟免，非自出也。传称卫孙林父、甯殖出其君，名在诸侯之策，此以臣名赴告之文也。仲尼之经更没逐者主名，以自奔为文，责其不能自安、自固，所犯非徒所逐之臣也。”言其所犯处多非徒逐者，独恶君不能君，故臣亦不臣。臣之逐君，其罪已著，没其臣名，独见君罪，言罪不纯在其臣故也。卫献公出奔不名，郑伯突及北燕伯款、蔡侯朱等皆书名者，从彼告辞。故《释例》曰：“卫赴不以名，而燕赴以名，随赴而书之，义在彼不在此也。”言责其不能自安、自固，自奔即是身罪，名与不名，不复著义，故从告也。昭三年传曰：“书曰‘北燕伯款出奔齐’，罪之也。”是变例也。<br/><br/>　<br/><br/>　　郑世子忽复归于郑。忽实居君位，故今还以复其位之例为文也。称世子者，忽为大子，有母氏之宠，宗卿之援，有功於诸侯，此大子之盛者也。而守介节，以失大国之助；知三公子之彊，不从祭仲之言，修小善，絜小行，从匹夫之仁，忘社稷之大计，故君子谓之善自为谋，言不能谋国也。父卒而不能自君，郑人亦不君之，出则降名以赴，入则逆以大子之礼。始於见逐，终於见杀，三公子更立，乱郑国者，实忽之由。复归例在成十八年。○介音界。行，下孟反。更音庚。<br/><br/>　　[疏]注“忽实”至“八年”。<br/><br/>　　○正义曰：成十八年传曰：“复其位，曰‘复归’。”忽本既居君位，然后出奔，故今还以复位之例为文也。经言复归，明是复位之例。注言此者，以忽之出奔，不称郑伯，归言世子，又非君号，非君而称复归，嫌其不是复位，故明之。礼，父在称世子。忽父之丧於今五年，世子非所当称，故迹其称之意。邓曼所生，立为世子，是有母氏之宠也。宗卿，谓同姓之卿，祭仲之女曰雍姬，则祭仲姬姓，是同宗卿也。救齐败戎，是有功也。而守介节，谓守琐琐狷介之节，不娶齐女也。经书郑忽出奔，不称郑伯，是降名以赴也。今称世子复归，是逆以大子之礼也。逆以大子之礼者，以突是庶子，无道出奔，更欲择君，莫逾於忽，以本是世子，故迎之使还。为是世于，所以得归。郑以世子名告，不以尝为君告，时史因其告辞，书曰世子；实复本位，书曰复归。而忽之为君，不能自固，始於见逐，终於见杀，三公子更立为君，乱郑国者，实忽之由。《释例》与此注尽同，其末云“故仲尼因以示义”，言因旧史之文，即称世子，示郑人本有不以为君之义。忽於隐公之世每称公子，六年称大子，则救齐之时，巳立为大子故也。<br/><br/>　<br/><br/>　　许叔入于许。许叔，庄公弟也。隐十一年，郑使许大夫奉许叔居许东偏。郑庄公既卒，乃入居位，许人嘉之，以字告也。叔本不去国，虽称入，非国逆例。<br/><br/>　　[疏]注“许叔”至“逆例”。<br/><br/>　　○正义曰：入者自外之辞，本其所自之处，言其自许东偏而入于许国，非从外国入也。郑庄公以十一年卒，许叔今始入者，盖郑突不使其复。忽既得位，亲仁善邻，存许以德许人，冀其为已之援，故此年始得入也。小白、阳生入皆称名，此叔称字，故云许人嘉之，以字告也。杜知是字者，以蔡季子来归，亦以书字，故知之也。杜以传例云“凡去其国，国逆而立之，曰入”。嫌此亦为国逆之例。《释例》曰：“诸在例外称入，直是自外入内，记事常辞，义无所取。贾氏虽夫人姜氏之入皆以为例。由先儒以为国逆，故言许叔本不去国，非国逆之正例。”国逆正例，据去国而来。许叔本非去国，故云非国逆例。其实许始复国，许叔得还，上下交欢，同心迎逆，指其实事有国逆之理。故於《释例》云许叔有国逆之文，但非国逆正例耳。刘君不达此旨，妄规杜失，非也。<br/><br/>　<br/><br/>　　公会齐侯于艾。<br/><br/>　　邾人、牟人、葛人来朝。无传。三人皆附庸之世子也，其君应称名，故其子降称人。牟国，今泰山牟县。葛国在梁国宁陵县东北。○牟，亡侯反。<br/><br/>　　[疏]注“三人”至“东北”。<br/><br/>　　○正义曰：三国俱称人，合行礼，知其尊卑同也。以邾子未得王命，知牟、葛之等是附庸。郳黎来来朝，附庸书名，此若君自亲来，则亦应称名。若遣臣来聘，又不得称朝。曹伯使世子射姑来朝，是世子有称朝之义。知此三人皆附庸世子，摄行父事而来朝也。诸侯之卿称名，大夫降称人，是人之於名，例差一等。若附庸，其君应称名，故其子降称人。《释例》曰：“王之世子不名，诸侯世子则名，‘会王世子于首止’，‘曹世子射姑来朝’，是也。附庸世子称人，‘邾人、牟人、葛人来朝’，是也。”是言世子称谓之等级也。《地理志》：“泰山郡牟县，故牟国也。”陈留郡宁陵县，应劭曰：“故葛伯国。”然则於晋属梁国也。<br/><br/>　<br/><br/>　　秋，九月，郑伯突入于栎。栎，郑别都也，今河南阳翟县。未得国，直书入，无义例也。○栎音历。翟，徒历反。<br/><br/>　　冬，十有一月，公会宋公、卫侯陈侯于袲，伐郑。袲，宋地，在沛国相县西南。先行会礼而后伐也。○袲，昌氏反。相，息亮反。<br/><br/>　　[疏]注“先行会礼”。<br/><br/>　　○正义曰：知非不与谋，言会者，以言“于袲”，故知此行会礼也。若不言地，直言会，则是不与谋例也。召陵会，杜注云“於召陵先行会礼”，与此同也。<br/><br/>　<br/><br/>　　【传】十五年，春，天王使家父来求车，非礼也。诸侯不贡车服，（车服，上之所以赐下。）天子不私求财。（诸侯有常职贡。）<br/><br/>　　祭仲专。郑伯患之，使其婿雍纠杀之。将享诸郊，雍姬知之，谓其母曰：“父与夫孰亲？”其母曰：“人尽夫也，父一而已，胡可比也？”妇人在室则天父，出则天夫。女以为疑，故母以所生为本解之。遂告祭仲曰：“雍氏舍其室而将享子於郊。吾惑之，以告。”祭仲杀雍纠，尸诸周氏之汪。汪，池也。周氏，郑大夫。杀而暴其尸以示戮也。○舍音舍。汪，乌黄反。暴，步卜反。公载以出，愍其见杀，故载其尸共出国。曰：“谋及妇人，宜其死也。”<br/><br/>　　夏，厉公出奔蔡。<br/><br/>　　六月，乙亥，昭公入。<br/><br/>　　许叔入于许。“公会齐侯于艾”，谋定许也。<br/><br/>　　秋，郑伯因栎人杀檀伯，而遂居栎。檀伯，郑守栎大夫。○檀，徒丹反。<br/><br/>　　冬，会于袲，谋伐郑，将纳厉公也。弗克而还。<br/><br/>　　【经】十有六年，春，正月，公会宋公、蔡侯、卫侯于曹。<br/><br/>　　夏，四月，公会宋公、卫侯、陈侯、蔡侯伐郑。春既谋之，今书会者，鲁讳议纳不正。蔡常在卫上，今序陈下，盖后至。<br/><br/>　　[疏]注“春既”至“后至”。<br/><br/>　　○正义曰：宣七年传例云：“与谋曰‘及’，不与谋曰‘会’。”此“春既谋之”，例当言“及”，今书“会”者，鲁讳与诸侯聚议纳不正之人，故从不与谋之文。《释例》曰：“鲁既春会于曹，以谋伐郑，夏遂兴师，而更从不与谋之文者，厉公篡大子忽之位，谋而纳之，非正，故讳之，从不与谋之例。”是其义也。诸侯之序，以大小为次班序，《谱》称自隐至庄十四年，四十三岁征伐盟会者，凡十六国，时无霸主，会同不并，无有成序，其间蔡与卫凡七会，六在卫上，唯此处在陈下，故以为盖后至也。<br/><br/>　<br/><br/>　　秋，七月，公至自伐郑。用饮至之礼，故书。<br/><br/>　　冬，城向。传曰：“书，时也。”而下有十一月，旧说因谓传误。此城向亦俱是十一月，但本事异，各随本而书之耳。经书“夏，叔弓如滕。五月，葬滕成公”，传云：“五月，叔弓如滕。”即知但称时者，未必与下月异也。又推校此年闰在六月，则月却而节前，水星可在十一月而正也。《诗》云：“定之方中，作于楚宫。”此未正中也。功役之事，皆总指天象，不与言历数同也。故传之释经，皆通言一时，不月别。○向，失亮反。定，丁佞反。<br/><br/>　　[疏]注“传曰”至“月别”。正义曰：杜以城向与下同月，故捡“叔弓如滕”经、传之异，“如滕”与“葬”同月，知此城向与出奔同月，但本事既异，各随本而书之。下有月而此无月耳，其实同是十一月也。俱十一月，水星昏犹未正，故复推校历数，此年月却节前，水星可在十一月而正。又方者，未至之辞，故以“定之方中”为方欲向中，而实未正中。十一月可以兴土功，书时，非传误也。刘炫《规过》以为：“案《周语》云辰角见而雨毕，天根见而水涸，驷见而陨霜，火见而清风戒寒”，故先王之教曰，雨毕而除道，水涸而成梁，陨霜而冬裘具，清风至而脩城郭。故夏令曰九月除道，十月成梁。营室之中，土功其始。先儒以为建戌之月霜始降，房星见霜降之后，寒风至而心星见。郑玄云‘辰角见谓九月本，天根见谓九月末’。天根谓氏星是也，自然火见是建亥之月。又《春秋》城楚丘是正月，而杜引《诗》云‘定之方中，未正中也’。定星岂正月未正中乎！据此诸文，则火见土功，必在建亥之月。则建戌之月，必无土功之理。而杜以为建戌之月得城向者，非也。”今以为《周语》之文，单子见陈不除道，故讥为此言，故所举时节并在早月也。《月令》“孟冬，天子始裘”，单子云“陨霜而冬裘具”，九月已裘，是其早也。且《周语》之文，据寻常节气，九月而除道，十月而兴土功。杜以此年闰在六月，则建戌之月二十一日已得建亥节气，是十月节气在九月之中，土功之事何为不可？诸侯城楚丘，自在正月。卫人初作宫室，必在其前。杜云定星方欲正中，於理何失？刘君广引《周语》之文以规杜，杜以月却节前，何须致难？<br/><br/>　<br/><br/>　　十有一月，卫侯朔出奔齐。惠公也。朔谗构取国，故不言二公子逐，罪之也。<br/><br/>　　【传】十六年，春，正月，会于曹，谋伐郑也。（前年冬谋纳厉公不克，故复更谋。○复，扶又反。）<br/><br/>　　夏，伐郑。秋，七月，公至自伐郑，以饮至之礼也。<br/><br/>　　“冬，城向”，书，时也。<br/><br/>　　初，卫宣公烝於夷姜，生急子，夷姜，宣公之庶母也。上淫曰烝。○烝，之承反。急，如字，《诗》作伋。上，时掌反，一音如字。<br/><br/>　　[疏]注“夷姜”至“曰烝”。<br/><br/>　　○正义曰：晋献公烝於齐姜，惠公烝於贾君，皆是淫父之妾。知此亦父妾，故云庶母也。成二年传称楚庄王以夏姬“予连尹襄老，襄老死，其子黑要烝焉”。淫母而谓之烝，知烝是上淫。盖训烝为进，言自进与之淫也。《世家》云“初，宣公爱夫人夷姜”。烝淫而谓之夫人，马迁谬耳。<br/><br/>　<br/><br/>　　属诸右公子。为之娶於齐，而美，公取之。生寿及朔，属寿於左公子。左右媵之子，因以为号。○属音烛，下同。为，于伪反。媵，羊政反。<br/><br/>　　[疏]注“左右”至“为号”。<br/><br/>　　○正义曰：公子法无左右，明其因母为号。《公羊》称诸侯一国，则二国往媵之，以有二媵，故分为左右。说《公羊》者，言右媵贵於左媵，义或当然。此左右公子，盖宣公之兄弟也。<br/><br/>　<br/><br/>　　夷姜缢。失宠而自缢死。宣姜与公子朔构急子。宣姜，宣公所取急子之妻。构，会其过恶。○构，古豆反。会，古外反。公使诸齐，使盗待诸莘，将杀之。莘，卫地。阳平县西北有莘亭。○公使，所吏反。莘，所巾反。寿子告之，使行。行，去也。不可，曰：“弃父之命，恶用子矣！恶，安也。○恶音乌，注同。有无父之国则可也。”及行，饮以酒。寿子载其旌以先，盗杀之。急子至，曰：“我之求也，此何罪？请杀我乎！”又杀之。二公子故怨惠公。十一月，左公子洩、右公子职立公子黔牟。黔牟，群公子。○饮以酒，於鸩反；一本“以”作“之”。洩，息列反。黔，其廉反，又音琴。<br/><br/>　　[疏]“载其旌”。<br/><br/>　　○正义曰：代之而载其旌，盖旌有志识故也。《世家》云：“与太子白旄，而告盗曰，见白旄者杀之。”或当以白旄为旌，但马迁演此文而为之说，其辞至鄙，未必其言可信也。<br/><br/>　<br/><br/>　　惠公奔齐。<br/><br/>　　【经】十有七年，春，正月，丙辰，公会齐侯、纪侯盟于黄。（黄，齐地。）<br/><br/>　　二月，丙午，公会邾仪父，盟于趡。趡，鲁地。称字，义与蔑盟同。二月无丙午；丙午，三月四日也。日月必有误。○趡，翠轨反。夏，五月，丙午，及齐师战于奚。奚，鲁地背陈曰战。○陈，直觐反。<br/><br/>　　六月，丁丑，蔡侯封人卒。十一年，大夫盟于折。<br/><br/>　　秋，八月，蔡季自陈归于蔡。季，蔡侯弟也。言归，为陈所纳。<br/><br/>　　癸已，葬蔡桓侯。无传。称侯，盖谬误。三月而葬，速。<br/><br/>　　[疏]注“称侯，盖误”。<br/><br/>　　○正义曰：五等诸侯卒，则各书其爵，葬则举谥称公，礼之常也。此无贬责而独称侯，故云盖谬误也。《释例》曰：“卒而外赴者，皆正爵而称名。慎死考终，不敢违大典也。书葬者，皆从主人；私称，客主之人，敬各有本，谦敬各得其所，而后二国之礼成也。葬蔡桓侯，独不称公，刘、贾、许曰：桓卒而季归，无臣子之辞也。蔡侯无子，以弟承位，群臣无废主，社稷不乏祀，故传称蔡人，嘉之，非贬所也。杞伯称子，传为三发，蔡侯有贬，传亦宜说。史书谬误，疑有阙文。”是其疑之意也。<br/><br/>　<br/><br/>　　及宋人、卫人伐邾。<br/><br/>　　冬，十月，朔，日有食之。甲乙者，历之纪也。晦朔者，日月之会也。日食不可以不存晦朔，晦朔须甲乙而可推，故日食必以书朔日为例。<br/><br/>　　【传】十七年，春，盟于黄，平齐、纪，且谋卫故也。（齐欲灭纪，卫逐其君。）<br/><br/>　　“及邾仪父盟于趡”，寻蔑之盟也。蔑盟在隐元年。○“夏，及齐师战于奚”，疆事也。争疆界也。○疆，居良反，注及下皆同。於是齐人侵鲁疆，疆吏来告。公曰：“疆埸之事，慎守其一，而备其不虞，虞，度也。不度犹不意也。○埸音亦，度，待洛反，下同。<br/><br/>　　[疏]“疆埸”至“不虞”。<br/><br/>　　○正义曰：疆埸，谓界畔也。至此易主，故名曰埸。典封疆者，不得已往侵人，无使人来侵己，谨慎守其一家之所有，以备不意度之事。<br/><br/>　<br/><br/>　　姑尽所备焉。事至而战，又何谒焉？”齐背盟而来，公以信待，故不书侵伐。○背音佩，下同。<br/><br/>　　蔡桓侯卒，蔡人召蔡季于陈，桓侯无子，故召季而立之。季内得国人之望，外有诸侯之助，故书字，以善得众。称归，以明外纳。<br/><br/>　　秋，蔡季自陈归于蔡，蔡人嘉之也。嘉之，故以字告。<br/><br/>　　“伐邾”，宋志也。邾、宋争疆，鲁从宋志，背趡之盟。<br/><br/>　　“冬，十月，朔，日有食之”。不书日，官失之也。天子有日官，诸侯有日御。日官、日御，典历数者。<br/><br/>　　[疏]注“日官”至“历数”。<br/><br/>　　○正义曰：《周礼》大史“掌正岁年以序事，颁告朔于邦国”。然则天子掌历者，谓大史也。大史，下大夫，非卿，故不在六卿之数。传言居卿，则是尊之若卿，故知非卿而位从卿，故言居卿也。平历数者，谓掌作历数，平其迟速，而颁於邦国也。晦、朔、弦、望交会有期，日月五星行道有度，历而数之故曰：“历数也。<br/><br/>　<br/><br/>　　日官居卿以底日，礼也。日官，天子掌历者，不在六卿之数，而位从卿，故言居卿也。厎，平也，谓平历数。○厎音旨，下同。日御不失日，以授百官于朝。日官平历以班诸侯，诸侯奉之，不失天时，以授百官。<br/><br/>　　初，郑伯将以高渠弥为卿。昭公恶之，固谏，不听。昭公立，惧其杀已也。辛卯，弑昭公而立公子亹。公子亹，昭公弟。○恶，乌路反，下及注“所恶”皆同。亹音尾。君子谓昭公知所恶矣。公子达曰：公子达，鲁大夫。<br/><br/>　　[疏]“君子”至“恶矣”。<br/><br/>　　○正义曰：弑君者，人臣之极恶也。昭公恶其人，其人果行大恶，是昭公知所恶矣。言昭公恶之不妄也。韩子以为君子言“知所恶”者，非多其知之明，而嫌其心不断也，曰知之若是其明也，而不如早诛焉，以及於死，故言“知所恶”以见其无权也。昭公知其恶而不能行其诛，致使渠弥含憎惧死以徼幸，故昭公不免於弑。戒人君使彊於断也。<br/><br/>　　○注“公子达鲁大夫”。<br/><br/>　　○正义曰：知非郑人者，若是郑人，当在君子之前言之。传先载君子之议，后陈子达之言，是达闻其言而评之，与臧文仲闻蓼六之灭，其事相类，故知是鲁人也。<br/><br/>　<br/><br/>　　“高伯其为戮乎？复恶，已甚矣”。复，重也。本为昭公所恶，而复弑君，重为恶也。○复，扶又反，注同；一音服，则乖注意。重，直用反，下同。<br/><br/>　　【经】十有八年，春，王正月，公会齐侯于泺。（泺水在济南历城县西北，入济。○泺，卢笃反，又力角反，一音洛；《说文》，匹沃反。）<br/><br/>　　公与夫人姜氏遂如齐。公本与夫人俱行，至泺，公与齐侯行会礼，故先书会泺，既会而相随至齐，故曰遂。<br/><br/>　　[疏]“公与”至“如齐”。<br/><br/>　　○正义曰：僖十一年“公及夫人会齐侯于阳穀”。彼言“及”，此不言“及”者，公并，传曰，公何以不言及夫人？夫人外也。言夫人淫於齐侯而疏外，公故不言及也。《穀梁传》曰：“不言及夫人，何也？以夫人之伉不称数也。”言夫人骄伉不可及，故舍而不数也。杜无明解。传载申繻之言，讥公男女相渎，盖以相亵渎之故，果致大祸。时史讥其男女无别，故不书及也。<br/><br/>　　○注“公本”至“曰遂”。<br/><br/>　　○正义曰：据传文，知其乡会之时，即与夫人俱行至於泺水之上，不言及夫人会者，夫人从公行耳。其会之时，夫人不与。既会，乃相随向齐，故如齐之上始书夫人。公自因会而行，故言“遂”耳。<br/><br/>　<br/><br/>　　夏，四月，丙子，公薨于齐。不言戕，讳之也。戕例在宣十八年。○戕，在良反。丁酉，公之丧至自齐。无传，告庙也。丁酉，五月一日，有日而无月。<br/><br/>　　秋，七月。<br/><br/>　　冬，十有二月，己丑，葬我君桓公。无传。九月乃葬，缓慢也。<br/><br/>　　【传】十八年春，公将有行，遂与姜氏如齐。（始议行事。）申繻曰：“女有家，男有室，无相渎也，谓之有礼。易此必败。”（女安夫之家，夫安妻之室，违此则为渎。今公将姜氏如齐，故知其当致祸乱。○渎，徒木反。）<br/><br/>　　[疏]“女有家，男有室”。<br/><br/>　　○正义曰：沈氏云，卿大夫称家，家者，内外之大名。户内曰室，但男子一家之主，职主内外，故曰家；妇人主闺内之事，故为室也。刘炫云：“《释宫》云‘宫谓之室，其内谓之家’。则家之与室义无以异，欲见男女之别，故以室属之。其实室、家同也。”<br/><br/>　<br/><br/>　　公会齐侯于泺，遂及文姜如齐。齐侯通焉，公谪之，谪，谴也。○谪，直革反，责也，王又工革反。谴，遣战反。以告。夫人告齐侯。<br/><br/>　　夏，四月，丙子，享公。齐侯为公设享燕之礼。○为，于伪反。使公子彭生乘公，公薨于车。上车曰乘。彭生多力，拉公幹而杀之。○乘，如字，又纯证反，注同。上，时掌反。拉，力答反。幹，古旦反。<br/><br/>　　[疏]注“上车”至“杀之”。<br/><br/>　　○正义曰：庄元年《公羊传》曰：“夫人谮公於齐侯，齐侯怒，与之饮酒。於其出焉，使公子彭生送之，於其乘焉。胁幹而杀之。”何休云：“胁，折声也。”《齐世家》云：“襄公使力士彭生抱上鲁君车，因摺杀鲁桓公，下车则死矣。”胁、摺、拉，音义同也。<br/><br/>　<br/><br/>　　鲁人告于齐曰：“寡君畏君之威，不敢宁居，来脩旧好。礼成而不反，无所归咎，恶於诸侯。请以彭生除之。”除耻辱之恶也。○好，呼报反。咎，其九反。齐人杀彭生。不书，非卿。<br/><br/>　　秋，齐侯师于首止。陈师首止，讨郑弑君也。首止，卫地，陈留襄邑县东南有首乡。子亹会之，高渠弥相。不知齐欲讨已。○相，息亮反。七月戊戌，齐人杀子亹而轘高渠弥，车裂曰轘。○轘音患。裂音列。<br/><br/>　　[疏]注“车裂曰轘”。<br/><br/>　　○正义曰：襄二十二年传称“轘观起於四竟”，又曰“观起车裂”，是其事也。《周礼》“涤狼氏誓仆右曰杀，誓驭曰车轘”。然则周法有此刑也。<br/><br/>　<br/><br/>　　祭仲逆郑子于陈而立之。郑子，昭公弟子仪也。是行也，祭仲知之，故称疾不往。人曰：“祭仲以知免。”仲曰：“信也。”时人讥祭仲失忠臣之节。仲以子亹为渠弥所立，本既不正，又不能固位安民，宜其见除，故即而然讥者之言，以明本意。○知音智，又如字。<br/><br/>　　周公欲弑庄王而立王子克。庄王，桓王太子。王子克，庄王弟子仪。○弑，申志反。辛伯告王，遂与王杀周公黑肩。王子克奔燕。辛伯，周大夫。初，子仪有宠於桓王，桓王属诸周公。辛伯谏曰：“并后，妾如后。○属音烛。匹嫡，庶如嫡。○嫡，丁历反，注同。两政，臣擅命。○擅，巿战反。耦国，都如国。乱之本也。”周公弗从，故及。及於难也。○难，乃旦反。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10155.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10157.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

