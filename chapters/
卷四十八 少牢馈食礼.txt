<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四十八 少牢馈食礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四十八 少牢馈食礼全文,郑玄作品" />
<meta name="description" content="仪礼注疏原文阅读,卷四十八 少牢馈食礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4554.html";
var nextpage="novel-read-266-4556.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四十八 少牢馈食礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4554.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十八 少牢馈食礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:29:10<span class="divide">|</span></p>
<div class="page-body">
<div class="page-content">
<p>卒脀，祝盥于洗，升自西阶。主人盥，升自阼阶。祝先入，南面。主人从，户内西面。将纳祭也。<br/>　　[疏]“卒脀”至“户内西面”。○注“将纳祭也”。○释曰：自此尽“主人又再拜稽首”，论先设置为阴厌之事也。<br/>　　主妇被锡，衣移袂，荐目东房，韭菹、醓醢，坐奠于筵前。主妇赞者一人，亦被锡，衣移袂，执葵菹、蠃醢以授主妇。主妇不兴，遂受，陪设于东，韭菹在南，葵菹在北。主妇兴，入于房。被锡，读为髲鬄。古者或剔贱者刑者之发，以被妇人之紒为饰，因名髲鬄焉。此《周礼》所谓次也。不纚笄者，大夫妻尊，亦衣绡衣，而侈其袂耳，侈者，盖半士之袂以益之，衣三尺三寸，袪尺八寸。韭菹醓醢，朝事之豆也，而馈食用之，丰大夫礼。葵菹在纟争。今文锡为緆，蠃为蜗。<br/>　　[疏]“主妇被锡衣”至“入于房”。○注“被锡”至“为蜗”。○释曰：云“主妇赞者一人亦被锡”者，此被锡移袂与主妇同，既一人与主妇同，则其馀不得如主妇，当与士妻同，纚笄绡衣。若士妻与妇人助祭一皆纚笄绡衣，以绡衣下更无服，服穷则同。故《特牲》云“凡妇人助祭者同服”是也。云“被锡读为髲鬄”者，欲见鬄取人发为之之义也。云“古者或剔贱者刑者之发，以被妇人紒为饰，因名髲鬄焉”者，此解名髲鬄之意。案哀公十七年《左传》说卫庄公登城望戎州，见己氏之妻发美，使髡之，以为吕姜髢。是其取贱者发为髲鬄之事也。云“此《周礼》所谓次也”者，案《周礼·追师》云掌王后以下副编次。三翟者，首服副，鞠衣襢衣，首服编，禄衣，首服次。郑彼注：“副，首饰，若今步摇。编，编列发为之，若今假紒。次，次第发长短为之，所谓髲鬄。”郑云所谓髲鬄者指此文也。是彼此相晓也。云“不纚笄者，大夫妻尊”者，此决《特牲》主妇纚笄，士妻卑故也。云“亦衣绡衣”者，亦如《特牲》士妻主妇绡衣也。绡衣者，六服外之下者。云“而侈其袂耳，侈者盖半士妻之袂以益之，衣三尺三寸，袂尺八寸”者，士妻之袂二尺二寸，袪尺二寸，三分益一，故三尺三寸，袂尺八寸也，故《内司服》注亦为此解也。或云衣三尺三寸，或云袂，俱合义，是以《丧服》记云“亦名袂为衣也”。云“韭菹醓醢，朝事之豆也”者，案《周礼·醢人职》：“朝事之豆，韭菹、醓醢、昌本、麋臡、菁菹、鹿臡、茆菹、麋臡。”彼天子八豆，今大夫取二豆为馈食，用之丰大夫礼故也。若然，葵菹、蠃醢亦天子馈食之豆，今大夫用之，郑不言者，彼馈食当其节，天子八豆，此大夫取二而已，故不须言之。云“葵菹在纟争”者，以其韭菹在南，醓醢在北，今於次东，葵菹在北，蠃醢在南，是其纟争次之也。<br/>　　佐食上利执羊俎，下利执豕俎，司士三人执鱼、腊、肤俎，序升自西阶，相从入。设俎，羊在豆东，豕亚其北，鱼在羊东，腊在豕东，特肤当俎北端。相，助也。<br/>　　主妇自东房执一金敦黍，有盖，坐设于羊俎之南。妇赞者执敦稷以授主妇，主妇兴受，坐设于鱼俎南；又兴受赞者敦黍，坐设于稷南；又兴受赞者敦稷，坐设于黍南。敦皆南首。主妇兴，入于房。敦有首者，尊者器饰也，饰盖象龟。周之礼，饰器各以其类，龟有上下甲。今文曰：主妇入于房。<br/>　　[疏]“主妇”至“于房”。○注“敦有”至“于房”。○释曰：“敦有首者，尊者器饰也，饰盖象龟”，知有此义者，以其经曰“敦南首”，明象龟虫兽之形，故云首。知象龟者，以其盖形龟象故也。云“周之礼，饰器各以其类”者，案《周礼·梓人》云“外骨，内骨，以脰鸣者，以胸鸣者”之类，郑云：“刻画祭器，博庶物也。”又《周礼·司尊彝》有鸡彝之等，是周之礼，饰器各以其类也。云“龟有上下甲”者，欲言此敦盖取象之意，以龟有上下甲，故敦盖象之，是亦取其类也。敦盖既象龟，明簋亦象龟为之，故《礼器》云：“管仲镂簋，朱纮。”注云：“谓刻而饰之。大夫刻为龟耳，诸侯饰以象，天子饰以玉。”言以玉饰之，还依大夫象形为饰也，天子则簋敦兼有。《九嫔职》云：“凡祭祀赞玉齍。”注云：“玉齍、玉敦，受黍稷器。”是天子八簋之外，兼用敦也。《特牲》云：“佐食分簋鉶。”注云：“为将馂。敦，有虞氏之器也。周制，士用之，变敦言簋，容同姓之士得从周制耳。”则同姓大夫亦用簋。《特牲》、《少牢》用敦者，异姓大夫士也。《明堂位》云：“有虞氏之两敦，夏后氏之四琏，殷之六瑚，周之八簋。”郑注云：“皆黍稷器，制之异同未闻。”案《周礼·舍人》注：“圆曰簋。”《孝经》注直云“外方曰簋”者，据而言。若然，云未闻者，据殷已上未闻，周之簋则闻矣。故《易·损卦》云：“二簋可用享。”注云：“离为日，日圆。巽为本，木器象”，是其周器有闻也。《孝经纬钩命决》云：“敦规首上下圆相连，簠簋上圆下方，法阴阳”，是有闻而郑云未闻者，郑不信之故也。<br/>　　祝酌，奠，遂命佐食启会。佐食启会盖，二以重，设于敦南。酌奠，酌酒为神奠之，后酌者，酒尊，要成也。《特牲馈食礼》曰：“祝洗，酌奠，奠于鉶南。”重累之。<br/>　　[疏]注“酌奠”至“累之”。○释曰：“酌奠，酌酒为神奠之”者，以其迎尸之前，将为阴厌，为神不为尸，故云为神奠之也。云“后酌者，酒尊，要成也”者，上经先设馀馔，此经乃酌者，酒尊物设馔要由尊者成，故后设之也。引《特牲》者，酌奠之处，当在鉶南，此经不言，故引为证也。云“重累之”者，以黍稷各二，二者各自当重累於敦南，却合之也。<br/>　　主人西面，祝在左。主人再拜稽首。祝祝曰：“孝孙某，敢用柔毛、刚鬛、嘉荐、普淖，用荐岁事于皇祖伯某，以某妃配某氏。尚飨！”主人又再拜稽首。羊曰柔毛，豕曰刚鬛。嘉荐，菹醢也。普淖，黍稷也。普，大也。淖，和也。德能大和，乃有黍稷。《春秋传》曰：奉粢曰“絜粢丰盛”，谓其三时不害，而民和年丰也。<br/>　　[疏]注“羊曰”至“丰也”。○释曰：云“羊曰柔毛，豕曰刚鬛”，《下曲礼》文。羊肥则毛柔濡，豕肥则鬛刚也，彼注云：“号牲物者，异於人用也。”引《春秋》者，证黍稷大和之义。案彼《左氏》桓六年传文：“楚武王侵随，使薳章求成焉，军於瑕以待之，随人使少师入楚军。董成楚以羸师而纳少师，少师还，请追楚师。季梁止之曰：天方授楚，楚之羸，其诱我也。臣闻小之能敌大也，小道大淫。所谓道，忠於民而信於神也。上思利民，忠也。祝史正辞，信也。今民馁而君逞欲，祝史矫举以祭，臣不知其可也。公曰：吾牲牷肥腯，粢盛丰备，何则不信？对曰：夫民，神之主也。是以圣王先成民而后致力於神，故奉牲以告曰‘博硕肥腯’，谓民力之普存也。奉盛以告曰‘絜粢丰盛’，谓其三时不害而民和年丰也。”则此之所言随季梁辞也。<br/>　　祝出，迎尸于庙门之外。主人降立于阼阶东，西面。祝先，入门右，尸入门左。主人不出迎尸，伸尊也。《特牲馈食礼》曰：“尸入，主人及宾皆辟位，出亦如之。”祝入门右者，辟尸盥也，既则后尸。<br/>　　[疏]注“主人”至“后尸”。○释曰：自此尽“牢肺正脊加于肵”，论尸入正祭之事。云“主人不出迎尸，伸尊也”者，《礼记》云“君迎牲而不迎尸”，别嫌也。尸在庙门外，则疑於臣，在庙中则全於君，故主人皆不出迎尸。尸在庙门外为臣道，故主人不出迎尸，伸尊也。引《特牲》者，尸出入时，主人与宾西位，上皆逡巡辟位，敬尸也。云“既则后尸”者，下经云“祝延尸，尸升自西阶，入，祝从”，注云：“由后诏相之曰延。”是后尸者也。<br/>　　宗人奉槃，东面于庭南。一宗人奉匜水，西面于槃东。一宗人奉箪巾，南面于槃北。乃沃尸，盥于槃上。卒盥，坐奠箪，取巾，兴，振之三，以授尸，坐取箪，兴，以受尸巾。庭南，没霤。<br/>　　[疏]注“庭南没霤”。○释曰：庭南者，於庭近南，是没尽门屋霤，近门而盥也。是以《特牲》亦云“尸入门北面盥”，继门而言，即亦此没霤者也。<br/>　　祝延尸，尸升自西阶，人，祝从。由后诏相之曰延。延，进也。《周礼》曰大祝相尸礼。祝从，从尸升自西阶。<br/>　　[疏]“祝延”至“祝从”。○注“由后”至“西阶”。○释曰：《周礼》曰大祝相尸礼者，案职云“相尸礼”，注云“延其出入，诏其坐作”是也。<br/>　　主人升自阼阶。祝先入，主人从。祝接神，先入宜也。<br/>　　尸升筵，祝、主人西面立于户内，祝在左。主人由祝后而居右，尊也。祝从尸，尸即席，乃卻居主人左。<br/>　　[疏]注“主人”至“人左”。○释曰：祝先入，至主人入而居祝之右者，以祝从尸后诏侑之，故在尸后。主人前及尸，即筵主人与祝西面，则主人尊故也。云“祝从尸，尸即席，乃却居主人左”者，解祝在先，居左之意也。<br/>　　祝、主人皆拜妥尸，尸不言。尸答拜，遂坐。拜妥尸，拜之使安坐也。尸自此答拜，遂坐而卒食，其閒有不啐奠，不尝鉶，不告旨，大夫之礼，尸弥尊也。不告旨者，为初亦不飨，所谓曲而杀。<br/>　　[疏]“祝主”至“遂坐”。○注“拜妥”至“而杀”。○释曰：案《尔雅》：“妥、安，坐也。”故云“拜妥尸，拜之使安坐也。”案《特牲》云尸“啐酒，告旨，主人拜，尸答拜，祭鉶尝之，告旨”，不得遂坐，此经云“答拜逐坐”，故郑解其遂坐而卒食之意，以“其閒有不啐奠，不尝鉶，不告旨”也。大夫之礼尸弥尊，故无三事。《特牲》所云尝鉶，谓尝豕鉶。此不尝鉶，谓不尝豕鉶也。知非不尝羊鉶者，案下云“尝羊鉶”，故知不尝豕鉶也。不告旨者，既不啐奠，故无告也。言“弥尊”者，既不啐奠，一尊，又不尝鉶，不告者，是弥尊也。云“不告旨者，为初亦不飨”者，案《特牲》迎“尸即席坐，主人拜妥尸，尸答拜，执奠，祝飨，主人拜如初”，注云：“飨，劝强之也。其辞取於《士虞》记，则宜云孝孙某，圭为而孝荐之飨。”是士贱不嫌，得与人君同。大夫尊，嫌与人君同，故初不飨，后亦不告旨。故云不告旨者，为初亦不飨也。云“所谓曲而杀”者，《礼器》文，彼注云：“谓若父在为母期。”不得申，大夫不得者，亦不得申，故引为证。若然，曲而杀，为初不飨而言也。<br/>　　祝反南面。未有事也。堕祭，尔敦，官各肃其职，不命。<br/>　　[疏]注“未有”至“不命”。○释曰：云“未有事也”者，释祝反南面也。云“堕祭，尔敦”，文在下经。“官各肃其职，不命”者，言祝无事之义。案宿诸官各肃其事，不须命，故祝得反南面。<br/>　　尸取韭菹，辩扌耎于三豆，祭于豆閒。上佐食取黍稷于四敦，下佐食取牢一切肺于俎，以授上佐食。上佐食兼与黍以授尸。尸受，同祭于豆祭。牢，羊豕也。同，合也。合祭於俎豆之祭也。黍稷之祭为堕祭，将食神馀，尊之而祭之。今文辩为遍。<br/>　　[疏]注“牢羊”至“为遍”。○释曰：云“黍稷之祭为堕祭”者，肺与黍稷俱得为堕，故《周礼·守祧职》：“既祭，则藏其堕。”堕中岂不能兼肺，肺与黍稷俱祭于菹上。上既藏之，明肺与黍稷器不动，人就器减取之，故特得堕名。举肺则全取，因上绝之，不得堕称，及其藏之，并有堕名也。云“将食神馀，尊之而祭之”者，谓阴厌是神食，后尸来即席食，尸馂鬼神之馀，故尸亦尊神而祭之。以其凡祭者，皆不是盛主人之馔，故以祭之为尊也。<br/>　　上佐食举尸牢肺、正脊以授尸，上佐食尔上敦黍于筵上，右之。尔，近也，或曰移也。右之，便尸食也。重言上佐食，明更起，不相因。<br/>　　[疏]“上佐”至“右之”。○注“尔近”至“相因”。○释曰：《曲礼》云：“饭黍无以箸。”是古者饭食不用匙箸。若然，器即不动，器中取之，故移之於席上，便尸食也。云“重言上佐食，明更起，不相因”者，前举尸牢肺时，坐而取之，兴以授尸，不因此坐取肺，即尔敦黍，明更坐尔黍而起，不因前坐也。案《特牲》云“黍稷”，此及虞皆不云“稷”者，此后皆黍稷连言，明并黍稷食之，不虚陈而不食。不言尔之者，文不具，其实亦尔之也。<br/>　　主人羞肵俎，升自阼阶，置于肤北。羞，进也。肵，敬也。亲进之，主人敬尸之加。<br/>　　[疏]“主人”至“肤北”。○注“羞进”至“之加”。○释曰：《郊特牲》训肵为敬，今此主人亲进之，故郑云敬尸之加，以其为尸特加，故云“加”也。若然，特牲三俎肤从豕俎，故肵在腊北，此五俎有肤俎，故肵在肤北。<br/>　　上佐食羞两鉶，取一羊鉶于房中，坐设于韭菹之南。下佐食又取一豕鉶于房中以从，上佐食受，坐设于羊鉶之南，皆芼，皆有柶。尸扱以柶，祭羊鉶，遂以祭豕鉶，尝羊鉶。芼，菜也。羊用苦，豕用薇，皆有酒。<br/>　　[疏]“上佐”至“羊鉶”。○注“芼菜”至“有滑”。○释曰：芼菜者，菜是地之芼。知“羊用苦，豕用薇，皆有滑”者，案《公食大夫》记云“鉶芼，牛藿，羊苦，豕薇，皆有滑”是也。<br/>　　食举，举，牢肺正脊也。先饮啖之，以为道也。<br/>　　[疏]“食举”。○注“举牢”至“道也”。○释曰：此食举在羞肵之下，《特牲》食举在羞肵之上。不同者，彼《特牲》食举下乃云“羞肵俎”者，是其正以食举。后尸即哜幹之属，即加於肵俎，故食举后即进肵是正也。此食举不在羞肵之上，上佐食羞鉶羹，尸祭鉶讫，乃得食举，故退食举在祭鉶之下。又不退羞肵在食举下者，由主人敬尸，故不退在下也。《特牲》尔敦下设大羹，此不云者，大羹不为神，直是为尸者，故此不言傧，尸乃有也。云“举，牢肺正脊也”者，上文云“上佐食举尸牢肺、正脊以授尸”，尸受祭肺明。今食先云食举，是上牢肺正脊也。云“先食啖之，以为道也”者，案《特牲》：“举肺脊以授尸，尸受振祭哜之，左执之。”注“肺，气之主也。脊，体之贵者，先食啖之，所以道食通气”是也。<br/>　　三饭。食以黍。<br/>　　[疏]“三饭”。○注“食以黍”。○释曰：知先食黍者，以前文先言尔黍，故知先食黍也。<br/>　　上佐食举尸牢幹，尸受，振祭，哜之。佐食受，加于肵。幹，正胁也。古文幹为肝。<br/>　　[疏]注“幹正胁也”。○释曰：上文序体先言短胁，次言正胁，则正胁在中，上食举是正脊，故知此食幹亦先取正胁也。《特牲》云“食幹”，郑注“为长胁也”。彼记序九体，有长胁无代胁者，案郑注云：“脊无中，胁无前，贬於尊者。”故与此异也。<br/>　　上佐食羞胾两瓦豆，有醢，亦用瓦豆，设于荐豆之北。设于荐豆之北，以其加也。四豆亦纟争。羊胾在南，豕胾在北，无臐膮者，尚牲不尚味。<br/>　　[疏]“上佐”至“之北”。○注“设于”至“尚味”。○释曰：《特牲》略於《少牢》，故有豕膮。此《少牢》二牲，故不尚味，而无臐膮也。<br/>　　尸又食，食胾。上佐食举尸一鱼，尸受，振祭，哜之。佐食受，加于肵，横之。又，复也。或言食，或言饭。食，大名。小数曰饭。鱼横之者，异於肉。<br/>　　[疏]“尸又”至“横之”。○注“又复”至“於肉”。○释曰：云“食，大名”者，以其《论语》文多言食，故云食大名也。云“小数曰饭”者，此《少牢》、《特牲》言三饭、五饭、九饭之等，据一口谓之一饭，五口谓之五饭之等，据小数而言，故云小数曰饭也。云“鱼横之者，异於肉”者，鱼在俎缩，肉在俎则横，其同在肵，俎仍横之。鱼本缩，今则横矣，与牲体异，故云鱼横异於肉也。必知肉在肵仍横者，但言加于肵，不云缩，则与本俎同横可知也。大夫不傧尸者，於此时亦当设大羹，此主为大夫不傧尸者，大羹之文也。<br/>　　又食，上佐食举尸腊肩，尸受，振祭，哜之，上佐食受，加于肵。腊鱼皆一举者，《少牢》二牲，略之。腊必举肩，以肩为终也。别举鱼腊，崇威仪。<br/>　　[疏]注“腊鱼”至“威仪”。○释曰：云“腊元缺起此鱼皆一举者，《少牢》二牲，略之”者，以《特牲》三举兽鱼，以其牲少故也。此《少牢》二牲略之者，体足可举，故腊鱼一举以略之。云“腊必举肩，以肩为终也”者，以腊如牲骨，但举一肩，肩尊，以为终取其成义，牲体举肩为终。云“别举鱼腊，崇威仪”者，《特牲》云：“尸三饭，佐食举兽幹，鱼一，亦如之。尸又三饭，举骼及兽鱼如初。尸又三饭，举肩及兽鱼如初。”兽鱼常一时同举，而此兽鱼别举，大夫之礼，故云崇威仪。案《特牲》先举腊后鱼，此《少牢》后举腊者，彼《特牲》三俎，腊皆三举，故后举鱼。此《少牢》腊鱼皆一举，故使腊在后肩，取其终义故也。<br/>　　又食，上佐食举尸牢骼，如初。如举幹也。<br/>　　又食，不举者，卿大夫之礼，不过五举，须侑尸。<br/>　　[疏]注“不举”至“侑尸”。○释曰：云“五举”者，举牢肺一也，又举牢幹二也，又举一鱼三也，又举腊肩四也，又举牢骼五也，是卿大夫之礼五举也。<br/>　　尸告饱。祝西面于主人之南，独侑，不拜。侑曰：“皇尸未实，侑。”侑，劝也。祝独劝者，更则尸饱。实犹饱也。祝既侑，复反南面。<br/>　　[疏]注“侑劝”至“南面”。○释曰：云“侑劝也，祝独劝者，更则尸饱”者，此决《特牲》九饭三侑，皆祝、主人共侑，不更以侑者，欲使尸饱。若其重侑，则嫌相亵。《特牲》重侑，不更者，以士礼九饭，纵更亦不饱，故不更。此大夫礼十一饭，更则饱，故有更。是以使祝独侑，与主人更之义。云“祝既侑，复反南面”者，户内主人及祝有事之位。尸席北，祝无事之位，今侑讫，亦复尸北，南面位也。此与《特牲》皆有尸饭法，天子诸侯亦当有之。故大祝九拜之下，云“以享侑祭祀”，注云：“侑，劝尸食而拜。”若然，士三饭即告饱而侑，大夫七饭告饱而侑，诸侯九饭告饱而侑，天子十一饭而侑也。<br/>　　尸又食，上佐食举尸牢肩，尸受，振祭，哜之。佐食受，加于肵。四举牢体，始於正脊，终於肩，尊於终始。<br/>　　[疏]注“四举”至“终始”。○释曰：正脊及肩，此体之贵者，故先举正脊为食之始，后举肩者为食之终，故云“尊於终始”。<br/>　　尸不饭，告饱。祝西面于主人之南。祝当赞主人辞。<br/>　　[疏]注“祝当赞主人辞”。○释曰：以其西面是祝之有事之位，故从南向西面位也。<br/>　　主人不言，拜侑。祝言而不拜，主人不言而拜，亲疏之宜。<br/>　　[疏]注“祝言”至“之宜”。○释曰：云“亲疏之”者，云祝言而不拜者，疏也；云主人不言而拜者，亲也。事相成，故云“亲疏之宜”也。<br/>　　尸又三饭。为祝一饭，为主人三饭，尊卑之差。凡十一饭，下人君也。<br/>　　上佐食受尸牢肺、正脊，加于肵。言受者，尸授之也。尸授牢幹而实举干俎豆，食毕，操以授佐食焉。<br/>　　[疏]注“言受”至“食焉”。○释曰：此案上文初食举谓正脊与牢肺，不言置举之所。下文即言“三饭，上佐食举尸牢幹，尸受，振祭，哜之，佐食受加于肵”，至此尸十一饭后，乃言“上佐食受尸牢肺、正脊，加于肵”者，是却本，初食约《特牲》举肺脊，其时尸实举于菹豆。今尸食毕，尸乃於菹豆上取而授上佐食，上佐食受而加于肵，故言“受尸牢肺、正脊，加于肵”也。<br/>　　主人降，洗爵，升，北面酌酒，乃酳尸。尸拜受，主人拜送。酳犹羡也。既食之而又饮之，所以乐之。古文酳作酌。<br/>　　[疏]注“酳犹”至“作酌”。○释曰：自此尽“折一肤”，谓主人酳尸之事。云“酳犹羡也”者，取饶羡之义，故以为乐之也。<br/>　　尸祭酒，啐酒。宾长羞牢肝，用俎，缩执俎，肝亦缩，进末，盐在右。羞，进也。缩，从也。盐在肝右，便尸扌耎之。古文缩为蹙。<br/>　　[疏]注“羞进”至“为蹙”。○释曰：云“盐在肝右，便尸扌耎之”者，盐在肝右，据宾长西面，手执而言，尸东面，若至尸前，盐在尸之左，尸以右手取肝，乡左元缺止此扌耎之，是其便也。<br/>　　尸左执爵，右兼取肝，扌耎于俎盐，振祭，哜之，加于菹豆，卒爵。主人拜，受尸爵，尸答拜。兼，兼羊、豕。<br/>　　祝酌受尸，尸醋主人，主人拜受爵，尸答拜，主人西面奠爵，又拜。主人受酢酒，侠爵拜，弥尊尸。<br/>　　[疏]注“主人”至“尊尸”。○释曰：云“弥尊尸”者，此《少牢》与《特牲》尸酢主人，使祝代尸酌者，已是尊尸。今主人拜受讫，又拜为侠拜，是弥尊尸也。<br/>　　上佐食取四敦黍稷，下佐食取牢一切肺，以授上佐食。上佐食以绥祭。绥，或作挼。挼读为堕。将受嘏，亦尊尸馀而祭之。古文堕为肵。<br/>　　[疏]注“绥或”至“为肵”。○释曰：经中绥是车绥，或有《礼》本作挼者，故亦读从《周礼·守祧》：“既葬，则藏其堕。”取堕减之义也。云“将受嘏”者，下文主人受嘏之时，先堕祭，是以佐食授黍稷，与主人为堕礼。<br/>　　主人佐执爵，右受佐食，坐祭之，又祭酒，不兴，遂啐酒。右受佐食，右手受堕於佐食也。至此言坐祭之者，明尸与主人为礼也。尸恒坐，有事则起。主人恒立，有事则坐。<br/>　　[疏]注“右手”至“则坐”。○释曰：云“尺常坐，有事则起。主人常立，有事则坐”者，案《礼器》云：“周坐尸。”《曲礼》云：“立如齐。”郑云：“齐，谓祭祀时。”则是尸常坐，主人祭时则常立。经云“坐祭之”，谓堕祭尸馀是尸与主人为礼，是主人有事乃坐也。尸答主人拜乃立，是尸有事则起也。<br/>　　祝与二佐食皆出，盥于洗，入，二佐食各取黍于一敦，上佐食兼受，抟之，以授尸。尸执以命祝。命祝以嘏辞。<br/>　　[疏]注“命祝以嘏辞”。○释曰：谓命祝使出嘏辞，以嘏於主人，下文是也。<br/>　　卒命祝，祝受以东，北面于户西，以嘏于主人曰：“皇尸命工祝，承致多福无疆于女孝孙。来女孝孙，使女受禄于天，宜稼于田，眉寿万年，勿替引之。”嘏，大也。予主人以大福。工，官也。承犹传也。来读曰釐，釐，赐也。耕种曰稼。勿犹无也。替，废也。引，长也。言无废止时，长如是也。古文嘏为格，禄为福，眉为微，替为&lt;木夬&gt;，&lt;木夬&gt;或为臷。臷、替，声相近。<br/>　　[疏]“卒命”至“引之”。○注“嘏大”至“相近”。○释曰：云“嘏，大也”者，《郊特牲》云：“嘏，长也，大也。”故郑云“予主人以大福”。案《特牲》尸亲嘏主人，此尸使祝嘏主人者，大夫尸尊，故不亲嘏，《特牲》无嘏，文不具也。<br/>　　主人坐奠爵，兴，再拜稽首，兴，受黍，坐振祭，哜之，诗怀之，实于左袂，挂于季指，执爵以兴，坐卒爵，执爵以兴，坐奠爵，拜。尸答拜。执爵以兴，出。宰夫以笾受啬黍。主人尝之，纳诸内。诗犹承也。实於左袂，便右手也。季犹小也。出，出户也。宰夫，掌饮食之事者。收敛曰啬，明丰年乃有黍稷也。复尝之者，重之至也。纳犹入也。古文挂作卦。<br/>　　[疏]“主人”至“诸内”。○注“诗犹”至“作卦”。○释曰：云“出，出户也”者，以主人位在户内西面，今云出，故知是出户也。此宰夫以笾受啬，大夫之礼，《特牲》主人出写啬于房，祝以笾受，彼士礼，与大夫异也。案《春官·郁人》云：“大祭祀，与量人受举斝之卒爵而饮之。”郑云：“斝，受福之嘏。声之误也。王酳尸，尸嘏王，此其卒爵也。《少牢馈食礼》：主人受嘏，诗怀之。卒爵，执爵以兴，出，宰夫以笾受啬黍，主人尝之，乃还，献祝。此郁人受王之卒爵，亦王出房时也。”是王受嘏与大夫同也。案《楚茨》诗：“既齐既稷，既匡既敕。”注云：“嘏之礼，祝遍取黍稷牢肉鱼擩於醢，以授尸。孝孙前就尸受之，天子使宰夫受之，以筐祝则释嘏辞以敕之。”天子嘏辞与大夫同也。云“复尝之者，重之至也”者，前已哜之，是已尝。今复言尝，是重受，福之至也。《特牲》不言复尝者，文不具也。<br/>　　主人献祝，设席南面。祝拜于席上，坐受。室中迫狭。<br/>　　[疏]“主人”至“坐受”。○注“室中迫狭”。○释曰：言迫狭，大夫士庙室也，皆两下五架，正中曰栋，栋南两架，北亦两架。栋南一架名曰楣，前承檐，以前名曰庪。栋北一架为室，南壁而开户，即是一架之开，广为室，故云“迫狭”也。必知栋北一架后乃为室者，《昏礼》主人筵宾升自西阶，“当阿东面致命”，郑云：“阿，栋也。入堂深。”明不入室，是栋北乃有室也。<br/>　　主人西面答拜。不言拜送，下尸。<br/>　　[疏]“主人西面答拜”。○注“不言拜送下尸”。○释曰：上主人酳尸，尸拜受，主人拜送。今主人献祝，祝拜受，主人答拜。拜送礼重，答拜礼轻，今言答拜，故云“不言拜送，下尸”也。<br/>　　荐两豆菹、醢。葵菹、蠃醢。<br/>　　[疏]“荐两豆菹醢”。○注“葵菹蠃醢”。○释曰：知者，上云“韭菹醓醢”，郑云：“朝事之豆也，而馈食用之，丰大夫礼。”上亦云葵菹、蠃醢，是馈食之豆，当馈食之节，是其常事，故不言丰大夫之礼，今祝用之，亦其常事，故知用“葵菹、蠃醢”也。<br/>　　佐食设俎，牢髀，横脊一、短胁一、肠一、胃一、肤三、鱼一，横之，腊两髀属于尻。皆升下体，祝贱也。鱼横者，四物共俎，殊之也。腊两髀属于尻，尤贱，不殊。<br/>　　[疏]注“皆升”至“不殊”。○释曰：言“升下体”者，髀与短胁、横脊皆羊、豕之下体，属于尻，又腊之下体，为祝贱故也。云“鱼横者，四物共俎，殊之也”者，以其鱼犹在俎，缩载，今横者，为四物共俎，横而殊之也。缩其七物而云四物者，据羊、豕、鱼、腊，故云四物也。云“尤贱”者，羊、豕体不属於尻，以腊用左、右胖，故有两髀。言髀属于尻，尻在中，谓髀与尻相连属，不殊，是尤贱也。周祝贱，常连之也。<br/>　　祝取菹扌耎于醢，祭于豆閒。祝祭俎，大夫祝俎无肺，祭用肤，远下尸。不哜之，肤不盛。<br/>　　[疏]“祝取”至“祭俎”。○注“大夫”至“不盛”。○释曰：云“大夫祝俎无肺，祭用肤，远下尸”者，案《特牲》尸俎有祭肺、离肺，祝俎有离肺，无祭肺，是下尸。今大夫尸俎亦皆有祝，则离肺、祭肺俱无，是远下尸也。云“不哜之，肤不盛”者，决离肺祭讫，哜之，加于俎。今以无肺祭，不盛故也。凡肤皆不齐，独於此言之者，以其以肤替肺，肺则哜，此则不哜，故须言之也。<br/>　　祭酒，啐酒。肝牢从。祝取肝扌耎于盐，振祭，哜之，不兴，加于俎，卒爵，兴。亦如佐食授爵乃兴，不拜既爵，大夫祝，贱也。<br/>　　[疏]注“亦如”至“贱也”。○释曰：“亦如佐食授爵乃兴”者，此经直云“卒爵兴”，不云“授爵”，故特明之。案下文主妇献祝，祝卒爵，坐授主妇爵。主妇又献二佐食，二佐食坐授主妇爵，主妇献祝与献二佐食同，明主人献祝，祝授主人爵，亦与二佐食同可知。云“不拜既爵，大夫祝，贱也”者，此决《特牲》：“祝卒角拜，主人答拜。”以士卑，故祝不贱。此大夫尊，故祝贱，不拜既爵也。<br/>　　主人酌献上佐食。上佐食户内牖东北面拜，坐受爵。主人西面答拜。佐食祭酒，卒爵，拜，坐授爵，兴。不啐而卒爵者，大夫之佐食贱，礼略。<br/>　　[疏]注“不啐”至“礼略”。○释曰：《特牲》士之佐食亦啐，大夫佐食贱，礼略。天子诸侯礼虽亡，或可对天子诸侯佐食啐，乃卒爵，贵故也。<br/>　　俎设于两阶之閒，其俎：折，一肤。佐食不得成礼於室中。折者，择取牢正体馀骨，折分用之。有脀而无荐，亦远下尸。<br/>　　[疏]“俎设”至“一肤”。○注“佐食”至“下尸”。○释曰：云“有脀而无荐，亦远下尸”者，有脀即经俎实是也，无荐谓无菹醢也。既无肺，已是下尸，又无荐，是远下尸也。<br/>　　主人又献下佐食，亦如之。其脀亦设于阶閒，西上，亦折，一肤。上佐食既献则出，就其俎。《特牲》记曰佐食“无事则中庭北面”，谓此时。<br/>　　有司赞者取爵于篚以升，授主妇赞者于房户。男女不相因。《特牲馈食礼》曰：“佐食卒角，主人受角，降，反于篚。”<br/>　　[疏]“有司”至“房户”。○注“男女”至“于篚”。○释曰：云自此尽“入于房”，论主妇亚献祝献尸与佐食之事。此直云有司“授妇赞者于房”，案《礼记·内则》云：“非祭非丧，不相授器。其相授，则女受以篚，其无篚，则皆坐奠之，而后取之。”此经虽不言受以篚，及奠於地之事，亦当然也。云“男女不相因”者，案《特牲》：“佐食卒角，主人受角，降，反于篚，升，入复位讫，主妇乃洗爵于房，酌亚献尸。”是不相因爵也。引《特牲》者，证男女不相因爵，主妇不取此爵也。<br/>　　妇赞者受，以授主妇。主妇洗于房中，出酌，入户，西面拜，献尸。入户西面拜，由便也。不北面者，辟人君夫人也。拜而后献者，当侠拜也。《昏礼》曰：“妇洗在北堂，直室东隅。”<br/>　　[疏]注“入户”至“东隅”。○释曰：云“入户西面拜，由便也”者，下注云：“此拜於北，则上拜於南矣，由便也。”云“不北面者，辟人君夫人也”者，案《特牲》“主妇北面拜”，注云：“北面拜者，辟内子也。”则是士妻卑，不嫌，得北面与人君夫人同也。<br/>　　尸拜受。主妇主人之北，西面拜送爵。拜於主人之北，西面，妇人位在内，此拜於北，则上拜於南矣，由便也。尸祭酒，卒爵。主妇拜，祝受尸爵，尸答拜。<br/>　　易爵，洗，酌，授尸。祝出易爵，男女不同爵。主妇拜受爵，尸答拜。上佐食绥祭。主妇西面于主人之北受祭，祭之。其绥祭如主人之礼，不嘏，卒爵，拜。尸答拜。不嘏，夫妇一体。绥亦当作挼，古文为肵。<br/>　　主妇以爵出，赞者受，易爵于篚，以授主妇于房中。赞者，有司赞者也。易爵，亦以授妇赞者，妇赞者受房户外，入授主妇。<br/>　　[疏]注“赞者”至“主妇”。○释曰：知“赞者，有司赞者，也”者，上文云“有司赞者取爵於篚”，此还是上有司赞者也。<br/>　　主妇洗，酌，献祝。祝拜，坐受爵。主妇答拜于主人之北。卒爵，不兴，坐授主妇。不侠拜，下尸也。今文曰：祝拜受。<br/>　　主妇受，酌，献上佐食于户内。佐食北面拜，坐受爵。主妇西面答拜。祭酒，卒爵，坐授主妇。主妇献下佐食亦如之。主妇受爵以入于房。不言拜於主人之北，可知也。爵奠於内篚。<br/>　　宾长洗爵献于尸，尸拜受爵，宾户西北面拜送爵。尸祭酒，卒爵。宾拜。祝受尸爵，尸答拜。<br/>　　祝酌，授尸。宾拜受爵。尸拜送爵。宾坐奠爵，遂拜，执爵以兴，坐祭，遂饮，卒爵，执爵以兴，坐奠爵，拜，尸答拜。<br/>　　宾酌，献祝。祝拜，坐受爵，宾北面答拜。祝祭酒，啐酒，奠爵于其筵前。啐酒而不卒爵，祭事毕，示醉也。不献佐食，将傧尸，礼杀。<br/>　　[疏]“宾长”至“筵前”。○释曰：云“尸祭酒，卒爵”者，案《特牲》宾长献爵止，注云：“欲神惠之均。”於室中待夫妇致爵。此大夫礼，或有宾尸者，致爵在傧尸之上，故不致爵，爵不止也。若然，《有司彻》尸作止爵，三献致爵於主人，主人不酢主妇，又不致爵于主妇，下大夫不傧尸，宾献尸止爵，主妇致爵于主人，酢主妇，主人不致於主妇。《特牲》主人与主妇交相致爵。参差不同者，此以尊卑为差降之数，故有异也。上大夫得傧尸，故致爵，上辟人君。下大夫不傧尸，故增酢主妇而已。士卑，不嫌与君同，故致爵具也。○注“啐酒”至“礼杀”。○释曰：云“不献佐食，将傧尸，礼杀”者，以其祝与佐食，俱是事神及尸，是以献尸并及之，故主人、主妇献祝与佐食。今宾献祝不及佐食者，但为待宾尸，故於宾长献是祭末礼杀，故不及佐食，阙之也。<br/>　　主人出，立于阼阶上，西面。祝出，立于西阶上，东面。祝告曰：“利成。”利犹养也。成，毕也。孝子之养礼毕。<br/>　　祝入。尸谡。主人降立于阼阶东，西面。谡，起也。谡或作休。<br/>　　祝先，尸从，遂出于庙门。事尸之礼，讫於庙门。<br/>　　[疏]“主人”至“庙门”。○释曰：自此尽“庙门”，论祭祀毕尸出庙之事。注事尸之礼讫於庙门者，上祝迎尸於庙门，今礼毕又送尸於庙门。案《礼记》尸在庙门外，则疑於臣，是以据庙门为断。<br/>　　祝反，复位于室中。主人亦入于室，复位。祝命佐食彻肵俎，降设于堂下阼阶南。彻肵俎不出门，将傧尸也。肵俎而以傧尸者，其本为不反鱼肉耳。不云尸俎，未归尸。<br/>　　[疏]“祝反”至“阶南”。○注“彻肵”至“归尸”。○释曰：自此尽篇末，论彻肵俎行馂之事。云“彻肵俎不出门，将傧尸也”者，决《特牲》佐食彻尸俎出庙门者，送尸者也。云“肵俎而以傧尸者，其本为不反鱼肉耳”者，案《曲礼》云“毋反鱼肉”，谓食时鱼肉不反俎，故尸食亦加肵俎，本为尸不反鱼肉。今宾尸将更食鱼肉，当加於肵俎，未得即送尸家，故云本为不反鱼肉也，故傧尸讫并后加者，得归之也。<br/>　　司宫设对席，乃四人籑。大夫礼，四人馂，明惠大也。<br/>　　[疏]注“大夫”至“大也”。○释曰：案《祭统》云：“凡馂之道，而兴施惠之象也。”是故上有大泽，则惠必及下。是以《特牲》二人馂，惠之小者。大夫四人馂，明惠之大者也。<br/>　　上佐食盥，升，下佐食对之，宾长二人备。备四人馂也。三馂亦盥升。<br/>　　[疏]“上佐”至“人备”。○注“备四”至“盥升”。○释曰：“下佐食对之”者，不谓东西相当，直取上佐食东面，下佐食西面为对。以其下佐食西面近北，故不得东西相当也。云“宾长二人备”者，亦不东西相当，以其一宾长在上佐食之北，一宾长在下佐食之南，是亦不东西相当也，故云“备”，不言“对”也。<br/>　　司士进一敦黍于上佐食，又进一敦黍于下佐食，皆右之于席上。右之者，东面在南，西面在北。<br/>　　[疏]注“右之”至“在北”。○释曰：东面在南，据上佐食，西面在北，据下佐食。右之者，饭用手右之便故也。<br/>　　资黍于羊俎两端，两下是馂。资犹减也。减置於羊俎两端，则一宾长在上佐食之北，一宾长在下佐食之南。今文资作赍。<br/>　　[疏]注“馂犹”至“作赍”。○释曰：云“两下是馂”者，据二宾长以二佐食为下，故云“一宾长在上佐食之北，一宾长在下佐食之南”，以地道尊右，故二佐食皆在右。若然，羊俎两閒，南北面置之，故二宾长於俎一端取黍也。必知上佐食东面近南，下佐食西面近北者，以其尸东面近南，今尸起，上佐食居尸坐处，明知位次如此。<br/>　　司士乃辩举，籑者皆祭黍、祭举。举，举肤。今文辩为遍。<br/>　　[疏]“司士”至“祭举”。○注“举举”至“为遍”。○释曰：知举是举肤者，以其尸举肺，馂者下尸，明不举肺当举肤。是以《特牲》云：“佐食授馂者各一肤。”明此大夫礼，亦举肤也。<br/>　　主人西面，三拜籑者。籑者奠举于俎，皆答拜，皆反，取举。三拜，旅之，示遍也。言反者，拜时或去其席，在东面席者，东面拜，在西面席者，皆南面拜。<br/>　　[疏]“主人”至“取举”。○注“三拜”至“面拜”。○释曰：知面位如此者，以主人在户内，西面三拜馂者，馂者在东面而答主人拜，可知在西面位者，以主人在南，西面，不得与主人同面而拜，明回身南面向主人而拜，故郑以义解之如此也。<br/>　　司士进一鉶于上籑，又进一鉶于次籑，又进二豆湆于两下。乃皆食，食举。湆，肉汁也。<br/>　　[疏]“司士”至“食举”。○释曰：云“又进二豆湆于两下”者，以其神坐之上，止有羊、豕二鉶，一进与上佐食，一进与下佐食，故更羞二豆湆于两下，湆者从门外镬中来，以两下无鉶，故进湆也。<br/>　　卒食，主人洗一爵，升，酌，以授上籑。赞者洗三爵，酌。主人受于户内，以授次籑，若是以辩。皆不拜，受爵。主人西面三拜籑者。籑者奠爵，皆答拜，皆祭酒，卒爵，奠爵，皆拜。主人答壹拜。不拜受爵者，大夫馂者贱也。答壹拜，略也。古文一为壹也。<br/>　　[疏]注“不拜”至“壹也”。○释曰：云“不拜受爵者，大夫馂者贱也”者，决《特牲》使嗣子与兄弟馂为贵，故拜受爵也。云“答壹拜，略也”者，《特牲》亦无再拜法，此云“略”者，以其四馂皆拜，主人总答一拜，故云略也。<br/>　　籑者三人兴，出。出，降实爵于篚，反宾位。籑上籑止。主人受上籑爵，酌以酢于户内，西面坐奠爵，拜。上籑答拜，坐祭酒，啐酒。主人自酢者，上籑独止，当尸位，尊不酌也。<br/>　　[疏]注“主人”至“酌也”。○释曰：《特牲》上馂亲自酌酢主人，此上馂不酌者，上馂将嘏主人，故在尸位，不可亲酌。《特牲》上馂酌者，以上馂不嘏主人，既卒爵，三馂俱出，上馂酢主人。《少牢》礼备，又嘏主人，故不酌也。<br/>　　上籑亲嘏，曰：“主人受祭之福，胡寿保建家室。”亲嘏，不使祝授之，亦以黍。<br/>　　[疏]注“亲嘏”至“以黍”。○释曰：言“亦”者，亦上皇尸命工祝嘏主人以黍，此亦以黍。上文司士进敦，乃分黍于羊俎两端，下不言稷，故知亦黍也。<br/>　　主人兴，坐奠爵，拜，执爵以兴，坐卒爵，拜。上籑答拜，上籑兴，出。主人送，乃退。送佐食不拜，贱。<br/>　　[疏]注“送佐食不拜贱”。○释曰：宾主之礼，宾出主人皆拜送，此佐食送之而不拜，故云“贱”也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4554.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4556.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

