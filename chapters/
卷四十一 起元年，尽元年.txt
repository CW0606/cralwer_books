<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十一 起元年，尽元年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十一 起元年，尽元年全文,孔颖达作品" />
<meta name="description" content="春秋左传正义原文阅读,卷四十一 起元年，尽元年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10321.html";
var nextpage="novel-read-1018-10323.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十一 起元年，尽元年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10321.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十一 起元年，尽元年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:27:33<span class="divide">|</span></p>
<div class="page-body">
<div class="page-content">
<p> 　　◎昭公○陆曰：昭公名裯，襄公子，母齐归。在位二十五年，逊于齐，在外八年，凡三十三年。薨于乾侯。谥法：“威仪恭明曰昭。”<br/><br/>　<br/><br/>　　[疏]正义曰：《鲁世家》：“昭公名稠，襄公之子，齐归所生。以周景王四年即位。”谥法：“威仪共明曰昭。”是岁岁在大梁。<br/><br/>　<br/><br/>　　【经】元年，春，王正月，公即位。（无传。）<br/><br/>　　叔孙豹会晋赵武、楚公子围、齐国弱、宋向戌、卫齐恶、陈公子招、蔡公孙归生、郑罕虎、许人、曹人于虢。招，实陈侯母弟。不称弟者，义与庄二十五年公子友同。今读旧书，则楚当先晋，而先书赵武者，亦取宋盟贵武之信，故尚之也。卫在陈、蔡上，先至於会。○招，常遥反。虢，瓜百反。当先，悉荐反。<br/><br/>　　[疏]注“招实”至“於鲁”。<br/><br/>　　○正义曰：八年经书“陈侯之弟招”，故知是陈侯母弟也。不称弟云云，庄二十五年注云：“公子友，庄公之母弟。称公子者，史策之通言。母弟至亲，异於他臣。其相杀害，则称弟以示义。至於嘉好之事，兄弟笃睦，非例所兴。或称弟，或称公子，仍旧史之文也。”八年，招杀世子，故称弟以章招罪。此奉使以会诸国，非义例之所兴。旧史书为“公子”，而仲尼因之也。《公羊传》曰：“此陈侯之弟招也。何以不称弟？贬。曷为贬？杀世子偃师贬。大夫相杀称人，此其称名氏以杀何？言将自是弑君也。然则曷为不於其弑焉贬？以亲者弑，然后其罪恶甚。《春秋》不待贬绝而罪恶见者，不贬绝以见罪恶也。贬绝然后罪恶见者，贬绝以见罪恶也。今招之罪已重矣，曷为复贬乎此？著招之有罪也。何著乎招之有罪？言楚之讬乎讨招以灭陈也。”其意言八年楚讬讨於招以灭陈，著招之罪重，故於此预贬之。先儒或取《公羊》为说。《释例》云：“颍氏曰：‘臣无竟外之交，故去弟以贬季友。子招乐忧，故去弟以惩过。郑玄去弟，唯以名通，故谓之贬。’今此二人皆书‘公子’，公子者，名号之美称，非贬所也。”是解招不称弟之意也。《春秋》之初，卫在陈上。庄十六年幽之盟，卫在陈下。自尔以来，常在陈下。庄十六年注云：“陈国小，每盟会皆在卫下。齐桓始霸，楚亦始彊。陈侯介於二大国之间，而为三恪之客，故齐桓因而进之，遂班在卫上，终於《春秋》。”是卫之班次，常在陈下。今卫乃在蔡之上，必有其故也。襄十年，诸侯伐郑，齐世子光序在滕子之上，传曰“齐崔杼使大子光先至于师，故长於滕”。是先至有进班之理，故谓此为“先至於会”故也。<br/><br/>　<br/><br/>　　三月，取郓。不称将帅，将卑师少。书“取”，言易也。○郓音运。将，子匠反，下同。帅，所类反。易，以豉反。<br/><br/>　　[疏]注“不称”至“易也”。<br/><br/>　　○正义曰：将卑师少，例当称人。鲁史不得自言鲁人，直书所为之事，明其有人取之也。若将卑师众，则言“师取某”。襄十三年传例云：“凡书‘取’，言易也。”故杜以此为易耳。贾逵云：“楚以伐莒来讨，故讳伐，不讳取。”刘炫以贾说为是，故又规杜云：“案：传‘武子伐莒’，知非将卑师少也。称伐则是，非易也。杜何得以为‘易’、‘将卑师少’乎？”今删定知不然者，以诸称“取”，传皆以易释之。此“取”文与彼同，故以为易也。若以武子伐而取之，则致力难重，当以灭为文，与灭项同也。案：灭项被讨不讳灭，此亦被讨，何以讳灭而言取？若必有所讳，当传有其事。今传云：“莒、鲁争郓，为日久矣。”鲁无大罪，亦何所讳也？传云“武子伐莒”者，武子为伐莒之主耳，别遣小将而行，故不书武子。犹如成二年传言“楚子重侵卫”，经书“楚师”，杜云“子重不书，不亲兵”之类是也。不书“伐”者，以兵未加郓，郓人逆服，与襄九年传称“诸侯围郑”，经不书，杜云“郑人逆服不成围”相似。刘以贾氏之注而规杜氏，非也。<br/><br/>　<br/><br/>　　夏，秦伯之弟针出奔晋。称弟，罪秦伯。○针，其廉反。<br/><br/>　　六月，丁巳，邾子华卒。无传。三同盟。<br/><br/>　　[疏]注“三同盟”。正义曰：华以襄十八年即位，十九年盟于祝柯，二十年于澶渊，二十五年于重丘，皆邾、鲁俱在，是三同盟。<br/><br/>　<br/><br/>　　晋荀吴帅师败狄于大卤。大卤，大原晋阳县。○“大卤”，大如字，徐音泰；卤音鲁。《穀梁传》云：“中国曰大原，夷狄曰大卤。”<br/><br/>　　秋，莒去疾自齐入于莒。国逆而立之曰入。○去，起吕反。莒展舆出奔吴。弑君贼。未会诸侯，故不称爵。○“莒展舆出奔吴”，一本“莒展出奔吴”。<br/><br/>　　[疏]注“弑君”至“称爵”。<br/><br/>　　○正义曰：《释例》云：“诸侯不受先君之命而篡立，得与诸侯会者，则以成君书之。若未得接於诸侯，则不称爵。传曰‘会于平州，以定公位’，又云‘先君若有罪，则君列诸会矣’。此以会为断也。”是杜据彼传之二文，知此为未会诸侯，不称爵。<br/><br/>　<br/><br/>　　叔弓帅师疆郓田。春取郓，今正其封疆。○疆，居良反，注同。<br/><br/>　　葬邾悼公。无传。<br/><br/>　　冬，十有一月，已酉，楚子麇卒。楚以疟疾赴，故不书“弑”。○麇，九伦反。以疟，音虐。书弑，申志反，或作杀，音同。<br/><br/>　　[疏]注“楚以”至“书弑”。<br/><br/>　　○正义曰：传称“缢而弑之”，而经书“卒”者，襄七年，郑“子驷使贼夜弑僖公，而以疟疾赴于诸侯”，而经书为“卒”，知此亦以疟疾赴，故不书弑。<br/><br/>　<br/><br/>　　公子比出奔晋。书名，罪之。<br/><br/>　　[疏]注“书名，罪之”。<br/><br/>　　○正义曰：齐崔氏、宋司城无罪，书氏、书官。此传无罪状，直以不能自固其位耳。出奔又无可善，无可善即是罪，未必犯大罪也。<br/><br/>　<br/><br/>　　【传】元年，春，楚公子围聘于郑，且娶於公孙段氏，伍举为介。（伍举，椒举。介，副也。○娶，七住反。介音界，注同。）将入馆，（就客舍。）郑人恶之。（知楚怀诈。○恶，乌路反。）使行人子羽与之言，乃馆於外。（舍城外。）既聘，将以众逆。（以兵入逆妇。）子产患之，使子羽辞曰：“以敝邑褊小，不足以容从者，请墠听命！”（欲於城外除地为墠，行昏礼。○褊，必浅反，下同。从，才用反。墠音善。）令尹命大宰伯州犁对曰：“君辱贶寡大夫围，谓围：‘将使丰氏抚有而室。’（丰氏，公孙段。○贶音况。）围布几筵，告於庄、共之庙而来。（庄王，围之祖。共王，围之父。○几，本亦作“机”。筵音延。共音恭。）<br/><br/>　　[疏]“围布”至“而来”。<br/><br/>　　○正义曰：《聘礼》臣奉君命聘於邻国，犹尚释币于祢乃行，况昏是嘉礼之重，故围自布几筵，告父祖之庙而来也。《文王世子》曰：“五庙之孙，祖庙未毁，虽为庶人，冠、取妻，必告。”郑玄云：“告於君也。”亦既告君，必须告庙。君尊不主臣昏，故围自告也。<br/><br/>　<br/><br/>　　若野赐之，是委君贶於草莽也，是寡大夫不得列於诸卿也。言不得从卿礼。○莽，莫汤反。<br/><br/>　　[疏]“若野”至“卿也”。<br/><br/>　　○正义曰：言我若受野赐之礼，则是委顿我君之命得贶於草莽之中，则是寡大夫不得列於诸卿之位也。<br/><br/>　<br/><br/>　　不宁唯是，又使围蒙其先君，蒙，欺也。告先君而来，不得成礼於女氏之庙，故以为欺先君。<br/><br/>　　[疏]“不宁”至“先君”。<br/><br/>　　○正义曰：不宁，宁也。言宁有唯是之事，又使围蒙其先君，连读为义也。告庙云，将向丰氏之家取妻，若使受之於野，不至丰氏之家，是欺先君也。言“又”者，既辱今君，又辱先君，故云“又”也。<br/><br/>　<br/><br/>　　将不得为寡君老，大臣称老。惧辱命而黜退。其蔑以复矣。唯大夫图之！”子羽曰：“小国无罪，恃实其罪。恃大国而无备则是罪。将恃大国之安靖已，而无乃包藏祸心以图之？小国失恃，而惩诸侯，使莫不憾者，距违君命，而有所壅塞不行是惧。言已失所恃，则诸侯惩恨以距君命，壅塞不行，所惧唯此。○惩，直升反。憾，户暗反。壅，本又作“雍”，於勇反，注及下注同。不然，敝邑，馆人之属也，馆人，守舍人也。其敢爱丰氏之祧？”祧，远祖庙。祧，他彫反。<br/><br/>　　[疏]注“祧，远祖庙”。<br/><br/>　　○正义曰：《祭法》云：“远庙为祧。”郑玄云：“祧之言超也，超上去意也。”以祧是尊远之意，故以祧言庙耳。此公孙段是穆公之孙，子丰之子，其家唯有子丰之庙。君若特赐，或得立穆公之庙耳，其家无远祖庙也。杜言远祖庙者，顺传文且据正法言之。<br/><br/>　<br/><br/>　　伍举知其有备也，请垂櫜而入。垂櫜，示无弓。○櫜，古刀反，弓衣也。许之。正月，乙未，入逆而出，遂会於虢，虢，郑地。寻宋之盟也。宋盟在襄二十七年。祁午谓赵文子曰：“宋之盟，楚人得志於晋。得志，谓先歃。午，祁奚子。○歃，所洽反。今令尹之不信，诸侯之所闻也。子弗戒，惧又如宋。恐楚复得志。○复，扶又反，下“虽复”同。子木之信，称於诸侯，犹诈晋而驾焉，驾犹陵也。诈谓衷甲。○驾，如字，又音加，注及下同。衷，音忠。况不信之尢者乎？尢，甚也。楚重得志於晋，晋之耻也。子相晋国，以为盟主，於今七年矣。襄二十五年始为政。以春言，故云七年。○重，直用反。相，息亮反。<br/><br/>　　[疏]“於今七年”。<br/><br/>　　○正义曰：襄二十五年传云“赵文子为政”，至此八年也。而云“七年”者，殷、周虽改正朔，常以夏正为言，此春正月，故为七年。年末医和则云“八年”。<br/><br/>　<br/><br/>　　再合诸侯，襄二十五年会夷仪，二十六年会澶渊。<br/><br/>　　[疏]“再合诸侯”。<br/><br/>　　○正义曰：襄二十六年经书“公会晋人、郑良霄、宋人、曹人于澶渊”。晋人，即赵武也。时有鲁公在会，虽则唯公一人，即是诸侯，不得谓之大夫也。故知再会诸侯，数澶渊也。<br/><br/>　<br/><br/>　　三合大夫，襄二十七年会于宋，三十年会澶渊及今会虢也。服齐、狄，宁东夏，襄二十八年齐侯、白狄朝晋。○夏，户雅反。平秦乱，襄二十六年秦、晋为成。城淳于，襄二十九年城杞之淳于，杞迁都。○淳音纯。师徒不顿，国家不罢，民无谤讟，讟，诽也。○罢音皮。讟音独。诽，芳畏反。<br/><br/>　　[疏]注“讟，诽也。”<br/><br/>　　○正义曰：《说文》云：“谤，毁也。诽，谤也。”然则谤、讟、诽其义同，皆是非毁人。古人重言之，犹险阻、艰难也。<br/><br/>　<br/><br/>　　诸侯无怨，天无大灾，子之力也。有令名矣，而终之以耻，午也是惧。吾子其不可以不戒！”文子曰：“武受赐矣。受午言。然宋之盟，子木有祸人之心，武有仁人之心，是楚所以驾於晋也。今武犹是心也，楚又行僣，僣，不信。○僣，子念反，下同。非所害也。武将信以为本，循而行之。譬如农夫，是穮是蓘，穮，耘也。壅苗为蓘。○穮，彼骄反。蓘，古本反。耘音云，除草也。<br/><br/>　　[疏]注“穮耘”至“为蓘”。<br/><br/>　　○正义曰：《汉书·殖货志》云：“后稷始甽田，以二耜为耦，广尺深尺曰甽，长终一亩。一亩三甽，一夫三百甽，而播种於甽中。苗生三叶以上，稍壮，耨垄草，因溃其土以附苗根。故其《诗》云‘或耘或耔，黍稷薿薿’。耘除草也。耔，附根也。言苗稍壮，每耨辄附其根，比至盛暑，垄尽平而根深，能风与旱，故薿薿而盛也。”此言“穮”、“蓘”，即《诗》之耘、耔也。故知穮是耨，以土壅苗根为蓘也。“耨”，定本“耘”。<br/><br/>　<br/><br/>　　虽有饥馑，必有丰年。言耕鉏不以水旱息，必获丰年之收。○馑，其靳反。鉏，仕居反。收，手又反，又如字。<br/><br/>　　[疏]“虽有”至“丰年”。<br/><br/>　　○正义曰：言耕鉏不息，必有丰年之收。以喻礼信不愆，必为诸侯之长也。<br/><br/>　<br/><br/>　　且吾闻之：‘能信，不为人下。’吾未能也。自恐未能信也。《诗》曰：‘不僣不贼，鲜不为则。’信也。《诗·大雅》。僣，不信。贼，害人也。○鲜，息浅反。能为人则者，不为人下矣。吾不能是难，楚不为患。”楚令尹围请用牲，读旧书，加于牲上而已。旧书，宋之盟书。楚恐晋先歃，故欲从旧书。加于牲上，不歃血，经所以不书盟。○难，乃旦反，下注并同。晋人许之。三月，甲辰，盟。楚公子围设服离卫。设君服，二人执戈陈於前，以自卫。离，陈也。<br/><br/>　　[疏]注“设君”至“陈也”。<br/><br/>　　○正义曰：穆子言似君，知“设服”设君服也。唯讥执戈，不言衣服，则君服即二戈是也。“离卫”之语，必为执戈发端，但语略难明。服虔云：“二人执戈在前，在国居君离宫，陈卫在门。”然则执戈在前，国君行时之卫，非在家守门之卫也。守门之卫，其兵必多，非徒二戈而已。纵使在国居君之离宫，即明宫门之卫，以为离卫，其言大不辞矣。故杜以离卫即执戈，是也。言二人执戈，陈列於前，以自防卫也。离之为陈，虽无正训，两人一左一右，相离而行，故称离卫。离亦陈之义。<br/><br/>　<br/><br/>　　叔孙穆子曰：“楚公子美矣，君哉！”美服似君。郑子皮曰：“二执戈者前矣！”礼，国君行，有二执戈者在前。<br/><br/>　　[疏]注“礼国”至“在前”。<br/><br/>　　○正义曰：《士丧礼》言君临臣丧之礼云：“小臣二人执戈先，二人后。”是知国君之行常有二执戈者在前也。国君亦有二戈在后，子皮唯言前有二戈者，当是公子围不设后戈故也。<br/><br/>　<br/><br/>　　蔡子家曰：“蒲宫有前，不亦可乎？”公子围在会，特缉蒲为王殿屋屏蔽，以自殊异。言既造王宫而居之，虽服君服，无所怪也。○缉，七入反。<br/><br/>　　[疏]注“公子”至“怪也”。<br/><br/>　　○正义曰：服虔云：“蒲宫，楚君离宫。言令尹在国已居君之宫，出有前戈，不亦可乎？”令尹居君离宫，事无所出，且诸侯大夫见其在会之仪，不讥在国所居。伯州犁云“此行也，辞而假之寡君”，言行而借戈以卫，非在国借宫以居也。故杜以为公子围在会，特缉蒲为王殿屋，以自殊异。此亦无所案据，要惬人情。<br/><br/>　<br/><br/>　　楚伯州犁曰：“此行也，辞而假之寡君。”闻诸大夫讥之，故言“假”以饰令尹过。郑行人挥曰：“假不反矣！”言将遂为君。伯州犁曰：“子姑忧子晳之欲背诞也。”襄三十年，郑子晳杀伯有，背命放诞，将为国难。言子且自忧此，无为忧令尹不反戈。○背音佩，注同。诞音但。子羽曰：“当璧犹在，假而不反，子其无忧乎？”子羽，行人挥。当璧，谓弃疾。事在昭十三年。言弃疾有当璧之命，围虽取国，犹将有难，不无忧也。齐国子曰：“吾代二子愍矣！”国子，国弱也。二子，谓王子围及伯州犁。围此冬便篡位，不能自终；州犁亦寻为围所杀，故言可愍。○篡，初患反。<br/><br/>　　[疏]注“国子”至“可愍”。<br/><br/>　　○正义曰：服虔云：“愍，忧也。代伯州犁忧公子围，代子羽忧子晳。”刘炫从服言而规杜失。今知不然者，以围不能自终，伯州犁寻为围所杀，是皆遇凶害，故云“吾代二子愍矣”。若以二子为伯州犁、子羽，子羽则卒无祸害，又何可愍而代之乎？刘以服意而规杜过，非也。<br/><br/>　<br/><br/>　　陈公子招曰：“不忧何成？二子乐矣。”言以忧生事，事成而乐。○乐音洛，注及下“乐忧”、“而乐”同。卫齐子曰：“苟或知之，虽忧何害？”齐子，齐恶。言先知为备，虽有忧难，无所损害。宋合左师曰：“大国令，小国共，吾知共而已。”共承大国命，不能知其祸福。○共音恭，下及注同。晋乐王鲋曰：“《小旻》之卒章善矣，吾从之。”《小旻》，《诗·小雅》。其卒章义取非唯暴虎冯河之可畏也，不敬小人亦危殆。王鲋从斯义，故不敢讥议公子围。○鲋音附。旻，亡巾反。冯，皮冰反。<br/><br/>　　[疏]“《小旻》之卒章”。<br/><br/>　　○正义曰：《小旻》，《诗·小雅》。刺幽王也。<br/><br/>　<br/><br/>　　退会，子羽谓子皮曰：“叔孙绞而婉，绞，切也。讥其似君，反谓之美，故曰婉。○绞，古卯反。婉，纡阮反，注同。宋左师简而礼，无所臧否，故曰简。共事大国，故曰礼。○否，悲矣反，旧方九反。乐王鲋字而敬，字，爱也。不犯凶人，所以自爱敬。子与子家持之，子，子皮。子家，蔡公孙归生。持之，言无所取与。○持，如字。本或作“恃”，误。<br/><br/>　　[疏]注“子子”至“取与”。<br/><br/>　　○正义曰：持谓执持之也。子皮直云“二执戈者前矣”，虽意知不可，而辞无讥切。子家云“蒲宫有前，不亦可乎？”意虽并讥蒲宫，言乃谓之为“可”，不如子羽之讥评，不同伯州犁之饰辞，持其两端，无所取与，是持之也。弈棋谓不能相害为持，意亦同於此也。<br/><br/>　<br/><br/>　　皆保世之主也。齐、卫、陈大夫其不免乎？国子代人忧，子招乐忧，齐子虽忧弗害。夫弗及而忧，与可忧而乐，与忧而弗害，皆取忧之道也，忧必及之。《大誓》曰：’民之所欲，天必从之。‘逸《书》。三大夫兆忧，能无至乎？开忧兆也。言以知物，其是之谓矣。”物，类也。察言以知祸福之类。八年，陈招杀大子。国弱、齐恶，当身各无患。○当，丁浪反。<br/><br/>　　季武子伐莒，取郓。兵未加莒而郓服，故书“取”而不言伐。莒人告於会。楚告於晋曰：“寻盟未退，寻弭兵之盟。而鲁伐莒，渎齐盟。渎，慢也。○渎，待木反。请戮其使。”时叔孙豹在会，欲戮之。○使，所吏反，下注“其使”、“出使”，下“召使者”同。乐桓子相赵文子。桓子，乐王鲋。相，佐也。○相，息亮反，注同。欲求货於叔孙而为之请，使请带焉。难指求货，故以带为辞。○而为，于伪反，下注“为诸侯”同。弗与。梁其踁曰：“货以藩身，子何爱焉？”踁，叔孙家臣。○踁，户定反。藩，方元反。叔孙曰：“诸侯之会，社稷也。我以货免，鲁必受师。言不戮其使，必伐其国。<br/><br/>　　[疏]注“言不”至“其国”。<br/><br/>　　○正义曰：《晋语》：“赵文子谓叔孙曰：‘子盍逃之？’对曰：‘豹也受命於君，以从诸侯之盟，为社稷也。若鲁有罪，受盟者逃，鲁必不免，是吾出而绝之也。若为诸侯戮，鲁诛尽矣，必不加，请为戮也。’是言”不戮其使，必伐其国”也。<br/><br/>　<br/><br/>　　是祸之也，何卫之为？人之有墙，以蔽恶也。喻已为国卫，如墙为人蔽。墙之隙坏，谁之咎也？咎在墙。○隙，去逆反。咎，其九反，注同。卫而恶之，吾又甚焉。罪甚墙。虽怨季孙，鲁国何罪？怨季孙之伐莒。叔出季处，有自来矣，吾又谁怨？季孙守国，叔孙出使，所从来久。今遇此戮，无所怨也。<br/><br/>　　[疏]注“季孙”至“怨也”。<br/><br/>　　○正义曰：历检上世以来，季孙出使不少於叔孙，而云叔出季处从来久者，季孙世为上卿，法当上卿守国，次卿出使，以此为从来久耳。必须使上卿者，上卿非不使也。<br/><br/>　<br/><br/>　　然鲋也贿，弗与不已。”召使者，裂裳帛而与之，曰：“带其褊矣。”言带褊尽，故裂裳，示不相逆。○贿，呼罪反。赵孟闻之，曰：“临患不忘国，忠也。谓言鲁国何罪。思难不越官，信也。谓言叔出季处。○难，乃旦反，下同。图国忘死，贞也。谓不以货免。谋主三者，义也。三者，忠、信、贞。有是四者，又可戮乎？”并义而四。乃请诸楚曰：“鲁虽有罪，其执事不辟难，执事，谓叔孙。畏威而敬命矣。谓不敢辟戮。子若免之，以劝左右，可也。若子之群吏，处不辟污，污，劳事。○污音乌，注及下同。<br/><br/>　　[疏]注“污劳事”。正义曰：处国之所辟者，唯有辟劳事耳，故以污为劳事也。言事之劳身，若秽之污物也。<br/><br/>　<br/><br/>　　出不逃难，不苟免。其何患之有？患之所生，污而不治，难而不守，所由来也。能是二者，又何患焉？不靖其能，其谁从之？安靖贤能，则众附从。鲁叔孙豹可谓能矣，请免之，以靖能者，子会而赦有罪，不伐鲁。又赏其贤，赦叔孙。诸侯其谁不欣焉望楚而归之，视远如迩？疆埸之邑，一彼一此，何常之有？言今衰世，疆埸无定主。○疆，居良反，注及下至“莒之疆事”同。埸音亦，注同。王伯之令也，言三王五伯有令德时。<br/><br/>　　[疏]注“言三”至“德时”。<br/><br/>　　○正义曰：以传言“王伯”，故言三王。下云“虞有三苗”，则帝时亦有，非独三王也。但王亦帝也，故传通言其王耳。<br/><br/>　<br/><br/>　　引其封疆，引，正也。正封界。而树之官。树，立也。立官以守国。举之表旗，旌旗以表贵贱。○旗音其。<br/><br/>　　[疏]“举之表旗”。<br/><br/>　　○正义曰：举，立也。为立表贵贱之旌旗也，故杜云“旌旗以表贵贱”。<br/><br/>　<br/><br/>　　而著之制令。为诸侯作制度法令，使不得相侵犯。过则有刑，犹不可壹。於是乎虞有三苗，三苗，饕餮，放三危者，饕，吐刀反。餮，吐结反。夏有观、扈，观国，今顿丘卫县。扈在始平鄠县。《书·序》曰：“启与有扈战于甘之野。”○夏，户雅反。观音馆，旧音官。扈音户。鄠音于。商有姺、邳，二国，商诸侯。邳，今下邳县。○姺，西典反，又西礼反。邳，皮悲反。周有徐、奄。二国皆嬴姓。《书·序》曰：“成王伐淮夷，遂践奄。”徐即淮夷。○嬴音盈。自无令王，诸侯逐进，逐，犹竞也。狎主齐盟，其又可壹乎？彊弱无常，故更主盟。○狎，户甲反。更音更。恤大舍小，足以为盟主，大谓篡弑灭亡之祸。又焉用之？焉用治小事。○焉，於虔反，注同。封疆之削，何国蔑有？主齐盟者，谁能辩焉。辩，治也。<br/><br/>　　[疏]注“二国”至“淮夷”。<br/><br/>　　○正义曰：“二国皆嬴姓”，《世本》文也。《书·序》曰：“成王伐淮夷，遂践奄。”淮夷与奄，同时伐之，此徐、奄连文，故以为徐即淮夷，贾逵亦然，是相传说也。服虔云：“一曰鲁公所伐徐戎也。”案：《费誓》云：“淮夷、徐戎并兴。”孔安国云：“淮浦之夷，徐州之戎，并起为寇。”则徐亦非国名。此徐是国名，当谓淮浦之夷，其国名徐。《书·序》举其大号，此传言其国名也。僖公时，楚人伐徐。杜云“下邳僮县东南有大徐城”。彼近淮旁，成王时徐盖亦在彼地也。此传所云四代有罪之国，其三苗与有扈、徐、奄，《尚书》略有其事。其观与姺、邳，则史传无文。传言“王伯之令”，犹尚有此辈，则此辈皆是王道盛明时诸侯也。○“封疆”至“辩焉”。<br/><br/>　　○正义曰：言封疆之相侵削，何国无有。此乃常事，主领齐盟者，谁能一一治之。<br/><br/>　<br/><br/>　　吴濮有衅，楚之执事，岂其顾盟？吴在东，濮在南。今建宁郡南有濮夷。衅，过也。○濮音卜。衅，许靳反。莒之疆事，楚勿与知，诸侯无烦，不亦可乎？莒、鲁争郓，为日久矣。苟无大害於其社稷，可无亢也。亢，御。○与音预。亢，苦浪反，徐又音刚。御鱼吕反。去烦宥善，莫不竞劝。子其图之！固请诸楚，楚人许之，乃免叔孙。令尹享赵孟，赋《大明》之首章，《大明》，《诗·大雅》。首章言文王明明照於下，故能赫赫盛於上。令尹意在首章，故特称首章以自光大。○去，起吕反。宥音又。<br/><br/>　　[疏]“去烦”至“竞劝”。<br/><br/>　　○正义曰：不往讨鲁，诸侯无烦，是去烦也。叔孙贤人，今若赦之，是宥善也。德义如是，馀人莫不竞力劝慕为善矣。<br/><br/>　<br/><br/>　　赵孟赋《小宛》之二章。《小宛》，《诗·小雅》。二章取其“各敬尔仪，天命不又”。言天命一去，不可复还，以戒令尹。○宛，红阮反。复，扶又反。<br/><br/>　　[疏]注“小宛”至“复还”。<br/><br/>　　○正义曰：《诗序》云：“大夫刺幽王也。”其二章云：“人之齐圣，饮酒温克。彼昏不知，壹醉日富。各敬尔仪，天命不又。”注：“又，复也。”今女君臣，各敬慎威仪，天命一去，不复来也。<br/><br/>　<br/><br/>　　事毕，赵孟谓叔向曰：“令尹自以为王矣，何如？”问将能成否。对曰：“王弱，令尹彊，其可哉！言可成。虽可，不终。”赵孟曰：“何故？”对曰：“彊以克弱而安之，彊不义也。安於胜君，是彊而不义。不义而彊，其毙必速。《诗》曰：‘赫赫宗周，褒姒灭之。’彊不义也。《诗·小雅》。褒姒，周幽王后。幽王惑焉，而行不义，遂至灭亡。言虽赫赫盛彊，不义足以灭之。○姒音似。灭，如字；《诗》作“”，音呼悦反。令尹为王，必求诸侯。晋少懦矣，懦，弱也。○懦，乃乱反。诸侯将往。若获诸侯，其虐滋甚，滋，益也。民弗堪也，将何以终？夫以彊取，取不以道。不义而克，必以为道。以不义为道。道以淫虐，弗可久已矣！”为十三年楚弑灵王传。<br/><br/>　　[疏]“道以”至“已矣”。<br/><br/>　　○正义曰：以不义谓之为道，而淫虐为之，民所不堪，不可久矣。<br/><br/>　<br/><br/>　　夏，四月，赵孟、叔孙豹、曹大夫入于郑，会罢过郑。○过，古禾反。郑伯兼享之。子皮戒赵孟，戒享期。礼终，赵孟赋《瓠叶》。受所戒，礼毕而赋《诗》。《瓠叶》，《诗·小雅》，义取古人不以微薄废礼，虽瓠叶兔首，犹与宾客享之。○瓠，户故反。客享之，许丈反，又普庚反。子皮遂戒穆叔，且告之。告以赵孟赋《瓠叶》。穆叔曰：“赵孟欲一献，《瓠叶》诗义取薄物而以献酬，知其一献。子其从之！”子皮曰：“敢乎？”言不敢。穆叔曰：“夫人之所欲也，又何不敢？”夫人，赵孟。○夫音扶，注同。及享，具五献之笾豆於幕下。朝聘之制，大国之卿五献。○幕，武博反。<br/><br/>　　[疏]注“朝聘”至“五献”。<br/><br/>　　○正义曰：《周礼·大行人》称“上公饔饩九牢，飨礼九献；侯伯七献；子男五献”，皆献数同饔饩之数也。案：《聘礼》“卿聘，饔饩五牢”，故卿皆五献。至春秋之时，大国之卿，乃得从卿礼。若欠国之卿，依大国大夫之制，唯三献耳。故杜此注云“大国之卿五献”。又昭六年传注云“大夫三献”，是也。<br/><br/>　<br/><br/>　　赵孟辞，赵孟自以今非聘郑，故辞五献。私於子产，私语。曰：“武请於冢宰矣。”冢宰，子皮。请，谓赋《瓠叶》。乃用一献。赵孟为客，礼终乃宴。卿会公侯，享宴皆折俎，不体荐。○折，之设反。<br/><br/>　　[疏]注“卿会”至“体荐”。<br/><br/>　　○正义曰：传言“礼终乃宴”，谓之享礼既终，即因而为宴，不待异日也。杜解享宴礼异，所以得相因者，以其殽俎同故也。宣十六年传云：“王享有体荐，宴有折俎。公当享，卿当宴，王室之礼也。”彼传之意，言享公当依享法，有体荐也。享卿当如宴法，有折俎也。彼王自言之，故云“王室礼”耳。其实诸侯之待公卿，礼亦当然。以卿会公侯，享宴皆折俎，不体荐，享宴俎同，故得因行礼也。<br/><br/>　<br/><br/>　　穆叔赋《鹊巢》。《鹊巢》，《诗·召南》。言鹊有巢而鸠居之，喻晋君有国，赵孟治之。赵孟曰：“武不堪也。”又赋《采蘩》，亦《诗·召南》。义取蘩菜薄物，可以荐公侯，享其信，不求其厚。○蘩音烦。曰：“小国为蘩，大国省穑而用之，其何实非命？”穆叔言小国微薄犹蘩菜，大国能省爱用之而不弃，则何敢不从命？穑，爱也。○省，所景反，徐所幸反，注同。子皮赋《野有死麕》之卒章。《野有死麕》，《诗·召南》。卒章曰：“舒而脱脱兮，无感我帨兮，无使尨也吠。”脱脱，安徐。帨，佩巾。义取君子徐以礼来，无使我失节而使狗惊吠。喻赵孟以义抚诸侯，无以非礼相加陵。○麕，亦作“{鹿石}”，九伦反。脱脱，吐外反。帨，始锐反。厖，武江反。吠，扶废反。赵孟赋《常棣》，《常棣》，《诗·小雅》。取其“凡今之人，莫如兄弟”。言欲亲兄弟之国。○常棣，直计反。且曰：“吾兄弟比以安，尨也可使无吠。”受子皮之诗。○比，毗志反，下注“德比”同。穆叔、子皮及曹大夫兴拜，三大夫，皆兄弟国。兴，起也。举兕爵曰：“小国赖子，知免於戾矣。”兕爵，所以罚不敬。言小国蒙赵孟德比以安，自知免此罚戮。○兕，徐履反。戾，力计反，注同。饮酒乐。赵孟出，曰：“吾不复此矣。”不复见此乐。○乐音洛，注同。复，扶又反。注及下“不复年”并注同。天王使刘定公劳赵孟於颍，馆於雒汭。王，周景王。定公，刘夏颍水出阳成县。雒汭在河南巩县南。水曲流为汭。○劳，力报反，下“以劳之”同。颖，营井反。汭，如锐反。夏，户雅反。刘子曰：“美哉禹功，见河、雒而思禹功。明德远矣！微禹，吾其鱼乎！吾与子弁冕端委，以治民临诸侯，禹之力也。弁冕，冠也。端委，礼衣。言今得共服冠冕有国家者，皆由禹之力。○“弁冕端委”，本亦作“弁端委”。<br/><br/>　　[疏]注“弁冕”至“之力”。<br/><br/>　　○正义曰：冠者，首服之总名。弁冕，冠中之小别。弁冕是首服，端委是身服。言弁冕端委，总举冠衣而言，非谓定公、赵孟身所自衣也。哀七年传云：“大伯端委以治。”《周礼》：“仲雍嗣之，断发文身。”以文身从彼之俗，知端委是依礼之衣。杜直言“端委，礼衣”，不知是何衣也。名曰“端委”，又无所说。《周礼·司服》於士服之下云：“其齐服有玄端、素端。”郑玄云：“谓之端者，取其正也。谓士之衣袂，皆二尺二寸而属幅，是广袤等也。其袪尺二寸。大夫以上侈之。侈之者，盖半而益一焉。半而益一，则其袂三尺三寸，袪尺八寸。”如郑此言，唯士服当端制，大夫以上不复端也。服虔云：“礼衣端正无杀，故曰端。文德之衣尚褒长，故曰委。”案：《论语·乡党》：“非帷裳，必杀之。”郑康成云：“帷裳，谓朝祭之服。其制正幅如帷。非帷裳者，谓深衣削其幅，缝齐倍要。《礼记》深衣制，短不见肤，长不被土。”然则朝祭之服当曳地，服言是也。<br/><br/>　<br/><br/>　　子盍亦远绩禹功，而大庇民乎？”劝赵孟使纂禹功。○子盍，户腊反，何不也。亦远绩禹功，本或作“亦远绩功”。庇，必利反，又音秘。<br/><br/>　　[疏]“远绩禹功”。<br/><br/>　　○正义曰：绩，亦功也，重其言耳。“远绩禹功”者，劝之为大功，使远及后世，若大禹也。谓劝武何不远慕大禹之绩，而立大功以庇民也。<br/><br/>　<br/><br/>　　对曰：“老夫罪戾是惧，焉能恤远？吾侪偷食，朝不谋夕，何其长也。”言欲苟免目前，不能念长久。○焉，於虔反，下“焉用”、“焉能”同。侪、仕皆反。朝如字，下同。<br/><br/>　　[疏]“吾侪偷食”。<br/><br/>　　○正义曰：侪，等也。言吾等於彼卑贱苟且饮食之人也。<br/><br/>　<br/><br/>　　刘子归以语王曰：“谚所谓老将知而耄及之者，八十曰耄。耄，乱也。○语，鱼据反。知音智。耄，莫报反。其赵孟之谓乎！为晋正卿，以主诸侯，而侪於隶人；朝不谋夕，言其自比於贱人，而无恤民之心。<br/><br/>　　[疏]注“言其”至“之心”。<br/><br/>　　○正义曰：赵孟目言吾侪偷食，是自比於隶役贱人也。在上位者，当忧劳百姓；卑贱之人，劳身而已。自比贱人，是无忧民之心也。<br/><br/>　<br/><br/>　　弃神人矣。民为神主，不恤民，故神人皆去。神怒民叛，何以能久？赵孟不复年矣。言将死，不复见明年。神怒，不歆其祀；民叛，不即其事。祀事不从，又何以年？”为此冬赵孟卒起本。<br/><br/>　　叔孙归，虢会归。曾夭御季孙以劳之。旦及日中，不出。恨季孙伐莒，使已几被戮。曾夭谓曾阜，曾阜，叔孙家臣。曰：“旦及日中，吾知罪矣。鲁以相忍为国也，忍其外，不忍其内，焉用之？”欲受楚戮，是忍其外。日中不出，是不忍其内。阜曰：“数月於外，言叔孙劳役在外数月。○数，所主反，注同。一旦於是，庸何伤？贾而欲赢，而恶嚣乎？”言譬如商贾求赢利者，不得恶諠嚣之声。○贾音古，注同。赢音盈，注同。恶，乌路反，注及下同。嚣，许骄反，徐五高反，注同。諠或作“讙”，呼端反。<br/><br/>　　[疏]注“言譬”至“之声”。<br/><br/>　　○正义曰：言已伐莒求利，而不得恶日中不出，譬如商贾求利，不得恶諠嚣之声，以商贾在巿，巿人多諠嚣之声。<br/><br/>　<br/><br/>　　阜谓叔孙曰：“可以出矣！”叔孙指楹曰：“虽恶是，其可去乎？”乃出见之。楹，柱也。以谕鲁有季孙，犹屋有柱。○楹音盈。去，起吕反。<br/><br/>　　郑徐吾犯之妹美，犯，郑大夫。公孙楚聘之矣，楚，子南。穆公孙。公孙黑又使强委禽焉。禽，雁也。纳采用雁。○强，其丈反。犯惧，告子产。子产曰：“是国无政，非子之患也。唯所欲与。”犯请于二子，请使女择焉。皆许之。子晳盛饰入，布币而出。布陈贽币。子晳，公孙黑。○贽音至。子南戎服入，左右射，超乘而出。女自房观之，曰：“子晳信美矣，抑子南，夫也。言丈夫。○乘，绳证反。夫夫妇妇，所谓顺也。”適子南氏。子晳怒，既而櫜甲以见子南，欲杀之而取其妻。子南知之，执戈逐之，及冲，击之以戈。冲，交道。○櫜，古刀反，本或作“衷”，丁隆反。冲，尺容反。<br/><br/>　　[疏]“夫夫”至“顺也”。正义曰：夫如夫道，当刚强也。妇如妇节，当柔弱也。如是，所谓顺也。曹大家《女诫》曰：“生男如狼，犹恐其虺。生女如鼠，犹惧其武。”是男欲刚而女欲柔也。<br/><br/>　<br/><br/>　　子晳伤而归，告大夫曰：“我好见之，不知其有异志也，故伤。”大夫皆谋之。子产曰：“直钧，幼贱有罪，罪在楚也。”先聘，子南直也。子南用戈，子产直也。子产力未能讨，故钧其事，归罪於楚。○好，如字，一音呼报反。直钧，音均，绝句。乃执子南而数之，曰：“国之大节有五，女皆奸之。奸，犯也。○女音汝，下皆同。奸音干。畏君之威，听其政，尊其贵，事其长，养其亲，五者所以为国也。今君在国，女用兵焉，不畏威也。奸国之纪，不听政也。奸国之纪，谓伤人。○长，丁丈反，下同。养，如字，下同。子晳上大夫，女嬖大夫，而弗下之，不尊贵也。幼而不忌，不事长也。忌，畏也。○嬖，必计反。下，户嫁反。兵其从兄，不养亲也。君曰：‘余不女忍杀，宥女以远。’勉，速行乎，无重而罪！”五月，庚辰，郑放游楚於吴。将行子南，子产咨於大叔。大叔，游楚之兄子。○从兄，如字，又才用反。重，直用反，又直勇反。大叔曰：“吉不能亢身，焉能亢宗？亢，蔽也。○亢，苦浪反。彼国政也，非私难也。子图郑国，利则行之，又何疑焉？周公杀管叔而蔡蔡叔，蔡，放也。○难，乃旦反。“而蔡蔡叔”，上蔡字音素葛反，《说文》作“{杀米}”，音同。字从杀下米，云：“〈米悉〉{杀米}，散之也。”会杜义。下蔡叔如字。<br/><br/>　　[疏]“杀管叔”至“蔡叔”。<br/><br/>　　○正义曰：《说文》云：“{杀米}，散之也。从米，杀声。”然则{杀米}字，杀下米也。{杀米}为放散之义，故训为放也。隶书改作，巳失本体。{杀米}字不复可识，写者全类蔡字，至有重为一蔡字，重点以读之者，《尚书·蔡仲之命》云：“周公乃致辟管叔于商，囚蔡叔于郭邻，以车七乘。”孔安国云：“囚谓制其出入。郭邻，中国之外地名。”是放蔡叔之事也。孔唯言中国之外地，不知在何方也。<br/><br/>　<br/><br/>　　夫岂不爱？王室故也。吉若获戾，子将行之，何有於诸游？”为二年郑杀公孙黑传。○夫音扶。<br/><br/>　　[疏]“夫岂”至“故也”。<br/><br/>　　○正义曰：夫，谓周公也。夫此周公，岂不爱管、蔡乎？所以{杀米}放之，为王室故也。<br/><br/>　<br/><br/>　　秦后子有宠於桓，如二君於景。后子，秦桓公子，景公母弟针也。其权宠如两君。其母曰：“弗去，惧选。”选，数也。恐景公数其罪而加戮。○选，息转反，徐素短反，注及下同。数，所主反，注及下文“数世”同。癸卯，针適晋，其车千乘。书曰“秦伯之弟针出奔晋”，罪秦伯也。罪失教。○乘，绳证反，下及注同。<br/><br/>　　[疏]“癸卯”至“伯也”。<br/><br/>　　○正义曰：《释例》曰：“秦伯有千乘之国，不能容其母弟。传曰‘罪秦伯’，则针罪轻也。”言其对兄为轻耳，非无罪也。《公羊》以为仕诸晋，谓之奔者，讥秦伯有千乘之国，不能容其母弟，故谓之出奔也。刘炫云：奔者，迫窘而去，逃死四邻，不以礼出也。今针適晋，乃与母计议，缓步而出，实非奔也。仲尼既书为“奔”，传释云“罪秦伯”，秦伯不豫教诫其弟，不能早为之所致，奢富过度，惧而去国，罪其失兄之教。针不自知度，亦是其罪。归罪秦伯，言兄罪耳，例曰以下同也。<br/><br/>　<br/><br/>　　后子享晋侯，为晋侯设享礼。○为，于伪反。造舟于河，造舟为梁，通秦、晋之道。○造，七报反，注同。李巡注《尔雅》云：“比其船而度也。”郭云：“并舟为桥。”<br/><br/>　　[疏]“造舟于河”。<br/><br/>　　○正义曰：《诗》云“造舟为梁”，是比舟以为桥也。《释文》云：“天子造舟。”李巡曰：“比其舟而渡曰造。”孙炎曰：“造舟为梁。”郭璞曰：“比船为桥。”皆不解“造”义。盖造为至义，言船相至而并比也。<br/><br/>　<br/><br/>　　十里舍车，一舍八乘，为八反之备。<br/><br/>　　[疏]注“一舍”至“之备”。<br/><br/>　　○正义曰：直言“十里舍车”，不知每舍几车。以下言“八反”，知一舍八乘，为八反之具也。<br/><br/>　<br/><br/>　　自雍及绛。雍绛相去千里，用车八百乘。○雍，於用反。归取酬币，备九献之义，始礼自赍其一，故续送其八酬酒币。○赍，子分反，本又作“赍”。<br/><br/>　　[疏]注“备九”至“酒币”。<br/><br/>　　○正义曰：僖二十二年郑享楚子为九献，知此备九献之仪也。每一献酒，必有币车以随之。后子从始自赍其一，以为初献，故续送其八也。饮酒之礼，主人初献於宾，宾酢主人，主人受宾之酢礼，饮讫又饮，乃酌以酬宾，如是乃成为一献。於酬之时，始有币以劝饮，故以为酬酒币也。<br/><br/>　<br/><br/>　　终事八反。每十里以八乘车，各以次载币相授而还，不径至，故言“八反”。千里用车八百乘，其二百乘以自随，故言“千乘”。传言秦针之出，极奢富以成礼，欲尽敬於所赴。○还音环。径，古定反。<br/><br/>　　[疏]注“每十”至“所赴”。<br/><br/>　　○正义曰：服虔以为每於十里置币车一乘，千里百乘，以次相授。车率皆日行一百六十里，谓从绛向雍，去而复还，一享之间，八度至也。然则千里之路，往还八反，车率日行一百六十里，计则一万六千里，虽追风逐日之足，犹将不逮於此。后子之马，一何驶乎？纵令如此，才可以章马疾，未足以明车多。司马侯何以怪其车多而发问也？杜以反者为车反复其故处耳。每於十里置车八乘，后子初发，币则续行，自赍其一，以为初献。馀则以次续至，至则车反。此至享终，八车皆反。以此谓之八反，非言反至雍也。此币发雍，计已多日，故设享之初，此八车之币，去绛不过一二十里耳。使之相续而来，每献皆到，以示己之豪富，故令渐送之也。如杜此言，则后子预前约束，使币早发而来，非临享始取。而云“归取酬币”者，后子必適晋多日，然后设享，非初至即享君也。为享之具，酒食之属，皆在绛备之，其币亦应於绛备之，乃遣还取秦国之币，故言“归取”，不言设享之日始归取也。上云“其车千乘”，下司马侯问其车多，则是见车多而发问也。故杜辨其事之所在，千里用车八百乘，其二百乘以自随，故言千乘也。传说此车多之事者，言秦针之出，极奢富以成礼，尽敬於所赴之国，故为此以示豪也。<br/><br/>　<br/><br/>　　司马侯问焉，曰：“子之车，尽於此而已乎？”对曰：“此之谓多矣！若能少此，吾何以得见？”言已坐车多，故出奔。○见，贤遍反。坐，才卧反。女叔齐以告公，叔齐，司马侯。○女音汝。且曰：“秦公子必归。臣闻君子能知其过，必有令图。令图，天所赞也。”后子见赵孟。赵孟曰：“吾子其曷归？”问何时当归。对曰：“针惧选於寡君，是以在此，将待嗣君。”赵孟曰：“秦君何如？”对曰：“无道。”赵孟曰：“亡乎？”对曰：“何为？一世无道，国未艾也。艾，绝也。○艾，鱼废反，注同。国於天地，有与立焉。言欲辅助之者多。不数世淫，弗能毙也。”赵孟曰：“天乎？”对曰：“有焉。”赵孟曰：“其几何？”对曰：“针闻之，国无道而年穀和熟，天赞之也，赞，佐助也。○几，居岂反，下同。鲜不五稔。”鲜，少也。少尚当历五年，多则不啻。○稔，而甚反。啻，始豉反。<br/><br/>　　[疏]“国无”至“五稔”。<br/><br/>　　○正义曰：国无道而岁又饥，则君或早夭。年穀和熟则天佐助之，故少犹五年，多或不啻也。期之五年者，后子之意耳。襄二十七年传云：“所谓不及五稔”，盖古有此言也。<br/><br/>　<br/><br/>　　赵孟视荫曰：“朝夕不相及，谁能待五？”荫，日景也。赵孟意衰，以日景自喻，故言朝夕不相及，谁能待五。○荫，於金反，本亦作“阴”。朝夕，如字。景，如字，又於领反。<br/><br/>　　[疏]“赵孟”至“待五”。<br/><br/>　　○正义曰：赵孟自比於日景。此景朝夕尚移，不能相及，人命流去，与此相似，既无常定，谁能待五。<br/><br/>　<br/><br/>　　后子出而告人曰：“赵孟将死矣。主民，玩岁而愒日，玩、愒皆贪也。○玩，五唤反。《说文》云：“习厌也。”字又作“忨”。愒，苦盖反。其与几何？”言不能久。○与，如字，又音预。<br/><br/>　　郑为游楚乱故，游楚，子南。○为，于伪反。六月，丁巳，郑伯及其大夫盟于公孙段氏。罕虎、公孙侨、公孙段、印段、游吉、驷带私盟于闺门之外，实薰隧。闺门，郑城门。薰隧，门外道名。实之者，为明年子产数子晳罪称“薰隧盟”起本。○闺音圭。薰，许云反。隧音遂。数，色主反，又色具反。公孙黑强与於盟，使大史书其名，且曰“七子”。自欲同於六卿，故曰“七子”。○强，其丈反。与音预。子产弗讨。子晳强，讨之恐乱国。<br/><br/>　　晋中行穆子败无终及群狄于大原，即大卤也。无终，山戎。○大原，音泰。<br/><br/>　　[疏]“晋中”至“大原”。正义曰：《释例·土地名》以北戎、山戎、无终三名为一。北平有无终县，大原即大原郡晋阳县是也。计无终在大原东北二千许里，远就大原来与晋战，不知其何故也。盖与诸戎近晋者，相率而共来也。襄四年，无终子遣使如晋，请和诸戎，则无终是其大者，故显言其国名也。<br/><br/>　<br/><br/>　　崇卒也。崇，聚也。○卒，子忽反，下及注皆同。将战，魏舒曰：“彼徒我车，所遇又阨，地险不便车。○阨，委又作“隘”，於懈反。便，婢面反。以什共车，必克。更增十人，以当一车之用。○什音十。共音恭。<br/><br/>　　[疏]“以什共车必克”。<br/><br/>　　○正义曰：《周礼》“十人为什”，以一什之人，共一车之地，故必克也。<br/><br/>　<br/><br/>　　困诸阨，又克。车每困於阨道，今去车，故为必克。○去，起吕反，下皆同。请皆卒，去车为步卒。自我始。”乃毁车以为行，魏舒先自毁其属车为步陈。○行，户郎反。陈，直觐反，下文“五陈”、“未陈”同。五乘为三伍。乘车者，车三人，五乘十五人。今改去车，更以五人为伍，分为三伍。○五乘，绳证反，注“五乘”同。荀吴之嬖人不肯即卒，斩以徇。魏舒辄斩之，荀吴不恨，所以能立功。○徇，辞俊反。为五陈以相离，两於前，伍於后，专为右角，参为左角，偏为前拒，皆临时处置之名。○拒，九甫反。<br/><br/>　　[疏]“为五”至“前拒”。<br/><br/>　　○正义曰：五陈者，即两、伍、专、参、偏是也。相离者，布置使相远也。服虔引《司马法》云：“五十乘为两，百二十乘为伍，八十一乘为专，二十九乘为参，二十五乘为偏。”彼皆准车数多少以为别名。此传去车用卒，而有此名，则此名不以车数为别也。杜云“皆临时处置之名”，其意不同服说，则名与人数不可得知也。《周礼》则“五人为伍，二十五人为两”，无专、参、偏之名也。<br/><br/>　<br/><br/>　　以诱之。翟人笑之。笑其失常。未陈而薄之，大败之。传言荀吴能用善谋。<br/><br/>　　莒展舆立，而夺群公子秩。公子召去疾于齐。秋，齐公子鉏纳去疾，齐虽纳去疾，莒人先召之，故从国逆例书“入”。去疾奔齐，在襄三十一年。展舆奔吴。吴外孙。叔弓帅师疆郓田，因莒乱也。此春取郓，今正其疆界。○疆，居良反，注同。於是莒务娄、瞀胡及公子灭明以大厖与常仪靡奔齐。三子，展舆党。大厖、常仪靡，莒二邑。○务娄，并如字；务，又音谋，一音无。瞀，徐音茂，又音谋。厖，武江反。君子曰：“莒展之不立，弃人也夫！夺群公子秩，是弃人。○夫音扶。人可弃乎？《诗》曰：‘无竞维人。’善矣。”《诗·周颂》。言惟得人，则国家彊。<br/><br/>　　[疏]“诗曰”至“善矣”。<br/><br/>　　○正义曰：《周颂·烈文》之篇也。彼注云：竞，彊也。无疆乎维得贤人也，得贤人则国家彊矣，故天下诸侯顺其所为也。<br/><br/>　<br/><br/>　　晋侯有疾。郑伯使公孙侨如晋聘，且问疾。叔向问焉，曰：“寡君之疾病，卜人曰‘实沈、台骀为崇’，史莫之知，敢问此何神也？”子产曰：“昔高辛氏有二子，伯曰阏伯，季曰实沈，高辛，帝喾。○骀，他才反。崇，息遂反。阏，菸葛反。喾，苦毒反。居于旷林，不相能也。旷林，地阙。○能，如字，又奴代反。日寻干戈，以相征讨。寻，用也。后帝不臧，后帝，尧也。臧，善也。<br/><br/>　　[疏]注“后帝”至“尧也”。正义曰：襄九年传称阏伯为陶唐氏之火正，知后帝是尧也。<br/><br/>　<br/><br/>　　迁阏伯于商丘，主辰。商丘，宋地。主祀辰星，辰，大火也。商人是因，故辰为商星。商人，汤先相土封商丘，因阏伯故国，祀辰星。○相，息亮反。<br/><br/>　　[疏]注“商人”至“辰星”。<br/><br/>　　○正义曰：《殷本纪》称相士，契孙，是汤之先也。襄九年传云：“阏伯居商丘，祀大火。相土因之，故商主大火。”辰即大火星也，故商大祀辰星。商，谓宋也。宋，商后，故称商人也。<br/><br/>　<br/><br/>　　迁实沈于大夏，主参。大夏，今晋阳县。○夏，户雅反，注及下同。参，所林反，注及下同。唐人是因，以服事夏、商。唐人，若刘累之等。累迁鲁县，此在大夏。<br/><br/>　　[疏]注“唐人”至“大夏”。<br/><br/>　　○正义曰：谓之“唐人”，当是陶唐之后。二十九年传云：“陶唐氏既衰，其后有刘累。”知此“唐人”，是彼“刘累”之等类也。言等类者，谓刘累后世子孙。累虽迁鲁县，子孙仍在大夏，故历夏及商也。刘炫云：“彼称累事孔甲，下云‘迁于鲁县’，此云‘唐人是因’，以服事夏、商，则此居於大夏子孙，终商不灭，非累子孙，是其同族等类耳。”服虔以唐人即是刘累，故杜显而异之，云“累迁鲁县，此在大夏”。<br/><br/>　<br/><br/>　　其季世曰唐叔虞。唐人之季世，其君曰叔虞。<br/><br/>　　[疏]注“唐人”至“叔虞”。正义曰：服虔以为唐叔虞即下句邑姜所生者也。杜以传说唐人，即云“季世”，明季世是唐人之末世，叔虞即唐人之末君矣。邑姜之子叔虞，乃是晋之始祖，岂得以后世始封之君，谓之前代之末世也？故云“唐人之季世，其君曰叔虞”。帝命邑姜之子曰虞者，将以唐国与之，取唐君之名以为名耳。<br/><br/>　<br/><br/>　　当武王邑姜，方震大叔，邑姜，武王后，齐大公之女。怀胎为震。大叔，成王之弟叔虞。○震，本又作“娠”，之慎反，又音申，怀妊也。大音泰，注及下同。胎，他来反。<br/><br/>　　[疏]注“邑姜”至“叔虞”。<br/><br/>　　○正义曰：传言“武王邑姜”，系之武王，知是武王后也。十二年传称“吕级王舅”，级是齐大公之子丁公也。级为王舅，知邑姜是大公之女也。《说文》云：“娠，女妊身动也。从女，辰声。”是怀胎为震。震取动义。字书以是女事，故今字从女耳。“叔虞，成王母弟”，《晋世家》文也。<br/><br/>　<br/><br/>　　梦帝谓已：‘余命而子曰虞，帝，天。取唐君之名。将与之唐，属诸参，而蕃育其子孙。’及生，有文在其手曰‘虞’，遂以命之。及成王灭唐而封大叔焉，故参为晋星。叔虞封唐，是为晋侯。○属，之玉反。蕃音烦。“叔虞封唐，是为晋侯”。案：《史记》叔虞封唐侯，叔虞之子燮父改为晋侯。<br/><br/>　　[疏]“梦帝”至“曰虞”。<br/><br/>　　○正义曰：《晋世家》云：“初，武王之与叔虞母会，时梦天谓武王曰：‘余命女生子名虞。’谓此梦为武王之梦也。若是武王之梦，此传直云“武王方生大叔”，其文足矣，何以须言“邑姜方震”也？邑姜方震而梦，明是邑姜梦矣，安得以为武王梦也？薄姬之梦龙据其身，燕姞之梦兰为己子，彼皆梦发於母，此何以梦发於父？是马迁之妄言耳。服解此云：“已，武王也。”是习非而逐迷者也。<br/><br/>　　○注“叔虞”至“晋侯”。<br/><br/>　　○正义曰：《晋世家》云“唐叔子燮，是为晋侯”，杜《谱》亦云“燮父改为晋侯”，则叔虞之身，不称晋也。叔虞为晋之祖，故言为晋侯也。<br/><br/>　<br/><br/>　　由是观之，则实沈，参神也。昔金天氏有裔子曰昧，为玄冥师，生允格、台骀。金天氏，帝少皞。裔，远也。玄冥，水官。昧为水官之长。○裔，以制反。昧音妹。“为玄冥师”，师，长也，为官之长。皞，户老反。长，丁丈反。<br/><br/>　　[疏]注“金天”至“之长”。<br/><br/>　　○正义曰：“金天氏，帝少皞”，《帝系》、《世本》文也。金天代号，少皞身号。《月令》於冬云“其神玄冥”，是玄冥为水官也。昧为玄冥师，师训长也，故云“昧为水官之长”。二十九年传云：“少皞氏有四叔，脩及熙为玄冥。”昧为金天裔子，当是脩、熙之后。《释例》曰：“脩及熙，皆为玄冥。”未知昧为谁之子，或是其子孙也。<br/><br/>　<br/><br/>　　台骀能业其官，纂昧之业。○纂，子管反。宣汾、洮，宣犹通也。汾、洮，二水名。<br/><br/>　　[疏]“宣汾洮”。<br/><br/>　　○正义曰：《释例》曰：“汾水出大原故汾阳县，至河东汾阴县入河。”其洮水阙，不知所在，当亦是晋地之水，后世竭涸，无其处耳。<br/><br/>　<br/><br/>　　障大泽，陂障之。以处大原。大原，晋阳也，台骀之所居。帝用嘉之，封诸汾川。帝，颛顼。<br/><br/>　　[疏]注“帝颛顼”。<br/><br/>　　○正义曰：颛顼为帝，承金天之后。台骀是金天裔孙，为臣，宜当颛顼，故以“帝用嘉之”为颛顼嘉耳。昧於金天已云裔子，台骀又是昧之所生，则去少皞远矣。而《帝系》、《世本》皆云少皞是黄帝之子，颛顼是黄帝之孙。臣世多而帝世少，史籍散亡，无可捡勘，此事未必然也。《释例》云：“案：鲧则舜之五世从祖父也，而及舜共为尧臣。尧则舜之三从高祖而妻其女。此《史记》之可疑者也。”是皆疑不能决，因旧说耳。<br/><br/>　<br/><br/>　　沈、姒、蓐、黄，实守其祀。四国，台骀之后。今晋主汾而灭之矣。灭四国。由是观之，则台骀，汾神也。抑此二者，不及君身。山川之神，则水旱疠疫之灾，於是乎禜之。有水旱之灾，则禜祭山川之神若台骀者。《周礼》“四曰禜”祭。为营欑，用币，以祈福祥。○疠音例。疫音役。禜音咏，徐又音营。日月星辰之神，则雪霜风雨之不时，於是乎禜之。星辰之神，若实沈者。<br/><br/>　　[疏]“山川”至“禜之”。<br/><br/>　　○正义曰：水旱疠疫，在地之灾。山川带地，故祭山川之神也。雪霜风雨，天气所降。日月丽天，故祭日月星辰之神也。此因其所在分系之耳。其实水旱疠疫，亦是天气所致；雪霜风雨，亦是在地之灾耳。雨之不时而致水旱，水旱与雨不甚为异，而分言之者，据其雨不下而霖不止，是雨不时也；据其苗稼生死，则为水与旱也。禜是祈祷之小祭耳。若大旱而雩，则遍祭天地百神，不复别其日月与山川者也。<br/><br/>　　○注“有水”至“福祥”。<br/><br/>　　○正义曰：水旱疠疫俱祭山川，杜略疠疫而不言之耳。杜言“山川之神若台骀者”，下云“星辰之神若实沈者”，言此禜祭，祭其先世主山川、主星辰者之神耳，非独祭此山川星辰之神也。计日月无其主之者，以与星辰俱是天神，连言之耳。《周礼·大祝》：“掌六祈以同鬼示，一曰类，二曰造，三曰桧，四曰禜，五曰攻，六曰说。“郑众云：“禜，日月星辰山川之祭也。”郑玄云：“禜，告之以时有灾变也。禜如日食，以朱丝禜社也。”玄之此言，取《公羊》为说。庄二十五年《公羊传》曰：“日食，以朱丝禜社，或曰胁之，或曰为闇。恐人犯之，故营之。”然社有形质，故可朱丝营绕。日月山川，非可营之物，不得以此解禜也。贾逵以为，“营欑用币”，杜依用之。日月山川之神，其祭非有常处，故临时营其地，立攒表，用币告之以祈福祥也。欑，聚也，聚草木为祭处耳。疠疫，谓害气流行，岁多疾病。然则君身有病，亦是疠气。而云“不及君身”者，陈思王以为疠疫之气，止害贫贱，其富贵之人，摄生厚者，疠气所不及。其事或当然也。且子产知晋君之病不在於此，故言“二者不及君身”。以病非疠疫，故不须祭台骀等也。<br/><br/>　<br/><br/>　　若君身，则亦出入饮食哀乐之事也，山川星辰之神，又何为焉？言实沈、台骀不为君疾。○乐音洛。<br/><br/>　　[疏]“若君”至“事也”。<br/><br/>　　○正义曰：《家语》孔子云：“饮食不时，逸劳过度者，病共杀之。”此云“出入”，即逸劳也。据国君之身，则朝以听政，昼以访问，是出也。夕以脩令，夜以安身，是人也。<br/><br/>　<br/><br/>　　侨闻之，君子有四时：朝以听政，听国政。○朝如字。昼以访问，问可否。夕以脩令，念所施。夜以安身。於是乎节宣其气，宣，散也。<br/><br/>　　[疏]“节宣其气”。<br/><br/>　　○正义曰：以时节宣散其气也。节即四时是也。凡人形神有限，不可久用，神久用则竭，形大劳则敝，不可以久劳也。神不用则钝，形不用则痿，不可以久逸也。固当劳逸更递，以宣散其气。朝以听政，久则疲，疲则易之以访问。访问久则倦，倦则易之以脩令。脩令久则怠，怠则易之以安身安。身久则滞，滞则易之以听政。以后事改前心，则亦所以散其气也。<br/><br/>　<br/><br/>　　勿使有所壅闭湫底，以露其体。湫，集也。底，滞也。露，羸也。壹之则血气集滞而体羸露。○壅，於勇反。湫，子小反，徐音秋，又在酒反，服云“著也”。底，丁礼反，服云“止也”。羸，劣危反，注同。<br/><br/>　　[疏]“勿使”至“其体”。正义曰：壅谓障而不使行，若土壅水也。闭谓塞而不得出，若闭门户也。湫谓气聚。底谓气止。四者，皆是不散之意也。气不散则食不消，食不消则食少，食少则肌肤瘦，肌肤瘦则骸骨露也。言人之养身，当须宣散其气，勿使气有壅闭集滞，以羸露其形骸也。<br/><br/>　　○注“湫集”至“羸露”。<br/><br/>　　○正义曰：服虔云：“湫，著也。底，止也。”杜云：“湫，集也。底，滞也。”皆是以意训耳。壅闭，言其不得散出，故以湫底为集滞，言气聚集而停滞也。若以湫为著，则与止同义，故易之以为集，其止滞亦同义也。上文所云四时之事，若其“壹之则血气集滞”，使不得宣散，气不散则骨羸露也，肥则肤肉厚骨不见，瘦则肌肤薄，故体羸露。羸露是露骨之名，其义与倮相近。倮，露形也；羸，露骨也。瘦者必羸。羸亦瘦之别名。今晋侯壹之者，唯谓安身亲近妇人，四时皆尔，以恒安身不动，故使气集滞也。<br/><br/>　<br/><br/>　　兹心不爽，而昏乱百度。兹，此也。爽，明也。百度，百事之节。<br/><br/>　　[疏]“兹心”至“百度”。<br/><br/>　　○正义曰：形之与神，相随而有。形以神为主，神以形为宅。形彊则神彊，形弱则神弱。神常随形而盛衰也。既露其体，则神识亦弱，致使此心不明，照察失宜，而昏乱百事之节度也。<br/><br/>　<br/><br/>　　今无乃壹之，同四时也。则生疾矣。侨又闻之，内官不及同姓，内官，嫔御。○嫔，婢人反。其生不殖。殖，长也。美先尽矣，则相生疾，同姓之相与，先美矣。美极则尽，尽则生疾。<br/><br/>　　[疏]“其生”至“生疾”。<br/><br/>　　○正义曰：此侨重述不及同姓之意。言内官若取同姓，则夫妇所以生疾，性命不得殖长。何者？以其同姓，相与先美。今既为夫妻，又相宠爱，美之至极，在先尽矣。乃相厌患，而生疾病。非直美极恶生，疾病而已，又美极骄宠，更生妒害也。故《晋语》云：“异姓则异德，异德则异类。异类虽近，男女相及，以生民也。同姓则同德，同德则同心，同心则同志，同志虽远，男女不相及，畏渎故也。渎则生怨，怨乱育灾，灾育灭性。是故取女辟同姓，畏乱灾也。”《礼记·大传》云：“百世而昏姻不通者，周道然也。”然则周法始如此耳，前代则不然也。盖以前代敬简，未设禁防，周人以其慢渎，故立法以禁之。刘炫云：“违礼而娶，则人神不祐，故所生不长也。晋文姬出而霸诸侯，同姓未必皆不殖。此以礼法为言，劝励人耳。”<br/><br/>　　○注“同姓”至“生疾”。<br/><br/>　　○正义曰：刘炫云：“人之本心，自然有爱。爱之所及，先及近亲。同姓是亲之近者，其爱之美必深，是同姓之相与，先自美矣。若使又为夫妻，则相爱之美尢极，极则美先尽矣。美尽必有恶生，故美尽则生疾。此以礼为防，推致此意耳。”《晋语》云云同。<br/><br/>　<br/><br/>　　君子是以恶之。故《志》曰：‘买妾不知其姓，则卜之。’违此二者，古之所慎也。壹四时，取同姓。二者，古人所慎。○恶如字，又乌路反。取，七住反。<br/><br/>　　[疏]“买妾”至“卜之”。<br/><br/>　　○正义曰：《曲礼》云：“娶妻不取同姓，故买妾不知其姓，则卜之。”郑玄云：“为其近禽兽也。妾贱，或时非媵，取於贱者，世无本系也。”<br/><br/>　<br/><br/>　　男女辨姓，礼之大司也。辨，别也。○别，彼列反。今君内实有四姬焉，同姓姬四人。其无乃是也乎？若由是二者，弗可为也已。为，治也。四姬有省犹可，无则必生疾矣。”据异姓，去同姓，故言省。○省，所景反，徐所幸反，注同。去，起吕反。<br/><br/>　　[疏]“四姬”至“疾矣”。<br/><br/>　　○正义曰：子产云：四姬之外，若有异姓之女，接御於公，减省公之宠爱於四姬之事，如此犹可。若无异姓之女，减省公情，专爱四姬，则必由此故以生疾矣。刘炫云：“子产言，若於同姓不深，病犹可差。若於四姬有此省相见，稀接御，则此病犹尚可。如无稀省，耽之过度，则必生疾。”<br/><br/>　<br/><br/>　　叔向曰：“善哉！肸未之闻也。此皆然矣。”叔向出，行人挥送之。送叔向。叔向问郑故焉，且问子晳。对曰：“其与几何？言将败，不久。○与如字，又音预。几，居岂反。无礼而好陵人，怙富而卑其上，弗能久矣。”为明年郑杀公孙黑传。○好，呼报反，怙音户。晋侯闻子产之言，曰：“博物君子也。”重贿之。晋侯求医於秦，秦伯使医和视之，曰：“疾不可为也。是谓近女室，疾如蛊。蛊，惑疾。○近，附近之近。蛊音古。<br/><br/>　　[疏]“是谓”至“如蛊”。<br/><br/>　　○正义曰：女在房室，故以室言之。“是谓近女室”，说此病之由，由近女室为此病也。又言“疾如蛊”，言此疾似蛊疾也。蛊者，心志惑乱之疾。若今昏狂失性，其疾名之为蛊。公惑於女色，失其常性，如彼惑蛊之疾也。蛊是惑疾，公心既惑，是蛊疾。而云“如蛊”者，蛊是失志之疾名，志之所失，不独为女。宣八年传“胥克有蛊疾”者，直是病而失性，不由近女为之。此公淫而失志，未全为蛊，故云“如蛊”。<br/><br/>　　○注“蛊惑疾”。正义曰：和言公疾如蛊，下云“惑以丧志”，知蛊是心志惑乱之疾。<br/><br/>　<br/><br/>　　非鬼非食，惑以丧志。惑女色而失志。○丧，息浪反。<br/><br/>　　[疏]“非鬼”至“丧志”。<br/><br/>　　○正义曰：此说公病之状。病有鬼为之者，有食为之者，此病非鬼非食，淫於女色，情性惑乱，以丧失志意也。<br/><br/>　<br/><br/>　　良臣将死，天命不祐。”良臣不匡救君过，故将死而不为天所祐。○祐音右。公曰：“女不可近乎？”对曰：“节之。先王之乐，所以节百事也，故有五节，五声之节。迟速本末以相及，中声以降，五降之后，不容弹矣。此谓先王之乐得中声，声成五降而息也。降，罢退。○降音绛，下及注同，或音户江反。弹，徒丹反，又徒旦反。<br/><br/>　　[疏]“先王”至“弹矣”。<br/><br/>　　○正义曰：女之为节，不可得说，故以乐譬之。先王之为此乐也。所以限节百种之事，故为乐有五声之节，为声有迟有速，从本至末，缓急相及，使得中和之声。其曲既了，以此罢退。五声既成中和，罢退之后，谓为曲巳了，不容更复弹作，以为烦手淫声，郑、卫之曲也。刘炫云：“言五降而息罢退者，五声一周，声下而息。前声罢退，以待后声，非作乐息也。乐曲成乃息，非五声一周得息也。”又传“於是”至“弗听”。刘云：“此说降后不弹之意也。五声皆降，则声一成。曲既未成，当从上始，不以后声未接前声，而容手妄弹击，是为烦手。此手所击，非复正声，是为淫声。淫声之慢，塞人心耳，乃使人忘失平和之性，故君子不听也。”<br/><br/>　<br/><br/>　　於是有烦手淫声，慆堙心耳，乃忘平和，君子弗听也。五降而不息，则杂声并奏，所谓郑、卫之声。○慆，他刀反，下同。堙音因。<br/><br/>　　[疏]注“五降”至“之声”。<br/><br/>　　○正义曰：五降不息，则非复正声。手烦不已，则杂声并奏。记、传所谓郑、卫之声，谓此也。《乐记》云：“郑、卫之音，乱世之音也。”又曰：“郑音好滥淫志，卫音趋数烦志。”是言郑、卫之声，是烦手杂声也。<br/><br/>　<br/><br/>　　物亦如之，言百事皆如乐，不可失节。至於烦，乃舍也已，无以生疾。烦不舍，则生疾。○舍音舍，注同。君子之近琴瑟，以仪节也，非以慆心也。为心之节仪，使动不过度。天有六气，谓阴、阳、风、雨、晦、明也。降生五味，谓金味辛、木味酸、水味咸、火味苦、土味甘，皆由阴、阳、风、雨而生。<br/><br/>　　[疏]注“谓金”至“而生”。<br/><br/>　　○正义曰：《尚书·洪范》云：“五行：一曰水，二曰火，三曰木，四曰金，五曰土。水曰润下，火曰炎上，木曰曲直，金曰从革，土爰稼穑。润下作咸，炎上作苦，曲直作酸，从革作辛，稼穑作甘。”孔安国云：“咸，水卤所生也。苦，鱼气之味也。酸，木实之性也。辛，金之气味也。甘味生於百穀也。”是五味为五行之味也。以五者并行於天地之间，故《洛书》谓之五行。物皆有本，本自天来，故言五者，皆由阴、阳、风、雨而生也，是阴、阳、风、雨、晦、明合杂，共生五味。若先儒以为雨为木味，风为土味，晦为水味，明为火味，阳为金味，而阴气属天，不为五味之主，此杜所不用也。《洪范》本文，以生数为次，水、火、木、金、土；《大禹谟》六府之次，水、火、金、木、土、穀；《月令》於四时之次，木、火、土、金、水；杜数五味之次，金、木、水、火、土，以五行相循，更互相代，其次不以为常，随便言耳。此注所言五味、五色、五声配五行者，经、传多有之。《洪范》是其本，《月令》尢分明。杜所解者，皆依《月令》文也。<br/><br/>　<br/><br/>　　发为五色，辛色白，酸色青，咸色黑，苦色赤，甘色黄。发，见也。○见，贤遍反。徵为五声，白声商，青声角，黑声羽，赤声徵，黄声宫。徵，验也。○声徵，张里反。淫生六疾。淫，过也。滋味声色所以养人，然过则生害。<br/><br/>　　[疏]“天有”至“六疾”。<br/><br/>　　○正义曰：上既以乐譬女，乃云“物亦如之，至烦乃舍”，言用之有节也。此又本诸上天，言物皆不得过度也。气皆由天，故言“天有六气”也。五味在地，故云“降生五味”也。五味是五行之味，六气共生五行，故杜解五味，皆由阴、阳、风、雨、晦、明而生，是言六气共生之，非言一气生一行也。味则尝而可知，未有形，色可视，发见而为五色也。色既不同，其声亦异，徵验而为五声也。此味、声、色也，皆本诸上天，所以养人，用之大过，则生六种之疾。<br/><br/>　　○注“淫过”至“生害”。<br/><br/>　　○正义曰：此淫生六疾，承气、味、色、声之下，则谓四者之过，皆生疾也，但医和将说“晦淫惑疾”，故下句特举六气之淫，其言不及味与声色。故杜解以备之，言滋味声色所以养人，然过则生疾，以见淫生六疾，非独六气生疾也。但晋侯不以味、声、色生疾，故医和不言之耳。<br/><br/>　<br/><br/>　　六气曰阴、阳、风、雨、晦、明也，分为四时，序为五节。六气之化，分而序之，则成四时，得五行之节。<br/><br/>　　[疏]注“六气”至“之节”。<br/><br/>　　○正义曰：六气并行，无时止息。但气有温、暑、凉、寒，分为四时，春、夏、秋、冬也。序此四时，以为五行之节，计一年有三百六十五日。序之为五行，每行得七十二日有馀。土无定方，分主四季，故每季之末有十八日，为土正主日也。<br/><br/>　<br/><br/>　　过则为菑：阴淫寒疾，寒过则为冷。○菑音灾，下同。阳淫热疾，热过则喘渴。○喘，昌兖反。风淫末疾，末，四支也。风为缓急。雨淫腹疾，雨湿之气为洩注。○洩，息列反，下如字。晦淫惑疾，晦，夜也。为宴寝过节，则心惑乱。明淫心疾。明，昼也。思虑烦多，心劳生疾。○思，息利反。<br/><br/>　　[疏]“过则”至“心疾”。<br/><br/>　　○正义曰：上云“淫生六疾”，谓气、味、声、色。此云“过则为菑”，独谓六气过耳。过即淫也，故历言六气之淫，各生疾也。此六者，阴、阳、风、雨，有多时，有少时，晦明则天有常度，无多少时也。今言淫者，谓人受用此气有过度者也。阴过则冷，阳过则热，风多则四支缓急，雨多则腹肠泄注。此四者，虽各以其气与人为病，若其能自防护，受之不多，则得无此病也。其晦明亦是天气，不以病人，但人用晦明过度，则人亦为病。哭是夜也，夜当安身，女以宣气，近女过度，则心散乱也。明是昼也，昼以营务，营务当用心思，虑烦多则心劳敝也。阴、阳、风、雨当受之有节，晦、明当用之有限，无节、无限必为菑害，故“过则为菑”也。<br/><br/>　　○注“末四”至“缓急”。<br/><br/>　　○正义曰：人之身体，头为元首，四支为末。故以末为四支，谓手足也。风气入身，则四支有缓急。贾逵以末疾为首疾，谓风眩也。<br/><br/>　<br/><br/>　　女，阳物而晦时，淫则生内热惑蛊之疾。女常随男，故言“阳物”。家道当在夜，故言“晦时”。<br/><br/>　　[疏]“女阳”至“之疾”。<br/><br/>　　○正义曰：男为阳，女为阴。女常随男，则女是阳家之物也，而晦夜之时用之。若用之淫过，则生内热惑蛊之疾。以女阳物，故内热；以晦时，惑蛊也。《晋语》云：“文子问医和曰：‘君其几何？’对曰：‘若诸侯服，不过三年。不服，不过十年。过是，晋之殃也。’”孔晁云：‘人虽有命，荒淫者，必损寿。无外患，则并心於内，故三年死。诸侯不服，则思外患，损其内情，故十年。无道之君，久在民上，实国之殃也。”<br/><br/>　<br/><br/>　　今君不节不时，能无及此乎？”出告赵孟。赵孟曰：“谁当良臣？”对曰：“主是谓矣。主相晋国，於今八年，晋国无乱，诸侯无阙，可谓良矣。和闻之，国之大臣，荣其宠禄，任其宠节，有菑祸兴而无改焉，改，改行以救菑。○相，息亮反。行，下孟反。必受其咎。今君至於淫以生疾，将不能图恤社稷，祸孰大焉！主不能御，吾是以云也。”云主将死。○咎，其九反。御，本亦作“御”，鱼吕反。赵孟曰：“何谓蛊？”对曰：“淫溺惑乱之所生也。溺，沈没於嗜欲。○溺，乃狄反。嗜，时志反。<br/><br/>　　[疏]“淫溺”至“生也”。<br/><br/>　　○正义曰：此淫谓淫於女也。没水谓之溺。没於嗜欲，与溺水相似，故淫溺连言之。此论晋侯将蛊疾，故言淫溺惑乱之所生耳。人自有无故失志，志性恍惚，不自知者，其疾名为蛊。蛊非尽由淫也。以毒药药人，令人不自知者，今律谓之蛊毒。<br/><br/>　<br/><br/>　　於文，皿蟲为蛊，文，字也。皿，器也。器受蛊，书者为蛊。○皿，命景反，《说文》读若“猛”，《字林》音猛。穀之飞亦为蛊；穀久积则变为飞蟲，名曰蛊。在《周易》，女惑男，风落山，谓之《蛊》。《巽》下《艮》上，《蛊》。《巽》为长女，为风。《艮》为少男，为山。少男而说长女，非匹，故惑。山木得风而落。○巽音逊。艮，古恨反。长，丁丈反，下同。少，诗照反，下同。说音悦。皆同物也。”物，犹类也。赵孟曰：“良医也。”厚其礼而归之。贿赠之礼。<br/><br/>　　楚公子围使公子黑肱、伯州犁城犨、栎、郏，黑肱，王子围之弟子晳也。犨县，属南阳。郏县，属襄城。栎，今河南阳翟县。三邑本郑地。○犨，尺州反。栎音枥，徐失灼反。郏，古洽反。郑人惧。子产曰：“不害。令尹将行大事，谓将弑君。而先除二子也。二子，谓黑肱、伯州犁。祸不及郑，何患焉？”冬，楚公子围将聘于郑，伍举为介。未出竟，闻王有疾而还。伍举遂聘。十一月，己酉，公子围至，入问王疾，缢而弑之。缢，绞也。孙卿曰：“以冠缨绞之。”《长历》推己酉十二月六日。经、传皆言十一月，月误也。○介音界。竟音境。缢，一豉反。弑，申志反。绞，古卯反。<br/><br/>　　[疏]注“缢绞”至“误也”。<br/><br/>　　○正义曰：孙卿姓荀名况，著书一部，名《荀卿子》。汉宣帝讳“询”，故转为孙也。下有“十二月甲辰朔”，甲辰后五日得己酉，故杜以《长历》推己酉是十二月六日。而此郏敖之卒，经、传皆云十一月己酉．杜谓十一月误者，止谓十一月不得有己酉。以己酉为误。十一月非误也。必知然者，若以为十二月己酉。则六日己酉子干奔晋。至晋犹见赵孟．七日庚戌。赵孟卒。便是日相切迫。无相见之理．故知十一月为是。己酉为误．刘炫以为。杜云误者，以十一月为误，当云十二月，而规杜氏，非也。刘炫规云：“杜言十一月误，当为十二月。”案：下文赵孟庚戌卒，彼是郏敖今日死，赵孟明日卒。则子干奔晋，不得见赵孟而议其禄，故谓十一月是，己酉字误也。<br/><br/>　<br/><br/>　　遂杀其二子幕及平夏。皆郏敖子。○幕音莫。夏，户雅反。右尹子干出奔晋。子干，王子比。宫厩尹子晳出奔郑。因筑城而去。○厩，居又反。杀大宰伯州犁于郏。葬王于郏，谓之郏敖。郏敖，楚子麋。使赴于郑，伍举问应为后之辞焉。问赴者。对曰：“寡大夫围。”伍举更之曰：“共王之子围为长。”伍举更赴辞，使从礼。此告终称嗣，不以篡弑赴诸侯。○共王，音恭。长，丁丈反。子干奔晋，从车五乘。叔向使与秦公子同食，食禄同。○从，才用反。乘，绳证反，下同。皆百人之饩。百人，一卒也。其禄足百人。○饩，许气反。卒，子忽反。<br/><br/>　　[疏]注“百人”至“百人”。<br/><br/>　　○正义曰：“百人为卒”，《周礼·司马》序官文也。《禄足百人》，谓与之田，取税以共食，足为百人饩也。《晋语》称，秦后子、楚公子干来仕，叔向为大傅，实赋禄。韩宣子问二公子之禄焉。对曰：“大国之卿，禄一旅之田；上大夫，一卒之田。”夫二公子者上大夫，皆一卒可也。<br/><br/>　<br/><br/>　　赵文子曰：“秦公子富。”谓秦针富强，秩禄不宜与子干同。叔向曰：“底禄以德，底，致也。底音旨。德钧以年，年同以尊。公子以国，不闻以富。且夫以千乘去其国，彊御已甚。《诗》曰：‘不侮鳏寡，不畏彊御。’《诗·大雅》。侮，陵也。○夫音扶。侮，亡甫反。鳏，古颜反。<br/><br/>　　[疏]“底禄”至“以尊”。<br/><br/>　　○正义曰：德大则官高，官高则禄厚，故致禄以德之小大为差也。“年同以尊”，谓以官为之尊卑也。<br/><br/>　<br/><br/>　　秦、楚，匹也。”使后子与子干齿。以年齿为高下而坐。辞曰：“针惧选，楚公子不获，是以皆来，亦唯命。不获，不得自安。言俱奔，事有优劣，唯主人命所处。谦辞。且臣与羁齿，无乃不可乎？后子先来仕，欲自同於晋臣，为主人。子干后来奔，以为羁旅之客。史佚有言曰：‘非羁何忌？”忌，敬也。欲谦以自别。○佚音逸。别，彼列反。<br/><br/>　　[疏]“非羁何忌”。<br/><br/>　　○正义曰：忌，敬也。史佚有言云：非是羁客，何须敬之？言子干是客，当须敬之。我不敢与同，是谦以自别也。<br/><br/>　<br/><br/>　　楚灵王即位，薳罢为令尹，薳启彊为大宰。灵王，公子围也，即位易名“熊虔”。○罢音皮。彊，其良反，又居良反。郑游吉如楚，葬郏敖，且聘立君。归，谓子产曰：“具行器矣。行器，谓备。楚王汰侈而自说其事，必合诸侯。吾往无日矣。”子产曰：“不数年，未能也。”为四年会申传。○汰音泰。说，徐音悦，音始悦反。数，所主反。十二月，晋既烝，烝，冬祭也。○烝，之承反。赵孟適南阳，将会孟子馀，孟子馀，赵衰，赵武之曾祖。其庙在晋之南阳温县。往会祭之。○衰，初危反。<br/><br/>　　[疏]注“孟子馀赵衰”。<br/><br/>　　○正义曰：服虔以孟为赵盾，子馀为赵衰。若其必然，当先衰后盾，何以先言孟也？杜以孟子馀是赵衰一人，盖子馀是字，孟是长幼之字也。<br/><br/>　<br/><br/>　　甲辰，朔，烝于温，赵氏烝祭。甲辰，十二月朔。晋既烝，赵孟乃烝其家庙，则晋烝当作甲辰之前。传言十二月，月误。<br/><br/>　　[疏]注“赵氏”至“月误”。<br/><br/>　　○正义曰：杜以十二月晋既烝，赵孟始適南阳，则赵孟初行，已是十一月也。此句乃云“甲辰朔烝于温”。案文言之，则是来年正月朔也。服虔云：“甲辰朔，夏十一月朔也。”若是夏十一月朔，当於明年言之，而此年说之何也？杜以服言不通，故为此解，云“晋既烝，赵孟乃烝其家庙”。则晋烝当在甲辰之前，当言十一月，传言十二月，月误也。刘炫以为，“晋烝及赵孟適南阳，并在十一月之前，文系十二月者，欲见烝后即行，先公后私。十二月之文，为下甲辰朔起本。举月遥属下，明晋烝犹在朔前，十二月非误也。”若必如刘言，传当云“晋既烝，赵孟適南阳，将会孟子馀。十二月甲辰朔，烝于温”。足明先公后私之义，何须虚张十二月於上，遥为甲辰朔起本？传文上下未有此例。刘炫之言，非也。<br/><br/>　<br/><br/>　　庚戌，卒。十二月七日。终刘定公、秦后子之言。郑伯如晋吊，及雍乃复。吊赵氏。盖赵氏辞之而还。传言大夫彊，诸侯畏而吊之。○及雍，於用反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10321.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10323.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

