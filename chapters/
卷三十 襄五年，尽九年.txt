<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十 襄五年，尽九年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十 襄五年，尽九年全文,孔颖达作品" />
<meta name="description" content="春秋左传正义原文阅读,卷三十 襄五年，尽九年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10310.html";
var nextpage="novel-read-1018-10312.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十 襄五年，尽九年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10310.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十 襄五年，尽九年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:23:12<span class="divide">|</span></p>
<div class="page-body">
<div class="page-content">
<p>　　【经】五年，春，公至自晋。<br/><br/>　　夏，郑伯使公子发来聘。发，子产父。<br/><br/>　　叔孙豹、鄫世子巫如晋。比鲁大夫，故书“巫如晋”。○巫，亡扶反。<br/><br/>　　仲孙蔑、卫孙林父会吴于善道。鲁、卫俱受命於晋，故不言及。吴先在善道，二大夫往会之故曰：“会吴”。善道，地阙。<br/><br/>　　[疏]注“鲁卫”至“地阙”。<br/><br/>　　○正义曰：诸言及者，皆鲁君命之使与彼行，故称及彼。此传称晋将为吴合诸侯，使鲁、卫先会之。鲁、卫俱受命於晋，非是鲁君命蔑，使与林父会吴，故不言“及”也。下文戚之会，序吴於列，书“公会晋侯”云云吴人、鄫人于戚。此不序吴於林父之下，而别云“会吴”者，为吴人先在善道，蔑与林父往彼会之，故云“会吴”也。十年，会吴于柤：成十五年，会吴于锺离，皆是吴在彼地，往彼会之，故殊会吴也。《公羊》以为“外吴”，言《春秋》内其国而外诸夏，内诸夏而外夷狄，故殊会以外之。《左氏》无此义。杜不从《公羊》，故皆云吴在彼也。下戚会不殊吴者，来会于戚，故与诸国同序列也。<br/><br/>　<br/><br/>　　秋，大雩。<br/><br/>　　楚杀其大夫公子壬夫。书名，罪其贪。<br/><br/>　　公会晋侯、宋公、陈侯、卫侯、郑伯、曹伯、莒子、邾子、滕子、薛伯、齐世子光、吴人、鄫人于戚。穆叔使鄫人听命於会，故鄫见经。不复殊吴者，吴来会于戚。○见，贤遍反。复，扶又反，下同。公至自会。无传。<br/><br/>　　冬，戍陈。诸侯在戚会，皆受命戍陈，各还国遣戍，不复有告命，故独书鲁戍。<br/><br/>　　[疏]注“诸侯”至“鲁戍”。<br/><br/>　　○正义曰：此戍陈，及十年戍郑虎牢，僖二年城楚丘。案传皆诸国同行，而经独书鲁者，城楚丘，传云“不书，所会后也”。彼为鲁人后期，诸侯已散，故作独城之文。此则於戚之会，受命戍陈。十年，诸侯伐郑，於伐郑受命，戍郑虎牢。还国各自遣戌，更无告命，故独书鲁戍也。<br/><br/>　<br/><br/>　　楚公子贞帅师伐陈。公会晋侯、宋公、卫侯、郑伯、曹伯、齐世子光救陈。十有二月，公至自救陈。无传。<br/><br/>　　辛未，季孙行父卒。<br/><br/>　　【传】五年，春，公至自晋。（公在晋，既听属鄫，闻其见伐，遥命臧纥出救，故传称经“公至”以明之。）<br/><br/>　　王使王叔陈生愬戎于晋，王叔，周卿士也。戎陵虣周室，故告愬於盟主。○愬，悉路反。虣，白报反。晋人执之。士鲂如京师，言王叔之贰於戎也。王叔反有二心於戎，失奉使之义，故晋执之。○使，所吏反。<br/><br/>　　夏，郑子国来聘，通嗣君也。郑僖公初即位。<br/><br/>　　穆叔觌鄫大子于晋，以成属鄫。觌，见也。前年请属鄫，故将鄫大子巫如晋以成之。○觌，直历反。见，贤遍反。<br/><br/>　　[疏]注“觌见”至“成之”。<br/><br/>　　○正义曰：“觌，见”，《释诂》文也。前年鲁请属鄫，虽被晋许，而鄫人未知，故将巫至晋以成之。<br/><br/>　<br/><br/>　　书曰：“叔孙豹、鄫大子巫如晋”，言比诸鲁大夫也。豹与巫俱受命於鲁，故经不书“及”，比之鲁大夫。<br/><br/>　　[疏]“豹与”至“大夫”。<br/><br/>　　○正义曰：巫若自受鄫命，则豹当言“及”。今巫来至鲁，鲁侯命之，命与豹同行，与豹俱受鲁命，故经不言“及”，比之鲁大夫也。鲁大夫两人同行，皆不言“及”。文十八年，公子遂、叔孙得臣如齐；定六年，季孙斯、仲孙何忌如晋，其类皆是也。<br/><br/>　<br/><br/>　　吴子使寿越如晋，寿越，吴大夫。辞不会于鸡泽之故，三年会鸡泽，吴不至，今来谢之。且请听诸侯之好。更请会。○好，呼报反。晋人将为之合诸侯，使鲁、卫先会吴，且告会期。以其道远，故使鲁、卫先告期。○将为，于伪反。故孟献子、孙文子会吴于善道。二子皆受晋命而行。<br/><br/>　　秋，大雩，旱也。雩，夏祭，所以祈甘雨。若旱则又脩其礼，故虽秋雩，非书过也。然经与过雩同文，是以传每释之曰“旱也”。雩而获雨，故书雩而不书旱。<br/><br/>　　[疏]注“雩夏”至“书旱”。<br/><br/>　　○正义曰：例称龙见而雩，是夏祭常礼，所以祈甘雨也。过时则书。若值岁旱，则又脩此雩礼，而为祈祷。故虽秋雩，非书过也。此是为旱而雩，非常雩过时也。但经书大雩，则过雩、旱雩无以相别。故为旱而雩，传皆言旱以释之。《释例》曰：“始夏而雩者，为纯阳用事，防有旱灾而祈之也。至於四时之旱，又因用此礼而求雨，故亦曰雩。”经书雩而传不以旱释之者，皆过雩也。经书过雩，则与旱雩不别，故传皆发之，是解发传言旱之意也。雩为旱祷而不书旱者，雩而获雨，故书雩而不书旱。雩不得雨，则书旱以明灾成。僖二十一年，夏，大旱，楚也雩而获雨，则书雩。《穀梁传》文也。<br/><br/>　<br/><br/>　　楚人讨陈叛故，讨，治也。曰：“由令尹子辛实侵欲焉。”乃杀之。书曰“楚杀其大夫公子壬夫”，贪也。君子谓“楚共王於是不刑。陈之叛楚，罪在子辛。共王既不能素明法教，陈叛之日，又不能严断威刑，以谢小国，而拥其罪人，兴兵致讨。加礼於陈，而陈恨弥笃，乃怨而归罪子辛。子辛之贪，虽足以取死，然共王用刑，为失其节，故言不刑。○共音恭。断，丁乱反。<br/><br/>　　[疏]注“陈之”至“不刑”。<br/><br/>　　○正义曰：《释例》曰：“陈之叛楚，罪在子辛。共王既不能明法示教，以肃大臣。陈叛之日，又不能严断威刑，以谢小国。而拥其罪人，以兴兵致讨，暴师经年。加礼於陈，陈恨弥笃，乃愠而归罪子辛。子辛之贪，虽足以取死，然共王用刑，为失其节，故君子论之以为不刑也。”“加礼於陈”者，谓四年楚将伐陈，闻丧乃止是也。不刑者，言不得用刑之道也。<br/><br/>　<br/><br/>　　《诗》曰：‘周道挺挺，我心扃扃。讲事不令，集人来定。’《逸诗》也。挺挺，正直也。扃扃，明察也。讲，谋也。言谋事不善，当聚致贤人以定之。○挺挺，他顶反。扃扃，工迥反，徐孔颖反。己则无信，而杀人以逞，不亦难乎？共王伐宋封鱼石，背盟败于鄢陵，杀子反、公子申及壬夫，八年之中，戮杀三卿，欲以属诸侯，故君子以为不可。○背音佩。<br/><br/>　　[疏]注“共王”至“不可”。<br/><br/>　　○正义曰：《释例》以君子此言，止为杀公子申与壬夫三人而已。此注又兼言杀子反者，传言已则无信，尢共王也。背盟而败于鄢陵，及杀子反，皆是共王无信之事，故追言之也。杀此三卿，欲令诸侯息忿，还来属己，故言“欲以属诸侯”。“以属诸侯”者，僖十九年传文也。逞训解也。共王杀此三人，望解己意，而诸侯不从，意竟不解，故云“杀人以逞，不亦难乎”。<br/><br/>　<br/><br/>　　《夏书》曰：‘成允成功。’亦逸《书》也。允，信也，言信成，然后有成功。<br/><br/>　　[疏]注“亦逸”至“成功”。<br/><br/>　　○正义曰：此《虞书·大禹谟》之文。禹是夏王，故传称《夏书》。杜不见古文，故称逸《书》。“亦，亦前逸《诗》也。彼舜谓禹能成声教之信，成治水之功，为二事。此传引之，言共王无信，故无成功。杜顺传意，言信成，然后有成功，为一事也。<br/><br/>　<br/><br/>　　九月，丙午，盟于戚，会吴，且命戍陈也。公及其会而不书盟，非公后会，盖不以盟告庙。<br/><br/>　　[疏]注“公及”至“告庙”。<br/><br/>　　○正义曰：凡诸侯会而盟者，皆先会而后盟，非先盟而后会。既及其会，知非后盟。《释例》曰：“盟于邓，盟於荦，盟于戚，公既在会而不书其盟者，以理推之，会在盟前，知非后盟也。盖公还告会而不告盟也。”<br/><br/>　<br/><br/>　　穆叔以属鄫为不利，使鄫大夫听命于会。鄫近鲁竟，故欲以为属国。既而与莒有忿，鲁不能救，恐致谴责，故复乞还之。传言鄫人所以见於戚会。○近，附近之近，下文“陈近”同。竟音境。谴，弃战反。复，扶又反。见，贤遍反。<br/><br/>　　楚子囊为令尹，公子传。○囊，乃郎反。范宣子曰：“我丧陈矣，楚人讨贰而立子囊，必改行，改子辛所行。○丧，息浪反。行如字，徐下孟反。而疾讨陈。疾，急也。陈近于楚，民朝夕急，能无往乎？有陈，非吾事也。无之而后可。”言晋力不能及陈，故七年陈侯逃归。○朝夕如字。冬，诸侯戍陈。备楚。子囊伐陈。十一月，甲午，会于城棣以救之。公及救陈而不及会，故不书城棣。城棣，郑地，陈留酸枣县西南有棣城。○棣，力计反，一音徒妹反。<br/><br/>　　[疏]注“公及”至“棣城”。<br/><br/>　　○正义曰：桓十五年，公会宋公、卫侯陈侯于袲，伐郑。既会而伐，并会书之。计此亦当书会，故解之，公及救陈而不及其会，故不书会。<br/><br/>　<br/><br/>　　季文子卒，大夫入敛，公在位。在阼阶西乡。○敛，力艳反。乡，许亮反。<br/><br/>　　[疏]注“在阼阶西乡”。<br/><br/>　　○正义曰：《丧大记》云：“大夫之丧，将大敛，既铺绞、紷、衾、衣，君至，主人迎，先入门右。巫止于门外。君释菜。祝先入，升堂。君即位于序端。”《士丧礼》：“君若有赐焉，则视敛。既布衣，君至，君升自阼阶，西乡。”以君临士丧西乡，知临大夫之丧，即位于序端者，亦西乡也。郑玄《士冠礼》注云：“阼犹酢也。东阶，所以答酢宾客也。堂东西墙谓之序。”刘炫又引《记》云：“君既即位于序端，卿、大夫即位于堂广楹西，北面东上，主人房外南面，主妇尸西东面，迁尸，卒敛，宰告。主人降，北面于堂下，君抚之。主人拜稽颡。君降，升主人冯之，命主妇冯之。士之丧，将大敛，君不在，其馀礼犹大夫也。”<br/><br/>　<br/><br/>　　宰庀家器为葬备，庀，具也。○庀，匹婢反。无衣帛之妾，无食粟之马，无藏金玉，无重器备。器备，谓珍宝甲兵之物。○衣，於既反。无食如字，又音嗣。重如字，又直龙反。君子是以知季文子之忠於公室也：“相三君矣，而无私积，可不谓忠乎？”○相，息亮反。积，子赐反。<br/><br/>　　[疏]“相三君矣”。<br/><br/>　　○正义曰：季孙行父以文六年见经，则为卿久矣。宣公之初，襄仲执政，宣八年仲遂卒，后始文子得政，故至今为相三君也。<br/><br/>　<br/><br/>　　【经】六年，春，王三月，壬午，杞伯姑容卒。<br/><br/>　　夏，宋华弱来奔。华椒孙。。<br/><br/>　　秋，葬杞桓公。无传。<br/><br/>　　滕子来朝。<br/><br/>　　莒人灭鄫。<br/><br/>　　冬，叔孙豹如邾。<br/><br/>　　季孙宿如晋。行父之子。<br/><br/>　　十有二月齐侯灭莱。书十二月，从告。<br/><br/>　　【传】六年，春，杞桓公卒。始赴以名，同盟故也。（杞入《春秋》，未尝书名。桓公三与成同盟，故赴以名。）<br/><br/>　　[疏]注“杞入”至“以名”。<br/><br/>　　○正义曰：杞入《春秋》以来，唯僖二十三年杞成公卒，用夷礼，书“杞子卒”，未尝书杞君之名也。《世本》，杞桓公是成公之弟。成公卒而桓公立。至此七十一年，唯成五年盟于蟲牢，七年于马陵，九年于蒲，鲁、杞俱在，未尝与襄同盟。嫌其不合以名赴，故传发之。《释例》曰：“杞伯姑容，未与襄同盟，而事逮其父，用同盟之礼，盖断好之义也。”嫌於赴非所盟之君，故传曰“始赴以名，同盟故也”。<br/><br/>　<br/><br/>　　宋华弱与乐辔少相狎，长相优，又相谤也。狎，亲习也。优，调戏也。○少，诗照反。狎，尸甲反。长，丁丈反。调，徒吊反。<br/><br/>　　[疏]注“狎亲”至“戏也”。<br/><br/>　　○正义曰：《论语》云：“虽狎必变。”《曲礼》云：“贤者狎而敬之。”狎是相亵慢、相贯习之名也。二十八年传称庆氏之徒，观优至於鱼里。是优为戏名也。《晋语》有优施，《史记·滑稽传》有优孟、优旃，皆善为优，遂以优著名。是优为调戏也。<br/><br/>　<br/><br/>　　子荡怒，以弓梏华弱于朝。子荡，乐辔也。张弓以贯其颈，若械之在手，故曰梏。○梏，古毒反。贯，古乱反。<br/><br/>　　[疏]注“子荡”至“曰梏”。<br/><br/>　　○正义曰：贯者，穿也。张弓以贯沓其颈，颈穿於弓之中，故曰“贯其颈”。《周礼·掌囚》有梏桎，在手曰梏，在足曰桎，颈贯於弓，若手在梏，故云：“以弓梏”也。桎梏俱名为械，《释名》云：“械者，戒也，戒止人使不得游行也。”<br/><br/>　<br/><br/>　　平公见之，曰：“司武而梏於朝，难以胜矣。”司武，司马。言其懦弱不足以胜敌。○懦，乃乱反，又乃卧反。遂逐之。<br/><br/>　　夏，宋华弱来奔。司城子罕曰：“同罪异罚，非刑也。专戮於朝，罪孰大焉。亦逐子荡。”子荡射子罕之门曰：“几日而不我从？”言我射女门，女亦当以不胜任见逐。○射，食亦反，注同。几，居岂反。女音汝。胜音升。子罕善之如初。言子罕虽见辱，不追忿，所以得安。<br/><br/>　　[疏]“司城”至“如初”。<br/><br/>　　○正义曰：子罕以华弱奔后而发此言，盖以告诸大夫，非告君也。“亦逐子荡”一句，亦是子罕之语，说子荡之罪，言亦宜逐子荡也。子荡恐即被逐，故射子罕之门，宋亦不复逐之。子荡作被逐之意，故云“几日而不我从”也。宋人不复更逐，故子罕善之如初，不恨其射门也。或当实逐子荡，故子荡云“几日而不我从”，理亦通也。<br/><br/>　　○注“言子”至“得安”。<br/><br/>　　○正义曰：服虔云：“言子罕不阿同族，亦逐乐辔以正国法，忠之至也。及乐辔射其门，畏从华弱之罚，复善乐辔如初，是为茹柔吐刚，丧其志矣。传故举之，明《春秋》之义，善恶俱见。”杜以《春秋》之世，君弱臣强，莫不盖失掩罪，以相忍为国。向戌欲盖华臣，子罕不怨乐辔，皆忍忿求安之事，不足以为大尢。知传载此言，是善其得安，非尢其从恶，故异於服也。<br/><br/>　<br/><br/>　　秋，滕成公来朝，始朝公也。<br/><br/>　　莒人灭鄫，鄫恃赂也。鄫有贡赋之赂在鲁，恃之而慢莒，故灭之。<br/><br/>　　冬，穆叔如邾，聘，且脩平。平四年狐骀战。<br/><br/>　　晋人以鄫故来讨，曰：“何故亡鄫？”鄫属鲁，恃赂而慢莒。鲁不致力辅助，无何以还晋，寻便见灭，故晋责鲁。季武子如晋见，且听命。始代父为卿见大国，且谢亡鄫，听命受罪。○见，贤遍反，注同。<br/><br/>　　[疏]注“始代”至“受罪”。<br/><br/>　　○正义曰：昭二年，晋韩宣子来聘，传曰“告为政而来见礼也”。大国正卿尚来见小国。知此传言见者，是始代父为政卿往见於大国也。<br/><br/>　<br/><br/>　　十一月，齐侯灭莱。莱恃谋也。赂夙沙卫之谋也。事在二年。於郑子国之来聘也，四月，晏弱城东阳，而遂围莱。子国聘在五年。二年晏弱城东阳，至五年四月，复讬治城，因遂围莱。○复，扶又反。甲寅，堙之环城，傅於堞。堞，女墙也。堙，土山也。周城为土山及女墙。○堙音因。环，户关反，又音患。傅音附。堞音牒，一名俾，亦谓之俾倪，徐养涉反。<br/><br/>　　[疏]注“堞女”至“女墙”。<br/><br/>　　○正义曰：兵书攻城有为堙之法。宣十五年《公羊传》曰：“子反乘堙而窥宋城。”是堙为土山，使高与城等而攻之也。言环城，是环绕其城，知周匝其城为土山也。<br/><br/>　<br/><br/>　　及杞桓公卒之月，此年三月。乙未，王湫帅师及正舆子、棠人军齐师。王湫，故齐人，成十八年奔莱。正舆子、莱大夫。棠，莱邑也，北海即墨县有棠乡。三人帅别邑兵来解围。○湫，子小反，徐子鸟反。齐师大败之。败湫等。丁未，入莱。莱共公浮柔奔棠。正舆子、王湫奔莒，莒人杀之。四月，陈无宇献莱宗器于襄宫。无宇，桓子，陈完玄孙。襄宫，齐襄公庙。○共音恭。晏弱围棠，十一月，丙辰，而灭之，迁莱于郳。迁莱子于郳国。○“迁莱于郳”，五兮反，本或作“迁于郳”，莱衍字。<br/><br/>　　[疏]“迁莱于郳”。<br/><br/>　　○正义曰：郳即小邾也。二年传曰：“滕、薛、小邾之不至，皆齐故也。”小邾附属於齐，故灭莱国而迁其君於小邾，使之寄居以终身也。<br/><br/>　<br/><br/>　　高厚、崔杼定其田。定其疆界。高厚，高固子。○疆，居良反。<br/><br/>　　【经】七年，春，郯子来朝。<br/><br/>　　夏，四月，三卜郊，不从，乃免牲。称牲，既卜日也。卜郊，又非礼也。○郯音谈。<br/><br/>　　[疏]“夏四月”至“免牲”。<br/><br/>　　○正义曰：《周礼·大宰职》云：“祀五帝，前期十日，帅执事而卜日。”然则将祭十日之前，预卜之，盖一旬一卜也。例称启蛰而郊，建寅之月也。此四月三卜，盖三月二卜，四月又一卜也。春分之前，犹是启蛰节内，於法仍可以郊。据传献子之言，三卜在春分之后，则初卜即巳大晚，故三卜而涉於春分也。人心欲其吉，不吉是不从，不从则不郊，故免牲而不杀也。<br/><br/>　　○注“称牲”至“礼也”。<br/><br/>　　○正义曰：僖三十一年，“夏，四月，四卜郊，不从，乃免牲”，传曰：“礼，不卜常祀，而卜其牲、日。牛卜日曰牲。牲成而卜郊，上怠慢。”此经与彼正同，唯四卜、三卜为异耳。彼言其非，则此亦非也。牛巳称牲，是既卜日矣。牲既成矣，而又卜郊，与僖同讥，故云“又非礼也”。<br/><br/>　<br/><br/>　　小邾子来朝。<br/><br/>　　城费。南遗假事难而城之。○费音秘。难，乃旦反。<br/><br/>　　[疏]注“南遗”至“城之”。<br/><br/>　　○正义曰：此传唯说南遗请城之由，不言时与不时，则知南遗假讬言有事难而请城之。<br/><br/>　<br/><br/>　　秋，季孙宿如卫。<br/><br/>　　八月，螽。无传。为灾故书。<br/><br/>　　冬，十月，卫侯使孙林父来聘。壬戌，及孙林父盟。楚公子贞帅师围陈。<br/><br/>　　十有二月，公会晋侯、宋公、陈侯、卫侯、曹伯、莒子、邾子于鄬。谋救陈，陈侯逃归，不成救，故不书救也。鄬，郑地。○鄬，于轨反，《字林》凡吹反．<br/><br/>　　[疏]注“谋救”至“郑地”。<br/><br/>　　○正义曰：楚既围陈，而陈侯亦列於会者，当是围之不密，故陈侯得出会求救也。陈侯逃归，陈遂属楚。诸侯不与楚战，各自罢归，不成为救，故不书救也。<br/><br/>　<br/><br/>　　郑伯髡顽如会，未见诸侯，丙戌，卒于鄵。实为子驷所弑，以疟疾赴，故不书弑。称名为书卒，同盟故也。如会，会於鄬也。未见诸侯，未至会所而死。鄵，郑地。不欲再称郑伯，故约文上其名於会上。○鄵，七报反，又采南反，《字林》千消反。弑音试，下同。为书，于伪反。上其，时掌反。<br/><br/>　　[疏]注“实为”至“会上”。<br/><br/>　　○正义曰：鲁之隐、闵，实被弑而书“薨”，讳而不言弑，则亦不以被弑赴诸侯。此郑伯实为子驷所弑，而以疟疾赴於诸侯，亦如隐、闵之类，讳而不言弑。故鲁史不得书弑也。《穀梁传》曰：“礼，诸侯不生名，此其生名何也？卒之名也。卒之名则何？为加之如会之上，见以如会卒也。”是言书名为书卒而称之也。三年盟于鸡泽，五年盟于戚，鲁、郑俱在同盟，故赴以名。法当书名，故进名於上。其名本为下卒，非是生名之也。如会者，会诸侯於鄬，欲往赴其会也。《公羊传》曰：“未见诸侯，其言如会何？致其意也。原其意本欲往会，故书之也。”未见诸侯，言其未至会所而死，非至会而不见也。书“卒于鄵”者，赴以所卒之地，故书之。<br/><br/>　<br/><br/>　　陈侯逃归。畏楚，逃晋而归。<br/><br/>　　【传】七年，春，郯子来朝，始朝公也。<br/><br/>　　夏，四月，三卜郊，不从，乃免牲。孟献子曰：“吾乃今而后知有卜筮。夫郊祀后稷，以祈农事也。郊祀后稷以配天。后稷，周始祖，能播殖者。<br/><br/>　　[疏]注“郊祀”至“殖者”。<br/><br/>　　○正义曰：言后稷，周之始祖，能播殖者，辨知后稷是何人，不为能播殖。故祀以祈农事，自谓郊天以祈农耳。案《孝经》云：“孝莫大於严父，严父莫大於配天，则周公其人也。昔者周公郊祀后稷以配天，宗祀文王於明堂，以配上帝。”止云配天而祀之，不言祈农也。《郊特牲》说郊天之义曰：“万物本乎天，人本乎祖，此所以配上帝也。郊之祭也，大报本反始也。”宣三年《公羊传》曰：“郊则曷为必祭稷？王者必以其祖配。王者则曷为必以其祖配？自内出者无匹不行，自外至者无主不止。”何休云：“天道闇昧，故推人道以接之。不以文王配者，重本尊始之义也。”据此诸文，则郊祭天者，为物本於天，故祭天以报本。神必须配，故推祖以配天，止报生成之恩，非求未来之福。此传专言郊祀社稷主为祈农事者，斯有旨矣。祭祀者，为报巳往，非求将来之福也。但祭为明神所享，神以将来致福。将来而获多福，乃由祭以得之。《礼器》称君子曰“祭祀不祈”，祭者意虽不祈，其实福以祭降。以祭获福，即祈之义也。宗庙之祭，缘生事死，尽其孝顺之心，非求耕稼之利。少牢馈食者，大夫之祭礼也。其祭之末，尸嘏主人，使女受福于天，宜稼于田。彼岂为田而祭哉！神以宜田福之耳。郊天之义亦由是也。神以人为主，人以穀为命。人以精意事天，天以宜稼祐人，以此谓之祈农，本意非祈农也。《诗·噫嘻序》曰：“春夏祈穀于上帝。”《礼》孟春之月《月令》曰：“是月也，天子乃以元日祈穀于上帝。”即是郊天之祭也。其下即云：“乃择元辰，天子亲载耒耜，躬耕帝籍。”是郊而后耕也。献子此言，正与《礼》合。《孝经》止言尊严其父祖，述孝子之志本意，不说郊天之祭，无由得有祈穀之言。何休《膏育》，执彼难此，追而想之，亦可以叹息也。<br/><br/>　<br/><br/>　　是故启蛰而郊，郊而后耕。今既耕而卜郊，宜其不从也。启蛰，夏正建寅之月。耕谓春分。○蛰，直立反。夏，户雅反。<br/><br/>　　[疏]注“启蛰”至“春分”。<br/><br/>　　○正义曰：《释例》曰：“历法，正月节立春，启蛰为中气。二月节雨水，春分为中气。”是启蛰为夏正建寅之月中气也。《月令》祈穀之后，即择日而耕。初耕亦在正月。传言“既耕而卜郊，宜其不从”，是此卜之时，巳涉春分之节。时过不复可郊，故言“耕谓春分”，指释献子言耕，是春分之节，不谓春分始可耕也。《释例》又曰：“僖公、襄公夏四月卜郊，但讥其非所宜卜，不讥其四月不可郊也。孟献子曰‘启蛰而郊，郊而后耕’，耕谓春分也，言得启蛰，即当卜郊，不得过春分也。”是言此卜在春分之后，故献子讥之。据传，献子此言郊天之礼，必用周之三月。而《杂记》云：“孟献子曰：‘正月日至，可以有事於上帝。七月日至，可以有事於祖。’七月而禘，献子为之也。”此与《礼记》俱称献子，二文不同，必有一谬。《礼记》后人所录，《左传》当得其真。若七月而禘，献子为之，则当献子之时，应有七月禘者。烝、尝过则书，禘过亦宜书。何以献子之时，不书七月禘也？足知《礼记》之言，非献子矣。<br/><br/>　<br/><br/>　　南遗为费宰。费，季氏邑。叔仲昭伯为隧正，隧正，主役徒。昭伯，叔仲惠伯之孙。○隧音遂。<br/><br/>　　[疏]注“隧正”至“役徒”。<br/><br/>　　○正义曰：九年注云：“隧正，官名，五县为隧。”则隧正当《周礼》之遂人也，掌诸遂之政令，徒役出诸遂之民，故为主役徒者。<br/><br/>　<br/><br/>　　欲善季氏，而求媚於南遗。谓遗：“请城费，使遗请城。吾多与而役。”故季氏城费。传言禄去公室，季氏所以强。<br/><br/>　　小邾穆公来朝，亦始朝公也。亦郯子也。<br/><br/>　　秋，季武子如卫，报子叔之聘，且辞缓报，“非贰也”。子叔聘在元年。言国家多难，故不时报。○难，乃旦反。<br/><br/>　　冬，十月，晋韩献子告老。公族穆子有废疾，穆子，韩厥长子，成十八年为公族大夫。○长，丁丈反，下“师长”同。将立之。代厥为卿。辞曰：“《诗》曰：‘岂不夙夜，谓行多露。’《诗》言虽欲早夜而行，惧多露之濡己。义取非礼不可妄行。<br/><br/>　　[疏]“诗曰”至“多露”。<br/><br/>　　○正义曰：《诗·国风·召南·行露》之首章也。言人行者，岂不欲早夜而行乎？谓早夜而行，则多露濡己。义取非礼不可以妄行。穆子引之，言非其才，不可以妄居官位。<br/><br/>　<br/><br/>　　又曰：‘弗躬弗亲，庶民弗信。’《诗·小雅》。言讥在位者，不躬亲政事，则庶民不奉信其命。言已有疾，不能躬亲政事。<br/><br/>　　[疏]“弗躬”至“弗信”。<br/><br/>　　○正义曰：此《诗·小雅·节南山》之篇。《诗》注云：“言王之政不躬而亲之，则恩泽不信於众民矣。”<br/><br/>　<br/><br/>　　无忌不才，让其可乎？请立起也。无忌，穆子名。起，无忌弟宣子也。与田苏游，而曰好仁。田苏，晋贤人。苏言起好仁。○好，呼报反，注及下同。《诗》曰：‘靖共尔位，好是正直。神之听之，介尔景福。’靖，安也。介，助也。景，大也。《诗·小雅》。言君子当思不出其位，求正直之人，与之并立。如是，则神明顺之，致大福也。○共音恭，下注同。介音界，下及注同。<br/><br/>　　[疏]注“介，助也。景，大也”。<br/><br/>　　○正义曰：定本介、景皆为大也。<br/><br/>　<br/><br/>　　恤民为德，靖共其位，所以恤民。<br/><br/>　　[疏]注“靖共”至“恤民”。<br/><br/>　　○正义曰：天生烝民，立君以牧之。君不独治，为臣以佐之。君之与臣，皆为恤民而设之也。能安靖共敬，在其职位，是其所以忧民也。<br/><br/>　<br/><br/>　　正直为正，正已心。正曲为直，正人曲。参和为仁。德、正、直三者备，乃为仁。○参，七南反，或音三。如是，则神听之，介福降之，立之，不亦可乎？”言起有此三德，故可立。<br/><br/>　　[疏]“诗曰”至“可乎”。<br/><br/>　　○正义曰：《诗·小雅·小明》之篇，言人能安靖共敬，以居尔之职位，爱好正直之人，与之共处於朝，则神明听顺之，当助女以大福也。既引《诗》文，又述其意，能忧念下民，是为德也；正直己心是为正也；能以己正正人之曲，是为直也。此德也、正也、直也三者和备，是为仁也。人能如是，则神明听顺之，大福降与之。田苏是知人者也。田苏言起好仁，起必备有此行，立之不亦可乎？<br/><br/>　<br/><br/>　　庚戌，使宣子朝，遂老。韩厥致仕。晋侯谓韩无忌仁，使掌公族大夫。为之师长。<br/><br/>　　[疏]注“为之师长”。<br/><br/>　　○正义曰：无忌先为公族大夫，今言“使掌”，是与诸公族大夫为师长也。<br/><br/>　<br/><br/>　　卫孙文子来聘，且拜武子之言，缓报非贰之言。而寻孙桓子之盟，盟在成三年。公登亦登。礼，登阶，臣后君一等。○后，胡豆反，下文“不后寡君”同。<br/><br/>　　[疏]注“礼登”至“一等”。<br/><br/>　　○正义曰：《聘礼》：“公迎宾于大门内，及庙门，公揖入，立于中庭，纳宾。宾入，三揖，至于阶，三让，公升二等。”郑玄云：“先宾升二等，亦欲君行一，臣行二。”言君先升二等，然后臣始升一等。是礼，登阶，臣当后君一等。<br/><br/>　<br/><br/>　　叔孙穆子相，趋进曰：“诸侯之会，寡君未尝后卫君。敌体并登。○相，息亮反，下“驷相”同。“尝后”如字，徐胡豆反。今吾子不后寡君，寡君未知所过。吾子其少安！”安，徐也。孙子无辞，亦无悛容。悛，改也。○悛，七全反。穆叔曰：“孙子必亡！为臣而君，过而不悛，亡之本也。《诗》曰：‘退食自公，委蛇委蛇。’委蛇，顺貌。《诗·召南》。言人臣自公门入私门，无不顺礼。○委，於危反。蛇，以支反，下同。召，上照反。谓从者也。从，顺也。衡而委蛇，必折。”衡，横也。横不顺道，必毁折。为十四年林父逐君起本。<br/><br/>　　[疏]“诗曰”至“必折”。<br/><br/>　　○正义曰：《诗·国风·召南·羔羊》之篇。言大夫贤者，退朝而食，从公门入私门，委蛇委蛇然。委蛇，顺从之貌，《诗》之此意，谓顺者也。今孙子为臣，而君自处，是横不顺道。以横道而为委蛇，其人必将毁折，不得终其职位。<br/><br/>　<br/><br/>　　楚子囊围陈，会于鄬以救之。晋会诸侯。<br/><br/>　　郑僖公之为大子也，於成之十六年，鲁成公。<br/><br/>　　[疏]注“鲁成公”。<br/><br/>　　○正义曰：杜必言鲁成公者，欲明非郑成公也。知非者，以郑成公成七年即位，至襄二年卒，唯十四年，无十六年故也。<br/><br/>　<br/><br/>　　与子罕適晋，不礼焉。又与子丰適楚，亦不礼焉。子丰，穆公子。及其元年，朝于晋，郑僖元年，鲁襄三年。子丰欲愬诸晋而废之。子罕止之。及将会于鄬，子驷相，又不礼焉。侍者谏，不听。又谏，杀之。及鄵，子驷使贼夜弑僖公，而以疟疾赴于诸侯。传言经所以不书弑。简公生五年，奉而立之。僖公子。<br/><br/>　　陈人患楚，楚围陈故。庆虎、庆寅谓楚人曰：“吾使公子黄往，而执之。”二庆，陈执政大夫。公子黄，哀公弟。<br/><br/>　　[疏]“使公子黄往”。<br/><br/>　　○正义曰：於时楚师围陈，使公子黄往入楚军也。<br/><br/>　<br/><br/>　　楚人从之。为执黄。○为，而伪反。二庆使告陈侯于会，鄬之会。曰：“楚人执公子黄矣！君若不来，群臣不忍社稷宗庙，惧有二图。”背君属楚。○背音佩。陈侯逃归。鄬会，所以不书救。<br/><br/>　　【经】八年，春，王正月，公如晋。<br/><br/>　　夏，葬郑僖公。无传。<br/><br/>　　郑人侵蔡，获蔡公子燮。郑子国称人，刺其无故侵蔡，以生国患。燮，蔡庄公子。○燮，息协反。<br/><br/>　　[疏]注“郑子”至“公子”。<br/><br/>　　○正义曰：此决舍之人。陈、郑有宿怨，此时与蔡无怨，晋复无命使侵。无故兴师以生国患，以其动而无谋，故贬之。《释例》曰：“陈、蔡、楚之与国。郑欲求亲於晋，故伐而入之。晋士庄伯诘其侵小，且问陈之罪，子产答以东门之役，故免於讥。及其侵蔡，既无晋令，又无直辞，君死主少，兴师以求媚於晋，不能以德怀亲，以直报怨，故二大夫异於子产也。陈之见伐，本以助晋，晋不逆劳而以法诘之，得盟主远理。故仲尼曰：‘晋为伯，郑入陈，非文辞不为功。’善之也。”<br/><br/>　<br/><br/>　　季孙宿会晋侯、郑伯、齐人、宋人、卫人、邾人于邢丘。时公在晋。晋悼难劳诸侯，唯使大夫听命，故季孙在会而公先归。○邢，徐音刑。难，乃旦反。<br/><br/>　　[疏]注“时公”至“先归”。<br/><br/>　　○正义曰：公以正月如晋，此会之下，始云“公至”，则晋侯適会，公乃归鲁。季孙盖从公朝晋，即从晋赴会，故季孙在会而公先归。<br/><br/>　<br/><br/>　　公至自晋。无传。<br/><br/>　　莒人伐我东鄙。<br/><br/>　　秋，九月，大雩。<br/><br/>　　冬，楚公子贞帅师伐郑。<br/><br/>　　晋侯使士匄来聘。<br/><br/>　　【传】八年，春，公如晋朝，且听朝聘之数。（晋悼复脩霸业，故朝而禀其多少。○复，扶又反。“霸”本亦作“伯”，音霸，又如字。）<br/><br/>　　[疏]注“晋悼”至“多少”。<br/><br/>　　○正义曰：昭三年，郑子大叔云：“文、襄之霸也，合诸侯，三岁而聘，五岁而朝。”自襄以后，晋德少衰，诸侯朝聘，无复定准。今晋悼复脩霸业，更合诸侯，故公朝晋而禀其多少。如公朝者，盖亦非一，晋侯谦，不敢在国约束，故出外合之。又难烦诸侯，使大夫听命，政为邢丘之会，以命朝聘之数。数之多少，传亦无文。据子太叔之言，不说悼公之法，而远陈文、襄之令，则悼公此命，还同文、襄耳，非复别制法也。<br/><br/>　<br/><br/>　　郑玄公子以僖公之死也，谋子驷。子驷先之。夏，四月，庚辰，辟杀子狐、子熙、子侯、子丁。辟，罪也，加罪以戮之。○先，悉荐反，又如字。辟，婢亦反，注同。熙，许其反，徐音怡。<br/><br/>　　[疏]注“辟罪”至“戮之”。<br/><br/>　　○正义曰：“辟，罪”，《释诂》文也。不直言杀而云“辟杀”，明是加诬以罪而杀之。子驷知其谋己，不以罪杀，恐动众心，故加诬以罪。言其罪自当死，非为己讨，所以自解说也。<br/><br/>　<br/><br/>　　孙击、孙恶出奔卫。二孙，子孤之子。<br/><br/>　　[疏]注“二孙，子狐之子”。<br/><br/>　　○正义曰：贾逵云：“然未必有文可据，相传为此说也。”<br/><br/>　<br/><br/>　　庚寅，郑子国、子耳侵蔡，获蔡司马公子燮。郑侵蔡，欲以求媚於晋。子耳，子良之子。不言败，唯以获告。<br/><br/>　　[疏]注“郑侵”至“获告”。<br/><br/>　　○正义曰：於时郑无蔡怨，又无晋令。郑自发心侵蔡，知欲求媚於晋也。获其将必与之战，战败乃获之。“不言败”者，唯以获告，不告败也。<br/><br/>　<br/><br/>　　郑人皆喜，唯子产不顺，子产，子国子，不顺众而喜。曰：“小国无文德而有武功，祸莫大焉。楚人来讨，能勿从乎？从之，晋师必至。晋、楚伐郑，自今郑国，不四五年，弗得宁矣。”子国怒之，曰：“尔何知！国有大命，而有正卿。童子言焉，将为戮矣。”大命，起师行军之命。<br/><br/>　　五月，甲辰，会于邢丘，以命朝聘之数，使诸侯之大夫听命。季孙宿、齐高厚、宋向戌、卫甯殖、邾大夫会之。晋难重烦诸侯，故使大夫听命。郑伯献捷于会，故亲听命。献蔡捷也。大夫不书，尊晋侯也。晋悼复文、襄之业，制朝聘之节，俭而有礼，德义可尊，故退诸侯大夫以崇之。<br/><br/>　　[疏]注“晋悼”至“崇之”。<br/><br/>　　○正义曰：礼，卿不会公侯，会则贬之称人，自是常例。而云“尊晋侯”者，此有郑伯在会，自与晋侯相敌。诸卿不敌晋侯，无罪不合贬也。但欲尊晋侯，无辞以见之，故贬大夫以尊之。大夫非有罪也。文二年，晋、宋、陈、郑四国之卿伐秦，皆贬称人。尊秦谓之“崇德”，其意与此同也。诸侯之卿皆贬，而独不贬季孙宿者，文元年，公孙敖会晋侯于戚，注云：“礼，卿不会公侯。而《春秋》鲁大夫皆不贬者，体例已举，故据用鲁史成文。”是其义也。言“俭而有礼，德义可尊”者，难烦诸侯，使大夫听命，亦是有礼之事也。<br/><br/>　<br/><br/>　　莒人伐我东鄙，以疆鄫田。莒既灭鄫，鲁侵其西界，故伐鲁东鄙，以正其封疆。○疆，居良反，注同。<br/><br/>　　秋，九月，大雩，旱也。<br/><br/>　　冬，楚子囊伐郑，讨其侵蔡也。子驷、子国、子耳欲从楚，子孔、子蟜、子展欲待晋。待晋来救。子孔，穆公子。子蟜，子游子。子展，子罕子。○蟜，居表反。子驷曰：“《周诗》有之曰：‘俟河之清，人寿几何？逸《诗》也。言人寿促而河清迟，喻晋之不可待。○寿音授，或如字，注同。几，居岂反。兆云询多，职竞作罗。’兆，卜。询，谋也。职，主也。言既卜且谋多，则竞作罗网之难，无成功。○难，乃旦反。<br/><br/>　　[疏]“兆云询多”。<br/><br/>　　○正义曰：杜云“兆，卜。询，谋也”，既卜，且谋多。如杜此言，则“云”是语辞。<br/><br/>　<br/><br/>　　谋之多族，民之多违，族，家也。事滋无成。滋，益也。民急矣，姑从楚以纾吾民。晋师至，吾又从之。敬共币帛，以待来者，小国之道也。牺牲玉帛，待於二竟，二竟，晋、楚界上。○纾音舒。共音恭。竟音境，注同。以待彊者而庇民焉。寇不为害，民不罢病，不亦可乎？”子展曰：“小所以事大，信也。小国无信，兵乱日至，亡无日矣。五会之信，谓三年会鸡泽，五年会戚，又会城棣，七年会鄬，八年会邢丘。○庇，必利反，又音秘，下同。罢音皮。<br/><br/>　　[疏]注“谓三”至“邢丘”。<br/><br/>　　○正义曰：鄬之会，郑伯未至而卒。亦数之者，郑伯虽身死耳，共会与郑同谋，故数之。<br/><br/>　<br/><br/>　　今将背之，虽楚救我，将安用之？言失信得楚，不足贵。○背音佩，至卷末皆同。亲我无成，晋亲郑。鄙我是欲，楚欲以郑为鄙邑而反欲与成。不可从也。言子驷不可从。不如待晋。晋君方明，四军无阙，八卿和睦，必不弃郑。四军，谓上、中、下、新军也。军有二卿。<br/><br/>　　[疏]“八卿和睦”。<br/><br/>　　○正义曰：八卿者，据九年传，荀罃将中军，士匄佐之；荀偃将上军，韩起佐之；栾黡将下军，士鲂佐之；赵武将新军，魏绛佐之。<br/><br/>　<br/><br/>　　楚师辽远，粮食将尽，必将速归，何患焉。舍之闻之：舍之，子展名。‘杖莫如信。’完守以老楚，杖信以待晋，不亦可乎？”子驷曰：“《诗》云：‘谋夫孔多，是用不集。《诗·小雅》。孔，甚也。集，就也。言人欲为政，是非相乱而不成。○杖，直亮反，下同。守，手又反，或如字，下“守官”并注同。发言盈庭，谁敢执其咎？言谋者多，若有不善，无適受其咎。○咎，其九反，下同。適，丁历反，下同。如匪行迈谋，是用不得于道。’匪，彼也。行迈谋，谋於路人也。不得于道，众无適从。<br/><br/>　　[疏]“诗云”至“于道”。<br/><br/>　　○正义曰：《诗·小雅·小旻》之三章也。言谋事之夫甚多，是非相夺，无可適从。为是之故，其事用此，益不成也。发言讻々，而盈满於庭，无能决当是非。事若不成，谁敢执其咎责者？如彼道上行人，每得人即与之谋，意无所从。为是之故，用此不得于正道也。<br/><br/>　　○注“匪彼”至“適从”。<br/><br/>　　○正义曰：郑玄以“匪”为“非”，如非行迈之谋。言止而不行，坐图远近也。杜以“如”者，如似他物，故以“匪”为“彼”。言如彼行人，逢值歧路，问其所从也。郑以行为道，迈为行，言道上行人。杜亦当然。<br/><br/>　<br/><br/>　　请从楚，騑也受其咎。”騑，子驷名。○騑，芳非反。乃及楚平，使王子伯骈告于晋，伯骈，郑大夫。○骈，扶贤反，又扶经反。曰：“君命敝邑，‘脩而车赋，儆而师徒，以讨乱略’。蔡人不从，敝邑之人不敢宁处，悉索敝赋，索，尽也。○儆，居领反。索，悉各反，注同。一音所百反。以讨于蔡，获司马燮，献于邢丘。今楚来讨，曰：‘女何故称兵于蔡？’称，举也。○女音汝。焚我郊保，郭外曰郊。保，守也。冯陵我城郭。冯，迫也。○冯，皮冰反，注同。敝邑之众，夫妇男女，不遑启处，以相救也。遑，暇也。启，跪也。○跪，其委反。<br/><br/>　　[疏]注“遑，暇也。启，跪也”。<br/><br/>　　○正义曰：皆《释言》文也。舍人曰：“閒暇无事也。”李巡曰：“启，小跪也。”<br/><br/>　<br/><br/>　　翦焉倾覆，无所控告。翦，尽也。控，引也。○覆，芳服反。控，苦贡反。民死亡者，非其父兄，即其子弟。夫人愁痛，夫人，犹人人也。○夫音扶，注同。不知所庇。民知穷困，而受盟于楚。孤也与其二三臣不能禁止，孤，郑伯。不敢不告。”知武子使行人子员对之，曰：“君有楚命，见讨之命。亦不使一介行李告于寡君。一介，独使也。行李，行人也。○介，古贺反，注同。独使，所吏反。而即安于楚。君之所欲也，谁敢违君？寡君将帅诸侯以见于城下，唯君图之！为明年晋伐郑传。○见，贤遍反，或如字。<br/><br/>　　晋范宣子来聘，且拜公之辱，谢公此春朝。告将用师于郑。公享之。宣子赋《摽有梅》。《摽有梅》，《诗·召南》。摽，落也。梅盛极则落。诗人以兴女色盛则有衰，众士求之，宜及其时。宣子欲鲁及时共讨郑，取其汲汲相赴。○摽，徐扶妙反，又扶表反。兴，许&#19886;反。季武子曰：“谁敢哉？言谁敢不从命。今譬於草木，寡君在君，君之臭味也。言同类。○譬，本亦作“辟”，音譬，后放此。欢以承命，何时之有？”迟速无时。武子赋《角弓》。《角弓》，《诗·小雅》。取其兄弟婚姻，无相远也。宾将出，武子赋《彤弓》。《彤弓》，天子赐有功诸侯之诗，欲使晋君继文之业，复受彤弓於王。○彤，徒冬反。复，扶又反。宣子曰：“城濮之役，在僖二十八年。○濮音卜。我先君文公献功于衡雍，受彤弓于襄王，以为子孙藏。藏之以示子孙。○雍，於用反。藏如字，徐才浪反。匄也，先君守官之嗣也，敢不承命？”言己嗣其父祖为先君守官，不敢废命，欲匡晋君。君子以为知礼。《彤弓》之义，义在晋君。故范匄受之，所谓“知礼”。<br/><br/>　　[疏]注“彤弓”至“知礼”。<br/><br/>　　○正义曰：文四年，甯俞来聘，为赋《彤弓》。甯俞不敢当。此赋《彤弓》而宣子受之，故解其意。彼以《彤弓》当甯俞，故甯俞不敢受。此赋《彤弓》，其义在於晋君，非当范匄，故范匄受之，而为知礼也。<br/><br/>　<br/><br/>　　【经】九年，春，宋灾。（天火曰灾。来告，故书。）<br/><br/>　　[疏]注“天火”至“故书”。<br/><br/>　　○正义曰：得告则书，史之常例。於此须言告者，《公羊传》曰：“外灾不书，此何以书？为王者之后记灾也。曷为或言灾？或言火？大者曰灾，小者曰火。然则内何以不言火？内不言火者，甚之也。”《公羊》此言，不可通於左氏，故杜明为此注以异之。<br/><br/>　<br/><br/>　　夏，季孙宿如晋。<br/><br/>　　五月，辛酉，夫人姜氏薨。成公母。<br/><br/>　　秋，八月，癸未葬我小君穆姜。无传。四月而葬，速。<br/><br/>　　冬，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光伐郑。十有二月，己亥，同盟于戏。伐郑而书同盟，则郑受盟可知。传言“十有己亥”，以《长历》推之，十二月无己亥，经误。戏，郑地。○戏，许宜反。<br/><br/>　　[疏]注“伐郑”至“郑地”。<br/><br/>　　○正义曰：成十七年，夏，“公会尹子”云云伐郑，六月乙酉，同盟于柯陵。於时郑实不服，诸侯自同盟耳。郑不与盟也。此注云“伐郑而书同盟，则郑受盟可知”者，此盟郑与，传文分明，不是准约同盟之文，始知郑与盟也。杜言此解经於盟不书郑伯之意耳。经若重序诸侯，必当郑伯在列。但经已前目诸侯，不复重序，郑伯不见，故特解之。以其伐郑而书“同盟”，则郑与盟可知。同盟之文，足以包郑，故不复见郑伯耳。非谓因伐而同盟者，所伐之国，必与也。柯陵之盟，郑实不服，诸侯自相与盟，非同郑也。文同事异，不可执彼以难此。十一年，诸侯伐郑，同盟于亳城北，其文与此同矣。此经书“十二月己亥，同盟于戏”，传言十一月己亥同盟于戏，经、传不同，必有一误。而传於戏盟之下，更言“十二月癸亥，门其三门”。己亥在癸亥之前二十四日。杜以《长历》推之，十一月庚寅朔，十日得己亥；十二月己未朔，五日得癸亥。故《长历》参校上下，己亥在十一月十日。又十二月五日有癸亥，则其月不得有己亥。经书十二月，误也。此误者，唯以一字误为二，非书经误也。<br/><br/>　<br/><br/>　　楚子伐郑。<br/><br/>　　【传】九年，春，宋灾。乐喜为司城以为政。（乐喜，子罕也，为政卿，知将有火灾，素戒为备火之政。）<br/><br/>　　[疏]注“乐喜”至“之政”。<br/><br/>　　○正义曰：文七年及成十五年，二传言宋六卿之次，皆云右师、左师、司马、司徒、司城、司寇。其右师最贵。故华元曰：“我为右师，君臣之训，师所司也。”然则宋国之法，当右师为政卿。今言司城为政卿者，盖宋以华阅是华元之子，以元有大功，使阅继其父耳。子罕贤知，故特使为政。齐任管夷吾，鲁任叔孙婼，皆位卑而执国政，此亦当然也。此传言“以为政”者，以为救火之政耳。但从此以后，历检传文，郑人讨贼，宋人献玉，扶筑台之讴，削向戌之赏，皆是政卿之任，故言为政卿也。下晋侯云“宋灾，於是乎知有天道”。是宋人自知天道当有火灾，故子罕素相戒敕为备火之政也。自“伯氏司里”以下，“巷伯儆宫”以上，皆是子罕素戒之也。其享祀之事，是政卿命之，非子罕也。<br/><br/>　<br/><br/>　　使伯氏司里。伯氏，宋大夫。司里，里宰。<br/><br/>　　[疏]注“伯氏”至“里宰”。<br/><br/>　　○正义曰：《释言》云：“里，邑也。”李巡云：“里，居之邑也。”是里为邑居之名也。《周礼》，五邻为里。以五邻必同居，故以里为名。里长谓之宰。《周礼·里宰》，每里下士一人。谓六遂之内，二十五家之长也。此言司里，谓司城内之民，若今城内之坊里也。里必有长，不知其官之名。《周礼》有里宰。故以宰言之，非是郊外之民二十五家之长也。使伯氏司此城内诸里之长，令各率里内之民，表火道以来，皆使此伯氏率里民为之。<br/><br/>　<br/><br/>　　火所未至，彻小屋，涂大屋，大屋难彻，就涂之。陈畚挶，具绠缶，畚，篑笼。挶，土轝。绠，汲索。缶，汲器。○畚音本，草器也。挶，九录反。绠，古杏反，汲水索。缶，方九反，汲水瓦器。篑，其位反。笼，力东反。轝音预。汲音急。索，悉各反。<br/><br/>　　[疏]注“畚篑”至“汲器”。<br/><br/>　　○正义曰：《说文》云：“畚，蒲器，所以盛粮也。”宣二年注云：“畚以草索为之。”其器可以盛粮，又可以盛土也。《论语》称“为山用篑”，是篑为盛土之器，故以畚为篑笼也。《说文》云：“挶，戟持也。”戟持者，执持此轝，其臂如戟形故也。其字从手，谓以手持物也。与畚共文，畚是盛土之器，则挶是轝土之物也。绠者，汲水之索，《仪礼》谓之繘。方言云：“自关而东，周、洛、韩、魏之间谓之绠，关西谓之繘。”《释器》云：“盎谓之缶。”《说文》云：“缶，瓦器，所以盛酒浆，亦谓之罂。”罂可以汲水，故云“汲器”也。《易·井卦》亦谓取井水为汲也。<br/><br/>　<br/><br/>　　备水器盆{临缶}之属。○{临缶}，户暂反。<br/><br/>　　[疏]注“盆{临缶}之属”。<br/><br/>　　○正义曰：《周礼·凌人》：“春始治{临缶}。”郑玄云：“{临缶}如甀，大口以盛冰。”则{临缶}是盛水之器。知备水器者，备盆{临缶}之属。<br/><br/>　<br/><br/>　　量轻重，计人力所任。○任音壬。蓄水潦，积土涂，巡丈城，缮守备，巡，行也。丈，度也。缮，治也。行度守备之处，恐因灾有乱。○蓄，本又作“畜”，敕六反。潦音老。守，手又反，注“守备”同。巡行，下孟反，下同。度，待洛反，下同。处，昌虑反。<br/><br/>　　[疏]“巡丈城”。<br/><br/>　　○正义曰：十尺为丈。巡行其城，以丈度之，故云“丈城”。<br/><br/>　<br/><br/>　　表火道。火起，则从其所趣摽表之。○摽，必遥反。使华臣具正徒，华臣，华元子，为司徒。正徒，役徒也，司徒之所主也。<br/><br/>　　[疏]注“华臣”至“主也”。<br/><br/>　　○正义曰：《周礼》，大司徒掌“徒庶之政令”。小司徒“凡用众庶，则掌其政教。”凡国之大事致民，是司徒掌役徒也。言“具正徒”，司里所使，遂正所纳，皆是临时调民而役之，若今之夫役也。司徒所具正徒者，常共官役，若今之正丁也。<br/><br/>　<br/><br/>　　令隧正纳郊保，奔火所。隧正官名也。五县为隧。纳聚郊野保守之民，使随火所起，往救之。○隧音遂。<br/><br/>　　[疏]注“隧正”至“救之”。<br/><br/>　　○正义曰：此隧正当天子之遂大夫。故《遂大夫职》云：“各掌其遂之正令。”《遂人职》云：“五家为邻，五邻为里，四里为酂，五酂为鄙，五鄙为县，五县为遂。”郑司农云：“王国百里，内为六乡，外为六遂。”郑玄云：“郊内比、闾、族、党、州、乡，郊外邻、里、酂、鄙、县、遂。”异其名者，示相变耳。《尚书·费誓》云：“鲁人三郊三遂。”然则诸侯之有乡遂，亦以郊内、郊外别之也。郊内属乡者，近於国都，司徒自率之，以入城矣。郊外属遂者，是郊野保守之民，不可全离所守，司徒令遂正量其多少，纳之於国，随火所起，而奔往救之。华臣直言具正徒，不言其事者，以是郊内之民共救火，百役即上畜水潦、积土涂之类，非唯救火而已。若郊保之民既远，故使随火所起，奔往救之，直救火而已。<br/><br/>　<br/><br/>　　使华阅讨右官，官庀其司。亦华元子，代元为右师。讨，治也。它，具也。使具其官属。○阅音悦。庀，芳婢反，注同。向戌讨左，亦如之。向戍，左师。使乐遄庀刑器，亦如之。乐遄，司寇。刑器，刑书。○遄，巿专反。<br/><br/>　　[疏]注“乐遄”至“刑书”。<br/><br/>　　○正义曰：此人掌具刑器，知其为司寇也。恐其为火所焚，当是国之所重，必非刑人之器，故以为刑书也。哀三年，鲁人救火，云“出礼书、御书”。书不名器，此言刑器，必载於器物。郑铸《刑书》而叔向责之，晋铸刑鼎而仲尼讥之。彼铸之於鼎，以示下民，故讥其使民知之。此言刑器，必不在鼎，当书於器物，官府自掌之，不知其在何器也。或书之於版，号此版为刑器耳。<br/><br/>　<br/><br/>　　使皇郧命校正出马，工正出车，备甲兵，庀武守。皇郧，皇父充石之后。校正主马，工正主车，使各备其官。○郧音云，本亦作“员”，音同。校，户教反，注同出马，如字，徐尺遂反，下同。守，手又反，下同。<br/><br/>　　[疏]注“皇郧”至“其官”。<br/><br/>　　○正义曰：服虔云：“皇郧，皇父充石之后，十世东乡，为人之子，大司马椒也。”车马甲兵，司马之职。使皇郧掌此事，皇郧必是司马也。校正主马，於《周礼》为校人，是司马之属官也。《周礼》司马之属，无主车之官。巾车、车仆，职皆掌车，乃为宗伯之属。昭四年传云：“夫子为司马，与工正书服。”是诸侯之官，司马之属，有工正主车也。国有火灾，恐致奸寇，故使司马命此二官出车马，备甲兵，以防非常也。传言“庀武守”者，甲兵器械藏於府库，若今武库，使具其守，守此武库也。此事轻於车马，故后言之。<br/><br/>　<br/><br/>　　使西鉏吾庀府守，鉏吾，大宰也。府，六官之典。○鉏吾音鱼。<br/><br/>　　[疏]注“鉏吾”至“之典”。<br/><br/>　　○正义曰：鉏吾，大宰，傅无其文。贾逵云：“然相传说耳，不知其本何所出也。”《周礼》大宰之职，掌建邦之六典，以佐王治邦国：一曰治典，二曰教典，三曰礼典，四曰政典，五曰刑典，六曰事典。六官之典，谓此也。杜以府为六官之典，当谓六官之典，其事载之於书，故使具其守。刘炫以为“府守”，谓府库守藏。今知不然者，以百司府藏，已属左右二师。上华阅讨右官，官庀其司。向戍讨左，亦如之。则是府库之物，二师总令群官所主。案哀三年，鲁遭火灾，出礼书、御书，藏象魏，皆以典籍为重。明此府守是六官之典。若以为府库财物，便是不重六典，唯贵财物。刘以为府库而规杜，非也。<br/><br/>　<br/><br/>　　令司宫、巷伯儆宫，司宫，奄臣；巷伯，寺人，皆掌宫内之事。○儆音景。<br/><br/>　　[疏]注“司宫”至“之事”。<br/><br/>　　○正义曰：昭五年传：“楚子欲以羊舌肹为司宫，欲加宫刑。”以此知司宫奄臣，谓奄人为臣，主司宫内。《周礼》无司宫、巷伯之官，唯有内小臣、奄上士四人掌王后之命，正其服位。郑玄云：“奄称士者，异其贤也。”奄人之官，此最为长。则司宫当天子之内小臣也。《周礼》又云：“寺人主之，正内五人。”郑玄云：“正内，路寝也。”《释宫》云：“宫中巷谓之壸。”孙炎曰：“巷，舍间道也。”王肃云：“今后宫称永巷。”是巷者，宫内道名。伯，长也。是宫内门巷之长也。《周礼》内小臣，其次即有寺人，故知巷伯是寺人也；又以《诗》篇名《巷伯》，经云：“寺人孟子，作为此诗。”故知巷伯、寺人一也。郑以巷伯为内小臣，既无明文，各以意说。<br/><br/>　<br/><br/>　　二师令四乡正敬享，二师，左右师也。乡正，乡大夫。享，祀也。<br/><br/>　　[疏]注“二师”至“祀也”。<br/><br/>　　○正义曰：《周礼·大司徒》云：“五家为比，五比为闾，四闾为族，五族为党，五党为州，五州为乡。”乡大夫，每乡卿一人，天子六乡，即以卿为之长。此传云“二师命四乡正”，则别立乡正，非卿典之，但其所职掌，当天子之乡大夫耳。《周礼》：“乡大夫各掌其乡之政教，正月之吉，受教法于司徒，退而颁之于其乡。”则乡正当属司徒。此传言二师命之者，上文右师讨右，左师讨左，则宋国之法，二师分掌其方。左右各掌其二乡，并言其事，故云“二师命四乡正”也。《费誓》云“鲁人三郊三遂”，则鲁立三乡。此云“命四乡正”，则宋立四乡也。《周礼》，乡为一军，大国三军。宋是大国，不过三军，而有四乡者，当时所立，非正法也。於是宋置六卿，况四乡乎？《周礼》，祭人鬼曰享。故享为祀也。止令敬享，不知所享何神。《周礼·大祝》：“国有天灾，弥祀社稷祷祠。”郑玄云：“天灾，疫疠水旱也。弥犹遍也，遍祀社稷及诸所祷。”又《大司徒》以荒政十有二聚万民，共十有一曰索鬼神。郑玄云：“索鬼神，求废祀而脩之。《云汉》之诗所谓‘靡神不举，靡爱斯牲’者也。”彼凶荒之年，水旱之灾，尚索鬼神而祭之，此遇天火为灾，亦当遍祀群神。其所合祭，皆应祭之也。盖火起始命之祭耳。<br/><br/>　<br/><br/>　　祝、宗用马于四墉，祀盘庚于西门之外。祝，大祝。宗，宗人。墉，城也，用马祭于四城以禳火。盘庚，殷王，宋之远祖。城积阴之气，故祀之。凡天灾有币无牲，用马祀盘庚，皆非礼。○“墉”，本又作“庸”，音同。“盘”，字亦作“般”，步于反。禳，如羊反。<br/><br/>　　[疏]注“祝大”至“非礼”。<br/><br/>　　○正义曰：《周礼》：“大祝掌六祝之辞，以事鬼神祗，祈福祥。”“小宗伯掌建国之神位。”特牲、少牢，士大夫之祭祀也，皆宗人掌其事。然则诸是祭神，言辞大祝掌之，礼仪宗人掌之。故所有祭祀，皆祝、宗同行。此事别命祝、宗，使奉此祭，非乡正所为也。文承“二师命”下，亦是二师命之。不复言命者，亦从上省文也。用马者，以马为牲，祭於四面之城，以禳火也。禳，卻也，卻火使灭也。盘庚，汤之九世孙，殷之第十九王也。自盘庚之纣，又十二王而殷灭。盘庚弟小乙，是宋微子之八世祖也。盘庚之为殷王，无大功德，而祀盘庚者，当时之意，不知何故特祀之也。祀盘庚不别言牲，明其祀亦用马也。城以积上为之。土积则为阴积，积阴之气，或能制火，故祭城以禳火，礼亦无此法也。庄二十五年传例曰：“凡天灾有币无牲。”“用马祀盘庚，皆非礼”，言用马祭城、祭盘庚，皆非礼也。此备火灾，所使群官，急者在前，缓者在后，故先伯氏司里，次华臣具正徒，次到隧正纳郊保，然后二师总庀群官，先右后左，尊卑之次也。以刑器车马甲兵典法，国之所重，故特命三官庀具其物。先外官备具救火，然后及内，故次司宫、巷伯。人事既毕，乃祭享鬼神，故次敬享、祀盘庚之事也。<br/><br/>　<br/><br/>　　晋侯问於士弱，弱，士渥浊之子庄子。○渥，於角反。曰：“吾闻之，宋灾，於是乎知有天道，何故？”问宋何故自知天道将灾。对曰：“古之火正，或食於心，或食於咮，以出内火。是故咮为鹑火，心为大火。谓火正之官，配食於火星。建辰之月，鹑火星昏在南方，则令民放火。建戌之月，大火星伏在日下，夜不得见，则令民内火，禁放火。○咮，竹又反，徐丁遘反。出如字，徐尺遂反。内如字，徐音纳。鹑音纯。见，如字，又贤遍反。<br/><br/>　　[疏]注“谓火”至“放火”。<br/><br/>　　○正义曰：昭二十九年传：“五行之官有木正、火正、金正、水正、土正。”立此五官，各掌其职，封为上公，祀为贵神。谓能其事者，后世祀之。火正之官，居职有功，祀火星之时，以此火正之神配食也。五行之官，每岁五时祀之，谓之五祀。《月令》云：“其神句芒、祝融、后土、蓐收、玄冥。”配五帝而食，其神矣！而火正又“配食於火星”者，以其於火有功，祭火星，又祭之。后稷得配天，又配稷，火正何故不得配帝，又配星也？有天下者，祭百神。天子祭天之时，因祭四方之星，诸侯祭其分野之星。其祭火星，皆以正配食也。火正配火星而食，有此传文。其金、木、水、土之正，不知配何神而食，经典散亡，不可知也。《周礼》：“司爟掌行火之政令。季春出火，民咸从之。季秋内火，民亦如之。”郑玄云：“火所以用陶冶，民随国而为之。”郑司农云：“以三月本时昏，心星见於辰上，使民出火。九月本黄昏，心星伏在戌上，使民内火。故《春秋传》曰‘以出内火’。”《周礼》所言，皆据夏正。故杜以《周礼》之意，解其心咮为火之由。建辰之月，即《月令》季春之月，日在胃昏七星中。南方七星，有井、鬼、柳、星、张、翼、轸七者，共为朱鸟之宿星，即七星也。咮谓柳也。《春秋纬·文耀钩》云：“咮谓鸟阳，七星为颈。”宋均注云：“阳犹首也。柳谓之咮，朱，鸟首也。七星为朱鸟颈也。”咮与颈共在於午者，鸟之正宿，口屈在颈，七星与咮，体相接连故也。鹑火星昏，而在南方，於此之时，令民放火。咮星为火之候，故於十二次，咮为鹑火也。建戌之月，即《月令》季秋之月，日在房。东方七宿，角、亢、氐、房、心、尾，箕七者，共为苍龙之宿。《释天》云：“大辰，房心尾也，大火谓之大辰。”孙炎曰：“龙星明者，以为时候大火心也。在中最明，故时候主焉。”以是，故此传心为大火。九月，日体在房，房、心相近，与日俱出俱没，伏在日下，不得出见，故令民内火，禁放火也。火官合配其人，盖多不知谁食於心，谁食於咮也。此传鹑火、大火共为出火之候。《周礼》之注，不言咮者，以咮非内火之候，故唯指大火，以解出内之文，故其言不及咮也。<br/><br/>　<br/><br/>　　陶唐氏之火正阏伯居商丘，陶唐，尧有天下号。阏伯，高辛氏之子。传曰“迁阏伯於商丘，主辰”。辰，大火也，今为宋星。然则商丘在宋地。○阏，於葛反。<br/><br/>　　[疏]注“陶唐”至“宋地”。<br/><br/>　　○正义曰：《史记·五帝本纪》云：“帝尧为陶唐氏。”是尧有天下，以陶唐为代号也。氏犹家也。古言高辛氏，陶唐氏，犹言周家，夏家也。阏伯，高辛氏之子。迁阏伯于商丘，主辰，皆昭元年传文也。《尔雅》以大火为大辰，是辰为大火也。昭十七年传云：“宋，大辰之虚。”是大火为宋星也。阏伯已居商丘，祀大火。今大火为宋星，则知宋亦居商丘。以此明之，故云“然则商丘在宋地”也。《释例》云：“宋、商、商丘，三名一地，梁国雎阳县也。传曰：‘陶唐氏之火正阏伯居商丘，祀大火。’又曰：“宋，大辰之虚也。’然则商丘在宋，或以为漳水之南，故殷虚为商丘，非也。”是由商丘所在不明，故《释例》与此注俱以阏伯明之。<br/><br/>　<br/><br/>　　祀大火，而火纪时焉。谓出、内火时。相土因之，故商主大火。相土，契孙，商之祖也，始代阏伯之后居商丘，祀大火。○相，息亮反，注同。契，息列反。<br/><br/>　　[疏]“祀大火”至“大火”。<br/><br/>　　○正义曰：祀大火者，阏伯祀此大火之星，居商丘，而祀火星也。相土因之，复主大火，是商丘之地，属大火也。然则在地之土，各有上天之分。《周礼》：“保章氏以星土辩九州之地所封，封域皆有分星。”郑玄云：“星土，星所主土也。封，犹界也。大界则曰九州，州中诸国之封域，於星亦有分焉，其书亡矣。今其存可言者，十二次之分也。星纪，吴越也；玄枵，齐也；娵訾，卫也；降娄，晋也；大梁，赵也；实沈，晋也；鹑首，秦也；鹑火，周也；鹑尾，楚也；寿星，郑也；大火，宋也；析木，燕也。”是言地属於天，各有其分之事也。郑唯云“其存可言”，不知存者本是谁说。其见於传记者，则此云“商主大火”，昭元年传云“参为晋星”。二十八年传云“龙，宋、郑之星”，则苍龙之方，有宋、郑之分也。又曰“以害鸟帑，周、楚恶之”，则朱鸟之方，有周、楚之分也。昭七年四月，日食，传称“鲁、卫恶之，去卫地如鲁地”，则春分之日，在鲁、卫之分也。又十年传曰：“今兹岁在颛顼之虚，姜氏、任氏实守其地。”则於时岁星在齐、薛之分也。又三十二年传曰：“越得岁而吴伐之，凶。”则於时岁星在吴、越之分也。《晋语》云：“实沈之虚，晋人是居。”《周语》云：“岁在鹑火，我有周之分野。”是有分野之言也。天有十二次，地有九州。以此九州，当彼十二次，《周礼》虽云“皆有分星”，不知其分，谁分之也。何必所分能当天地。星纪在於东北，吴、越实在东南。鲁、卫东方诸侯，遥属戌亥之次。又三家分晋，方始有赵，而韩、魏无分，赵独有之。《汉书·地理志》：“分郡国以配诸次。”其地分或多或少，鹑首极多，鹑火甚狭。徒以相传为说，其源不可得而闻之。於其分野，或有妖祥，而为占者，多得其效。盖古之圣哲，有以度知，非后人所能测也。<br/><br/>　　○注“相土”至“大火”。<br/><br/>　　○正义曰：《殷本纪》：“契生昭明，昭明生相土。”相土是契孙也。《本纪》云：“帝舜封契於商。”郑玄云：“商国在大华之阳。”皇甫谧云“今上洛商县”是也。如郑玄意，契居上洛之商，至相土而迁於宋之商。及汤有天下，远取契所封商，以为一代大号。服虔云：“相土居商丘，故汤以为天下号。”王肃《书序》注云：“契孙相土居商丘，故汤以为国号。”案《诗》述后稷云：“即有邰家室。”述契云：“天命玄鸟，降而生商。”即稷封邰而契封商也。若契之居商，即是商丘，则契已居之，不得云相土因阏伯也。若别有商地，则汤之为商，不是因相土矣。且经、传言商，未有称商丘者。《释例》云：“宋之先，契佐唐、虞，封於商。武王封微子启为宋公，都商丘。”是同郑玄说也。传言“商主大火”，商谓宋也。宋主大火耳，成汤不主火也。宋是商后，谓宋为昭商。昭八年传曰“自根牟至子商卫”，是名宋为商之验，《释例》曰“商、宋一地”，谓此商也。相土，商之祖者，是汤之祖，亦宋之祖也。尧封阏伯於商丘，比及相土，应历数出，故云“代阏伯之后居商丘，祀大火”也。<br/><br/>　<br/><br/>　　商人阅其祸败之衅，必始於火，是以日知其有天道也。”阅犹数也。商人数所更历，恒多火灾。宋是殷商之后，故知天道之灾必火。○衅，许靳反。数，所主反，下同。更音庚。<br/><br/>　　[疏]“商人”至“道也”。<br/><br/>　　○正义曰：阅犹数也。衅谓间隙也。商人，谓殷商之人。为王之时，数其祸败之衅隙，必始於火，言其政教有失，将欲致祸。既开祸败之衅，必有火灾应之也。今宋是商后，亦如商世，欲有祸败，必初始於火。是以言“日知其有天道也”。然殷商不居商丘，必有火者，以商是相土子孙，相土居商丘，祀火之故。故火之为灾，连及殷商之世也。传唯言此而已，亦不知尔时宋有何失而致此灾。<br/><br/>　<br/><br/>　　公曰：“可必乎？”对曰：“在道。国乱无象，不可知也。”言国无道，则灾变亦殊，故不可必知。<br/><br/>　　[疏]“公曰”至“知也”。<br/><br/>　　○正义曰：公曰此事“可必乎”？但有愆失，必致火乎？对曰：在其君之所行道耳。若时政小失，天未弃之，或下灾异，冀其觉悟，或可常有火灾也。若国家昏乱，无复常象，不可知也。象谓妖祥有所象似，以戒人也。国若无道，灾变亦殊。既无所象，故不可必知也。<br/><br/>　<br/><br/>　　夏，季武子如晋，报宣子之聘也。宣子聘在八年。<br/><br/>　　穆姜薨於东宫。太子宫也。穆姜淫侨如，欲废成公，故徙居东宫。事在成十六年。始往而筮之，遇艮之八，艮下艮上，艮。《周礼》：“大卜掌《三易》。”然则杂用《连山》、《归藏》、《周易》。二《易》皆以七八为占。故言遇艮之八。○艮，古根反。<br/><br/>　　[疏]注“艮下”至“之八”。<br/><br/>　　○正义曰：《周礼》：“大卜掌《三易》之法：一曰《连山》，二曰《归藏》，三曰《周易》。”郑玄云：“易者，揲蓍变易之数，可占者也。名曰《连山》，似山之出内云气也。《归藏》者，万物莫不归而藏於其中也。”《洪范》言卜筮之法，“三人占，则从二人之言”。孔安国云：“夏、殷、周卜筮各异，三法并卜，从二人之言。”是言筮用《三易》之事也。大卜，周官，而职掌《三易》。然则周世之卜，杂用《连山》、《归藏》、《周易》也。《周易》之爻，唯有九六。此筮乃言遇艮之八，二《易》皆以七八为占。故此筮遇八，谓艮之第二爻不变者，是八也。揲蓍求爻，《系辞》有法。其揲所得，有七八九六。说者谓七为少阳，八为少阴，其爻不变也。九为老阳，六为老阴，其爻皆变也。《周易》以变为占，占九六之爻，传之诸筮，皆是占变爻也。其《连山》、《归藏》以不变为占，占七八之爻。二《易》并亡，不知实然以否。世有《归藏易》者，伪妄之书，非殷《易》也。假令二《易》俱占七八，亦不知此筮为用《连山》，为用《归藏》。所云“遇艮之八”，不知意何所道。以为先代之《易》，其言亦无所据，贾、郑先儒相传云耳。先儒为此意者，此言“遇艮之八”，下文穆姜云“是於《周易》”；《晋语》公子重耳筮得“贞、屯、悔、豫”，皆八，其下司空季子云“是在《周易》”，并於遇八之下，别言《周易》。知此遇八，非《周易》也。<br/><br/>　<br/><br/>　　史曰：“是谓艮之随，震下兑上，随。史疑古《易》遇八为不利，故更以《周易》占，变爻，得随卦而论之。<br/><br/>　　[疏]注“震下”至“论之”。<br/><br/>　　○正义曰：震为雷，兑为泽。《象》曰：“泽中有雷，随。”郑玄云：“震，动也。兑，说也。内动之以德，外说之以言，则天下之民慕其行而随从之，故谓之随也。”史疑古《易》遇八者为不利，故更以《周易》占变，变其爻，乃得随卦而论之，所以说姜意也。<br/><br/>　<br/><br/>　　随，其出也。史谓随非闭固之卦。君必速出。”姜曰：“亡！亡，犹无也。○亡如字，读者或音无。是於《周易》曰：‘随，元、亨、利、贞，无咎。’《易》筮皆以变者占，遇一爻变义异，则论彖，故姜亦以彖为占也。史据《周易》，故指言《周易》以折之。○亨，许庚反，下同。彖，吐乱反。折，之设反。<br/><br/>　　[疏]注“易筮”至“折之”。<br/><br/>　　○正义曰：《易》筮皆以变者为占，传之诸筮皆是也。若一爻独变，则得指论此爻。遇一爻变，以上或二爻、三爻皆变，则每爻义异，不知所从，则当总论彖辞，故姜亦以彖为占。此“元、亨、利、贞、无咎”，是随卦之彖辞也。史言“是谓艮之随”者，据《周易》而言，故姜亦指言《周易》以折之也。《周易》卦下之辞，谓之为彖。彖者，统论一卦之体，明其所由之主。《随·彖》云“元、亨、利、贞、无咎”者，元，长也。长亦大也；亨，通也；贞，正也。随卦，震下兑上，以刚下柔动而適说，故物皆随之，而不能大通於事，逆於时也。相随而不为利正，共適邪淫，则灾之道也。必有此“元、亨、利、贞”四德，乃得无咎过耳。无此四德，则不免於咎。<br/><br/>　<br/><br/>　　元，体之长也。亨，嘉之会也。利，义之和也。贞，事之幹也。体仁足以长人，嘉德足以合礼，利物足以和义，贞固足以幹事。然，故不可诬也，是以虽随无咎。言不诬四德，乃遇随无咎。明无四德者，则为淫而相随，非吉事。○长，丁丈反，下同。“嘉德”，《易》作“嘉会”。<br/><br/>　　[疏]注“言不”至“吉事”。<br/><br/>　　○正义曰：不诬四德者，四德实有於身，不可诬罔，以无为有也。如是乃遇随卦，可得身无咎耳。明其无此四德，而遇随卦者，乃是淫而相随，非是善事，故得随必有咎也。穆姜自以身无四德，遇随为恶。其意谓随为恶卦，故云“虽随无咎”。<br/><br/>　<br/><br/>　　今我妇人，而与於乱，固在下位，妇人卑於丈夫。○与音预。而有不仁，不可谓元；不靖国家，不可谓亨；作而害身，不可谓利；弃位而姣，姣，淫之别名。○姣，户交反，注同，徐又如字，服氏同，嵇叔夜音效。<br/><br/>　　[疏]“淫姣淫之别名”。<br/><br/>　　○正义曰：服虔读“姣”为放效之“效”。言效小人为淫。淫自出於心，非效人也。今时俗语谓淫为姣，故以姣为淫之别名。<br/><br/>　<br/><br/>　　不可谓贞。有四德者，随而无咎。我皆无之，岂随也哉？我则取恶，能无咎乎？必死於此，弗得出矣！”传言穆姜辩而不德。<br/><br/>　　[疏]“元体”至“出矣”。<br/><br/>　　○正义曰：自“幹事”以上，与《周易·文言》正同。彼云“元者善之长”，此云“体之长”；彼云“嘉会足以合礼”，此云“嘉德”，唯二字异耳，其意亦不异也。元者，始也，长也。物得其始，为众善之长。於人则谓首为元。元是体之长。以善为体，知亦善之长也。亨，通也。嘉，善也。物无不通，则为众善之会，故通者，善之会也。物得裁成，乃名为义。义理和协，乃得其利。故利者，义之和也。贞，正也。物得其正，乃成幹用，故正者，事之幹也。体仁，以仁为体也。君子体是仁人，堪得与人为长，体仁足以长人也。身有美德，动与礼合，嘉德足以合礼也。以已利物，义事和协，利物足以和义也。正而牢固，事得幹济，身固足以幹事也。此四德者在身，必然固不可诬罔也，是以虽得随卦，而其身无咎。今我妇人也，而与於侨如之乱，妇人卑於男子，固在下位，而有不仁之行，不可谓之元也。不安靖国家，欲除去季孟不可谓之亨也。作为乱事，而自害其身，使放於东宫，不可谓之利也。弃夫人之德位，而与侨如淫姣，不可谓之贞也。有此“，其身能无咎乎？必死於此宫，不能出矣。<br/><br/>　<br/><br/>　　秦景公使士雃乞师于楚，将以伐晋，楚子许之。子囊曰：“不可。当今吾不能与晋争。晋君类能而使之，随所能。○雃，苦田反。举不失选，得所选。○选，息恋反，注同。官不易方。方犹宜也。其卿让於善，让胜已者。其大夫不失守，各任其职。其士竞於教，奉上命。其庶人力於农穑，种曰农，收曰穑。<br/><br/>　　[疏]注“种曰农，收曰穑”。<br/><br/>　　○正义曰：农是力田之名。《诗》毛传云：“种之曰稼，敛之曰穑。”稼者，言如嫁女之有所生也。穑，爱也，言爱惜而收敛之也。此文穑无所对，故以农为种名。其实农是营田之名，种曰稼也。<br/><br/>　<br/><br/>　　商工皂隶，不知迁业。四民不杂。<br/><br/>　　[疏]注“四民不杂”。<br/><br/>　　○正义曰：《齐语》：“四民者，士、农、工、商。”此传言其士竞於教，是说士也；庶人力於农穑，是说农也。士农已讫，唯有士商在耳。故以皂隶贱官足成其句。杜言“四民不杂”，通上士庶为四，非以皂隶工商为四也。<br/><br/>　<br/><br/>　　韩厥老矣，知罃禀焉以为政。代将中军。范匄少於中行偃而上之，使佐中军。使匄佐中军，偃将上军。○少，诗照反，下同。中行，户郎反。韩起少於栾黡，而栾黡、士鲂上之，使佐上军。黡、鲂让起，起佐上军。黡将下军，鲂佐之。○黡，於斩反。魏绛多功，以赵武为贤而为之佐。武，新军将。将，子匠反。君明臣忠，上让下竞。尊官相让，劳职力竞。当是时也，晋不可敌，事之而后可。君其图之！”王曰：“吾既许之矣，虽不及晋，必将出师。”秋，楚子师于武城，以为秦援。秦人侵晋。晋饥，弗能报也。为十年晋伐秦传。○饥音饥，又音几。<br/><br/>　　冬，十月，诸侯伐郑。郑从楚也。庚午，季武子、齐崔杼、宋皇郧从荀罃、士匄门于鄟门。郑城门也。三国从中军。○鄟音专，本亦作专。卫北宫括、曹人、邾人从荀偃、韩起门于师之梁。师之梁，亦郑城门。三国从上军。滕人、薛人从栾黡、士鲂门于北门。二国从下军。杞人、郳人从赵武、魏绛斩行栗。二国从新军。行栗，表道树。○行栗，如字。行，道也。<br/><br/>　　[疏]“斩行栗”。<br/><br/>　　○正义曰：行，道也。谓之行栗，必是道上之栗。《周语》云：“列树以表道。”知此行栗是表道之树。<br/><br/>　<br/><br/>　　甲戌，师于氾，众军还聚氾，汜，郑地，东汜。○汜音凡。令於诸侯曰：“脩器备，兵器战备。盛糇粮糇，乾食。○盛音成。糇音侯。归老幼，示将久师。居疾于虎牢，诸侯已取郑虎牢，故使诸军疾病息其中。肆眚围郑。”肆，缓也。眚，过也。不书围郑，逆服不成围。○眚，生领反，徐所幸反。<br/><br/>　　[疏]注“肆缓”至“成围”。<br/><br/>　　○正义曰：肆训为缓，缓从罪人，谓放赦之也。将求民力，开恩赦罪，赦诸侯之军内犯法者，服虔以为放郑囚。案传未与郑战，无囚可放。设使有囚可放，郑人以战而获，非有所犯，不得谓之“肆眚”也。不书围郑者，此肆眚围郑，是号令之辞耳。郑人闻而逆服，不成围故也。<br/><br/>　<br/><br/>　　郑人恐，乃行成。与晋成也。○恐，丘勇反。中行献子曰：“遂围之，以待楚人之救也，而与之战。不然，无成。”献子，荀偃也。恐楚救郑，郑复属之。○复，扶又反。知武子曰：“许之盟而还师，以敝楚人。敝，罢也。○罢音皮。吾三分四军，分四军为三部。<br/><br/>　　[疏]注“分四军为三部”。<br/><br/>　　○正义曰：贾逵以为三分四军为十二部，郑众以为分四军为三部。杜以分为十二，则一部人少，不足亢敌，故从郑说，分四军为三部。晋各一动而楚三来，欲罢楚，使不能也。<br/><br/>　<br/><br/>　　与诸侯之锐，以逆来者，来者，楚也。於我未病，楚不能矣。晋各一动而楚三来，故曰“不能”。犹愈於战，胜聚战。暴骨以逞，不可以争。言争当以谋，不可以暴骨。○暴，蒲卜反，注同。徐扶沃反。争，争斗之争，注同，又如字。大劳未艾，君子劳心，小人劳力，先王之制也。”艾，息也。言当从劳心之劳。○艾，鱼废反，又五盖反，注同。诸侯皆不欲战，乃许郑成。十一月，己亥，同盟于戏，郑服也。郑服、故言同盟。将盟，郑六卿公子騑、子驷。公子发、子国。公子嘉、子孔。公孙辄、子耳。公孙虿、子蟜。○虿，敕迈反。公孙舍之子展。及其大夫、门子，皆从郑伯。门子，卿之適子。○从，才用反。適，丁历反。<br/><br/>　　[疏]注“门子卿之適子”。<br/><br/>　　○正义曰：《周礼·小宗伯》：“掌三族之别，以辩亲疏。其正室皆谓之门子。”郑玄云：“正室，適子也。将代父当门者也。”是卿之適子为门子也。<br/><br/>　<br/><br/>　　晋士庄子为载书，庄子，士弱。载书，盟书。曰：“自今日既盟之后，郑国而不唯晋命是听，而或有异志者，有如此盟。”如违盟之罚。公子騑趋进，曰：“天祸郑国，使介居二大国之閒。介犹闻也。○介音界，注同。犹閒，音间厕之间，又如字。大国不加德音，而乱以要之，谓以兵乱之力强要郑。○要，一遥反，注“强要”，下“要人”、“要盟”皆同。强，其丈反。使其鬼神不获歆其禋祀，其民人不获享其土利，夫妇辛苦垫隘，无所厎告。垫隘，犹委顿。底，至也。○歆，许今反。垫，丁念反。隘，於懈反。底音旨。自今日既盟之后，郑国而不唯有礼与彊可以庇民者是从，而敢有异志者，亦如之！”亦如此盟。○庇，必利反。荀偃曰：“改载书！”子驷亦以所言载於策，故欲改之。公孙舍之曰：“昭大神要言焉，要誓以告神。若可改也，大国亦可叛也。”知武子谓献子曰：“我实不德，而要人以盟，岂礼也哉？非礼，何以主盟？姑盟而退，脩德息师而来，终必获郑，何必今日？我之不德，民将弃我，岂唯郑？若能休和，远人将至，何恃於郑？”乃盟而还。遂两用载书。○休，许虬反。<br/><br/>　　晋人不得志於郑，以诸侯复伐之。十二月，癸亥，门其三门。三门，鄟门、师之梁、北门也。癸亥，月五日。晋果三分其军，各攻一门。○复，扶又反。闰月，戊寅，济于阴阪，侵郑，以《长历》参校上下，此年不得有闰月戊寅。戊寅是十二月二十日。疑“闰月”当为“门五日”。“五”字上与“门”合为“闰”，则后学者，自然转“日”为“月”。晋人三番四军，更攻郑门，门各五日，晋各一攻，郑三受敌，欲以苦之。癸亥去戊寅十六日，以癸亥始攻，攻辄五日，凡十五日，郑故不服而去。明日戊寅，济于阴阪，复侵郑外邑。阴阪，洧津。○闰月，依注读为“门五日”。阪音反，又扶板反。番，芳元反。更音庚。复，扶又反。洧，于轨反。<br/><br/>　　[疏]注“以长”至“洧津”。<br/><br/>　　○正义曰：杜以《长历》推之，此年无闰，故知此“闰”字当为“门五”，又“月”当为“日”也。晋人分四军为三番，以二番为待楚之备，一番以攻郑之门。一番一门，以癸亥初攻，每门五日，积十五日，欲以苦郑而来楚也。楚不敢来，郑犹不服。至明日戊寅，济于阴阪，复侵郑外邑，而后归也。郑都洧水之旁，故知阴阪，洧津也。卫氏难云：“案昭二十年朔旦冬至，其年云‘闰月，戊辰，杀宣姜’，又二十二年云‘闰月，取前城’，并不应有闰。而传称闰，是史之错失，不必皆在应闰之限。杜岂得云‘此年不得有闰’，而改为‘门五日’也？若然，闰月杀宣姜，闰月取前城，皆为‘门五日’乎？”秦氏释云：“以传云‘三分四军’，又云‘十二月癸亥，门其三门’，既言三分，则三番攻门，计癸亥至戊寅十六日，番别攻门五日，三五十五日。明日戊寅，济于阴阪，上下符合。故杜为此解。”苏氏又云：“案《长历》襄十年十一月丁未是二十四日，十一年四月己亥是十九日。据丁未至己亥一百七十三日。计十年十一月之后，十一年四月之前，除两个残月，唯置四个整月。用日不尽，尚馀二十九日。故杜为《长历》於十年十一月后置闰。既十年有闰，明九年无闰也。”<br/><br/>　<br/><br/>　　次于阴口而还。阴口，郑地名。子孔曰：“晋师可击也，师老而劳，且有归志，必大克之。”子展曰：“不可。”传言子展能守信。<br/><br/>　　公送晋侯。晋侯以公宴于河上，问公年。季武子对曰：“会于沙随之岁，寡君以生。”沙随在成十六年。晋侯曰：“十二年矣，是谓一终，一星终也。岁星十二岁而一周天。<br/><br/>　　[疏]注“岁星”至“周天”。<br/><br/>　　○正义曰：直言“一星终”，知是岁星者，以古今历书推步五星，金、水曰行一度；土三百七十七日，行星十二度；火七百八十日，行星四百一十五度。四者皆不得十二年而一终。唯木三百九十八日，行星三十三度，十二年而彊一周。举其大数，十二年而一终，故知是岁星。<br/><br/>　<br/><br/>　　国君十五而生子，冠而生子，礼也。冠，成人之服，故必冠而后生子。○冠，古乱反。注、下皆同。君可以冠矣。大夫盍为冠具？”武子对曰：“君冠，必以祼享之礼行之，祼谓灌鬯酒也。享，祭先君也。○盍，户腊反。祼，古乱反。灌，古乱反。<br/><br/>　　[疏]注“祼谓”至“祭先君也”。<br/><br/>　　○正义曰：《周礼·大宗伯》：“以肆献祼享先王。”《郁人》：“凡祭祀之祼事，和郁鬯以实彝而陈之。”郑玄云：“郁，郁金，香草也。鬯酿秬为酒，芬香条畅於上下也。筑郁金煮之，以和鬯酒。”《郊特牲》云：“灌用鬯臭。”郑玄云：“灌谓以圭瓒酌鬯，始献神也。”然则祼即灌也，故云“祼谓灌鬯酒也”。祼是祭初之礼，故举之以表祭也。《周礼》“祭人鬼曰享”，故云“享，祭先君也”。刘炫云：“冠是大礼，当遍告群庙。”<br/><br/>　<br/><br/>　　以金石之乐节之，以锺磬为举动之节。以先君之祧处之。诸侯以始祖之庙为祧。○祧，他彫反。<br/><br/>　　[疏]“君冠”至“处之”。<br/><br/>　　○正义曰：冠是嘉礼之大者，当祭以告神，故有祼享之礼，以祭祀也。国君无故不彻县，故有金石之乐，行冠礼之时，为举动之节也。冠必在庙，故先君之祧处之也。既行祼享，祭必有乐。所言金石节之，谓冠时之乐，非祭祀之乐也。诸侯之冠礼亡，唯有《士冠礼》在耳。其礼亦行事於庙，而不为祭祀。士无乐可设，而唯处祧同耳。士冠必三加：始加缁布冠，次加皮弁，次加爵弁。公则四，《大戴礼·公冠篇》於士三冠后，更加玄冕是也。案此传文，则诸侯十二加冠也。文王十三生伯邑考，则十二加冠，亲迎于渭，用天子礼。则天子十二冠也。《晋语》柯陵会，赵武冠见范文子，冠时年十六七，则大夫十六冠也。士庶则二十而冠，故《曲礼》云“二十曰弱冠”是也。<br/><br/>　　○注“诸侯”至“为祧”。<br/><br/>　　○正义曰：《祭法》云：“远庙为祧。”天子有二祧。”郑玄云：“祧之言超也，超，上去意也。诸侯无祧。”《聘礼》云：“不腆先君之祧。”是谓始祖庙也。《聘礼》注云：“天子七庙，文、武为祧。”诸侯五庙。则祧始祖也，是亦庙也。言祧者，祧尊而庙亲，待宾客者上尊者。然则彼以始祖之尊，故特言祧耳。昭元年传云“敢爱丰氏之祧”。大夫之庙，亦以祧言之，是尊之意也。不待至鲁而假於卫者，及诸侯宾客未散故也。<br/><br/>　<br/><br/>　　今寡君在行，未可具也。请及兄弟之国而假备焉。’晋侯曰：“诺。”公还，及卫，冠于成公之庙。成公，今卫献公之曾祖。从卫所处。<br/><br/>　　[疏]注“成公”至“所处”。<br/><br/>　　○正义曰：成公是献公曾祖，《卫世家》文也。服虔以成公是卫之曾祖，即云“祧谓曾祖之庙”也。曾祖之庙，何以独有祧名？《王制》：“大夫三庙，一昭一穆，与太祖之庙为三。”郑之丰氏，岂得立曾祖之庙乎？而亦谓之祧也。杜言“从卫所处”，意在排旧说也。以晋悼欲速，故寄卫庙而假锺磬。其祼享之礼，归鲁乃祭耳。<br/><br/>　<br/><br/>　　假锺磬焉，礼也。<br/><br/>　　楚子伐郑。与晋成故。子驷将及楚平，子孔、子蟜曰：“与大国盟，口血未乾而背之，可乎？”子驷、子展曰：“吾盟固云‘唯彊是从’。今楚师至，晋不我救，则楚彊矣。盟誓之言，岂敢背之？且要盟无质，神弗临也。质，主也。<br/><br/>　　[疏]注“质，主也”。<br/><br/>　　○正义曰：质之为主，以意言耳，无正训也。晋云“唯晋命是听”，郑云“唯彊是从”，二辞俱以告神，是其无定主也。服虔云：“质，诚也。”无忠诚之信，故神弗临也。<br/><br/>　<br/><br/>　　所临唯信。信者，言之瑞也，瑞，符也。善之主也，是故临之。神临之。明神不蠲要盟，蠲，洁也。背之可也。”乃及楚平。公罢戎入盟，同盟于中分。中分，郑城中里名。罢戎，楚大夫。○罢音皮，徐音彼。中分，并如字，徐音丁仲反。<br/><br/>　　[疏]注“中分，郑城中里名”。<br/><br/>　　○正义曰：言入盟，是入城盟也。入城而言盟地，知是城内里名。<br/><br/>　<br/><br/>　　楚庄夫人卒，共王母。王未能定郑而归。<br/><br/>　　晋侯归，谋所以息民。魏绛请施舍，施恩惠，舍劳役。输积聚以贷。输，尽也。○积，子赐反，下同。聚，才住反。贷，他代反。自公以下，苟有积者，尽出之。国无滞积，散在民。亦无困人。不匮乏。公无禁利，与民共。亦无贪民。礼让行。祈以币更，不用牲。宾以特牲。务崇省。○省，所景反。器用不作，因仍旧。车服从给。足给事也。行之期年，国乃有节。三驾而楚不能与争。三驾，三兴师，谓十年师於牛首，十一年师於向，其秋观兵於郑东门。自是郑遂服。○期音基，本亦作期。向，舒亮反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10310.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10312.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

