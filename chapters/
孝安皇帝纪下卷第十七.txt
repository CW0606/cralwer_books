<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝安皇帝纪下卷第十七_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝安皇帝纪下卷第十七全文,袁宏作品" />
<meta name="description" content="后汉纪原文阅读,孝安皇帝纪下卷第十七全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7673.html";
var nextpage="novel-read-556-7675.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝安皇帝纪下卷第十七</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7673.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝安皇帝纪下卷第十七</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:29:24<span class="divide">|</span></p>
<div class="page-body">
<div class="page-content">
<p>　建光元年（辛酉、一二一）<br/>　　春正月，高丽寇玄菟。<br/>　　二月辛亥〔一〕，大赦天下。<br/>　　〔一〕　范书安帝纪作“癸亥”。按二月壬子朔，不当有辛亥，袁纪误。<br/>　　三月辛巳〔一〕，皇太后邓氏崩。癸未，大敛，封大将军骘为上蔡侯〔二〕。丙子，葬和熹邓后〔三〕。<br/>　　〔一〕　范书安帝纪作“癸巳”。<br/>　　〔二〕　复申永初元年之命。<br/>　　〔三〕　范书作“丙午”，续汉书亦同。按是月辛巳朔，无丙子日，袁纪误。<br/>　　初，上少号聪明，故太后立之。后有不可意，上乳母王圣知之，见太后久不归政，恐有废置意。中常侍、黄门郎李闰为上伺候，及后崩，因言邓悝兄弟尝从尚书邓防取废帝故事〔一〕，谋欲立平原王为帝。<br/>　　〔一〕　范书“邓防”作“邓访”。<br/>　　五月庚申〔一〕，有司奏故〔执〕金吾悝〔二〕、屯骑校尉弘、步兵校尉阊大逆无道，宜追夺爵土，以明褒贬。遂免悝子广宗、弘子广德等爵，宗族皆免归本郡。以骘不豫谋，徙封沙罗侯〔三〕。行道为郡县所逼，骘与凤自杀，广宗、骘从弟遵、〔豹〕（约）皆自杀，〔四〕唯广德母与阎后同产故得免。以乐安侯康贤而有行，征为太仆卿。<br/>　　〔一〕　是月庚辰朔，无庚申。范书作“庚辰”，是。<br/>　　〔二〕　据范书补。<br/>　　〔三〕　范书邓骘传作“罗侯”。注曰：“罗，县，属长沙郡。”<br/>　　〔四〕　范书除遵、豹外，将作大匠邓畅亦一同自杀。<br/>　　初，河间孝王子蠡吾侯翼与诸王子朝京师〔一〕，邓太后善翼之为人也，封翼为平原王，因留京师。及太后崩，上以翼谋图不轨，窃窥神器，乃贬翼复蠡吾侯〔二〕。<br/>　　〔一〕　据范书章帝八王传言，汉顺帝永建五年，因翼父开上书愿分蠡吾县以封翼，帝许之，始为蠡吾侯。此时为诸侯王之子也。袁纪误。<br/>　　〔二〕　范书作“贬为都乡侯”，是。<br/>　　封中常侍李闰、江京为列侯，赏发邓氏之谋也。<br/>　　大司〔农〕（徒）朱宠〔一〕，骘之所举，乃肉袒舆榇上疏曰：“和熹皇后圣善之德，为汉文母。兄弟忠孝，同心忧国，宗庙有主，王室是赖。功成身退，让国逊位，历世外戚，无与为比。当享积善之佑〔二〕，宜蒙谦约之报〔三〕。横以宫人单辞〔四〕，事不可信。骘等父母群从，不以寿终，尸丧流离，逆天威人。宜皆还葬，宠其遗孤，以答亡魂。”<br/>　　〔一〕　据范书改。<br/>　　〔二〕　易坤文言曰：“积善之家，必有余庆。”<br/>　　〔三〕　易谦卦曰：“鬼神害盈而福谦。”又曰：“劳谦君子有终吉。”<br/>　　〔四〕　胡三省曰：“两造不备，又无征左者为单辞。”<br/>　　安帝初，天灾疫，百姓饥馑，死者相望，盗贼群起，四夷反叛。骘等祭节俭，罢力役，推贤进能，尽心王室，故天下赖以复安。乃被诛责，其事闇昧，众庶多称其冤。上既闻之，又感宠之言，乃切诏州郡，还骘等丧，葬于旧茔，使使祠以中牢〔一〕，诸从兄弟归京师。<br/>　　〔一〕　中牢，即少牢，以羊豕为牲，诸侯礼也。见礼记王制。<br/>　　袁宏曰：“夫吉凶由人〔一〕，而存亡有地，择地而处，君子所以无咎也。长木之摽，其势必颠〔二〕，势极故也。势极则受患，故无全物焉。然则贵盛之极，倾覆之所由也，外戚则尤甚焉。得之不以至公，宰割之日久也。夫人君之势，非不高且极也，置君于无过之地，万人莫之计。人臣则不然，比肩而立，相与一体也，操大权于天下，万物之所恶也。周公且犹狼狈，而况其余乎〔三〕？夫凭宠作威，以取倾覆，理用等矣。若乃推心向善，而不免闇昧之诛，所处之地危也。死而不异二者，自处之道，然未达择地之方。昔楚人三世杀其君，将立王子搜，搜逃之丹穴。楚人承以玉舆，熏之以薪，乃出。〔四〕故曰王子搜非恶为王，恶其为己患也。然则外戚之患也，非徒一己焦烂，而历代贵宠，未有不患其为患〔五〕，岂不哀哉！”<br/>　　〔一〕　襄公二十三年左传曰：“祸福无门，唯人所召。”<br/>　　〔二〕　哀公十二年左传曰：“长木之毙，无不摽也。”<br/>　　〔三〕　史记鲁周公世家曰：“及成王用事，人或谮周公，周公奔楚。成王发府，见周公祷书，乃泣，反周公。”<br/>　　〔四〕　事见庄子让王篇，“楚人” 作“越人”。袁纪误。<br/>　　戊申，有司奏尊清河王为孝德皇帝，左姬为孝德皇后，宋贵人为敬隐皇后。左姬，犍为武阳人。父坐事，姬与姊妹俱入掖庭〔一〕。和帝时，诏分宫人赐诸王，以姬〔与〕（为）清河孝王〔二〕。姬有令色，王绝重之，生孝安帝。<br/>　　〔一〕　范书言左姬伯父圣坐妖言伏诛，左姬字小峨，与其姊大娥没官为婢，入掖庭。<br/>　　〔二〕　据范书改。<br/>　　于是天子始亲万机。尚书陈忠以为首政之初，宜征天下隐逸。乃诏公车以玄纁征南阳冯良、汝南周燮，皆称疾不至。<br/>　　良字君卿〔一〕，少为县吏，从尉迎督邮。良耻冢役，因毁其车马，坏其衣冠，绝迹远遁。妻子见败车坏衣，皆以猛兽所食，遂发丧制服。良至犍为，从师受业十余年〔二〕，还乡里。虽处幽闇，必自整顿，非礼不动，乡里以为师。举贤良、方正、敦朴皆不行。<br/>　　〔一〕　东观记，范书皆作“字君郎 ”。<br/>　　〔二〕　按范书周燮传言良师乃犍为武阳人杜抚。杜抚虽于乡里授弟子千余人，然后应东平王苍之辟，至永平五年苍就国始归。不久复辟太尉府，建初中，卒于公车令职。传言良年三十入蜀，七十余岁卒。若以永平元年抚应辟计，至建光元年，近百岁矣；以建初元年计，亦八十余年，良岂能于蜀从抚受学达十余年之久！袁纪不言其师之名，恐其亦疑焉。<br/>　　燮字彦祖，敦诗书，非法不言，所与交游者不过数四人，室家相待如宾客，化行乡党，举孝廉茂才，公车再征，皆不就。<br/>　　上新听政，开谏诤路。尚书陈忠以直言为名，而人主不能容，乃上书通广帝意曰：“臣闻人君广山薮之大，纳切直之言。忠臣尽蹇蹇之节〔一〕，不畏逆耳之诛。是以高祖舍周昌桀、纣之譬〔二〕，孝文嘉袁盎人豕之喻〔三〕，世宗纳东方朔宣宏之正〔四〕，孝元容薛广德自刎之谏〔五〕。陛下崇宽厚之德，推宋景之诚〔六〕，引咎责躬，咨访群吏。言事者新蒙采录，显列二台〔七〕，必承风而靡，争效切直，如有管窥愚见，妄陈得失，虽苦口逆耳，不得事实，宜优游宽容，以遵四帝之绪也。”<br/>　　〔一〕　易蹇卦曰‘王臣蹇蹇’。蹇通謇，履正居中，正直敢言之意。<br/>　　〔二〕　史记张丞相传曰：“昌尝燕时入奏事，高帝方拥戚姬，昌还走，高帝逐得，骑周昌项，问曰：‘我何如主也？’昌仰曰：‘陛下即桀纣之主也。’于是上笑之，然尤惮周昌。”<br/>　　〔三〕　史记袁盎传曰：“上幸上林，皇后、慎夫人从。其在禁中，常同席坐。及坐，郎署长布席，袁盎引郤慎夫人坐。慎夫人怒，不肯坐。上亦怒，起，入禁中。盎因前说曰：‘臣闻尊卑有序则上下和。今陛下既已立后，慎夫人乃妾，妾主岂可与同坐哉！适所以失尊卑矣。且陛下幸之，即厚赐之。陛下所以为慎夫人，适所以祸之。陛下独不见“人彘”乎？’于是上乃说，召语慎夫人。慎夫人赐盎金五十斤。”<br/>　　〔四〕　汉书东方朔传曰：武帝为窦太主置酒宣室，使谒者引内董偃，朔曰：“不可。夫宣室者，先帝之正处也，非法度之政不得入焉。故淫乱之渐，其变为篡，是以竖貂为淫而易牙作患，庆父死而鲁国全，管蔡诛而周室安。”上曰：“善。”又世宗乃武帝庙号，宣帝本始二年所议定。<br/>　　〔五〕　汉书薛广德传曰：元帝酎祭宗庙，出便门，欲御楼船，广德当乘舆车，免冠顿首曰：“宜从桥。”诏曰：“大夫冠。”广德曰：“陛下不听臣，臣自刎，以血污车轮，陛下不得入庙矣！”上不说。光禄大夫张猛进曰：“臣闻主圣臣直，乘船危，就桥安，圣主不乘危。御史大夫言可听。”上曰：“晓人不当如是邪！”乃从桥。<br/>　　〔六〕　史记宋微子世家曰：“荧惑守心，心，宋之分野也。景公忧之。司星子韦曰：‘可移于相。’景公曰：‘相，吾之股肱。’曰：‘可移于民。’景公曰：‘君者待民。’曰：‘可移于岁。’景公曰：‘岁饥民困，吾谁为君！’子韦曰：‘天高听卑。君有君人之言三，荧惑宜有动。’于是候之，果徙三度。”<br/>　　〔七〕　范书陈忠传曰：言事者，杜根、成翊世也。皆陈忠所荐者。时杜根为侍御史，成翊世为尚书郎。胡三省曰：“汉制：尚书、御史皆曰台。 ”<br/>　　秋七月己亥，大赦天下〔一〕。<br/>　　〔一〕　范书作“己卯”。时改元建光，故赦天下。按己卯为朔日，己亥乃第二十一日，未知孰是。<br/>　　八月甲子，故司徒刘恺为太尉。<br/>　　九月戊子，上幸卫尉冯石〔府〕，〔赐〕（上）宝剑、玉玦〔一〕。（冬十二月）丙申，乃还宫〔二〕。<br/>　　〔一〕　据范书冯鲂传改补。<br/>　　〔二〕　安帝幸冯石府不过十许日，岂能住长达三月之久。戊子至丙申，乃九天。“冬十二月”四字衍文也。<br/>　　己丑，郡国三十五地震〔一〕，坏城郭，压杀人。本志以为安帝不明、宫人与王圣专权之应也。<br/>　　〔一〕　续汉五行志作“九月己丑” ，正与袁纪合。范书安帝纪作“<br/>　　冬十一月己丑”，陈璞据以改袁纪 “冬十二月丙申”为“冬十一月丙申”，误也。<br/>　　鲜卑寇玄菟。<br/>　　庚子，绝大臣行三年丧〔一〕。尚书陈忠上疏曰：“昔先王孝治天下，始于爱亲，终于哀戚〔二〕。上自天子，至于庶人，尊卑贵贱，其义一也。夫人生三年，乃免父母之怀〔三〕，先圣缘情，着其节制。故曰臣有大丧，君三年不呼其门〔四〕。周室陵迟，礼制衰废，蓼莪之人作诗自伤曰：‘瓶之罄矣，惟罍之耻。’〔五〕言己不得终竟子道者，亦上之耻也。高祖受命，萧何创制，大臣有宁告之科〔六〕，合于致忧之义〔七〕。建武初，拨乱之世，国政草创，人伦未厚，鲜循三年之丧，以报顾复之恩〔八〕，礼义之废，实由于此。然仁道无远弘之即，是故籍田之科起于太宗〔九〕，孝廉之贡发于孝武，〔十〕郊祀之礼定于元、成〔十一〕，三雍之序备于永平〔十二〕，大臣送终，于今乃章，圣功美业，于是乎在。孟子有言：‘老以及老，幼以及幼，天下可运于掌。’〔十三〕臣愿陛下登高北望，以井陵之思揆臣子之心〔十四〕，则海内群生得其所。”上不从。<br/>　　〔一〕　元初三年初听大臣行三年丧，至此复断绝之。<br/>　　〔二〕　孝经序曰：“昔者明王以孝理天下也。”开宗明义章曰：“<br/>　　夫孝始于事亲。”丧亲章曰：“生事爱敬，死事哀感，生民之本尽矣，死生之义备矣，孝子之事亲终矣。”陈忠之言，皆本于此。<br/>　　〔三〕　惠栋曰：“马融论语注云：子生三岁，为父母所怀抱。”<br/>　　〔四〕　见宣公元年公羊传。<br/>　　〔五〕　出诗小雅蓼莪。其言瓶小而尽，罍大而盈，讽王不以财富恤贫济弱，民不得尽子道，示王之耻也。<br/>　　〔六〕　汉书高祖本纪师古注曰：“ 告者，请谒之言，谓请休耳。或谓之谢，谢亦告也。” 又哀帝纪师古注曰：“宁谓处家持丧服。”汉书扬雄传注引应劭曰：“汉律以不为亲行三年服不得选举。”又哀帝纪绥和二年六月诏曰：“博士弟子父母死，予宁三年。”程树德汉律考曰：“按陈忠传：元初三年有诏大臣得行三年丧，建光中尚书复奏请绝告宁之典，如建武故事着于令。刘恺传云：“旧制二千石刺史不得行三年丧，由是内外众职并废丧礼。是终汉之世，士人小吏得行三年丧，大臣二千石例不得行也。”<br/>　　〔七〕　论语子张曰：“曾子曰：‘ 吾闻诸夫子，人未有自致者也，必也亲丧乎？’”马融曰：“言人虽未能自致尽于他事，至于丧亲，必自致尽。”<br/>　　〔八〕　徐天麟曰：“两汉丧服之制，虽不合于古礼，然士大夫至孝出于天性者，未尝不服三年之丧。在西都则公孙弘、原涉、河间王良：在东京则桓荣、韦彪、铫期、鲍昂及东平王敞、东海王臻兄弟，皆事亲尽爱，送终竭哀。二史书之，以为罕见，所以贬时俗之不能尽其通丧也。”又诗小雅蓼莪曰：“父兮生我，母兮鞠我，抚我畜我，长我育我，顾我复我，出入腹我。欲报之德，昊天罔极。”蓼莪者，子长大之状貌。陈忠上文所言“蓼莪之人作诗”，亦指此诗。<br/>　　〔九〕　太宗，文帝庙号也。文帝二年诏曰：“农，天下之本也，其开藉田也。”袁纪“藉 ”作“籍”，二字可通。又范书“科”作“耕”。<br/>　　〔十〕　孝武元光元年冬十一月，初令郡国举孝廉各一人。师古曰：“孝谓善事父母者。廉谓清洁有廉隅者。”<br/>　　〔十一〕汉书韦贤传末引司徒掾班彪曰：“汉承亡秦绝学之后，祖宗之制因时施宜。自元、成后学者蕃滋，贡禹毁宗庙，匡衡改郊兆，何武定三公，后皆数复，故纷纷不定。何者？礼文缺微，古今异制，各为一家，未易可偏定也。考观诸儒之议，刘歆博而笃矣。”<br/>　　〔十二〕事见前明帝纪上卷永平二年史文。<br/>　　〔十三〕见孟子梁惠王章句上，前两句作“老吾老，以及人之老；幼吾幼，以及人之幼。”<br/>　　〔十四〕李贤曰：“井陵，帝父母陵在，陵在清河，故北望也。”<br/>　　袁宏曰：古之帝王所以笃化美俗，率民为善者也。因其自然而不夺其情，民犹有不及〔者〕〔一〕，而况毁礼止哀，灭其天性乎！<br/>　　〔一〕　据通鉴卷五十引袁纪补。<br/>　　冬十月，羌寇张掖、武威。<br/>　　十二月，高句丽围玄菟。<br/>　　是岁宫死，玄菟太守姚光上言欲因其丧，发辽东、乐浪三郡兵出击之。议者以为可许。尚书陈忠曰：“ 前者宫桀恶，光不能讨。今自死，宜遣使者吊问，因责让宫时所犯，告以赦令，不加诛责，取其后善。”后之。句丽由是服焉〔一〕。<br/>　　〔一〕　按范书东夷传，宫死于建光元年，通鉴亦同，而袁纪却置此段于上卷元初元年。按陈忠传，其任尚书在刘恺任司徒之后。据安帝纪，刘恺元初二年始代夏勤为司徒，故元初元年不可能有陈忠任尚书谏伐高句丽事。又袁纪此事之前有“是岁郡国十五地震”句，同一段不可能有两个“是岁”重出，且之后高句丽仍多次进犯，非“服焉”，至延光元年七月高句丽王始乞降，足明袁纪此记系误置，今移正之。<br/>　　延光元年（壬戌、一二二）<br/>　　春，夫余王遣兵助玄菟，使贡献。<br/>　　三月丙午，大赦天下。赐天下男子爵各有差；鳏寡孤独笃癃不能自存者粟，人三斛；贞妇帛，人三匹。<br/>　　夏四月，京师地震〔一〕。<br/>　　〔一〕　范书安帝纪作“京师郡国二十一雨雹”，续汉五行志作“延光元年四月，郡国二十雨雹”。三书各异。按陈忠之书“近以地震策免三公” 及“犹有风雷之变”句，当是先有地震，复有雨雹。<br/>　　癸巳，司空陈褒以灾异免。<br/>　　于是犹有风雷之变，有司复以追究三公。尚书仆射陈忠上书曰：“臣闻君使臣以礼，臣事君以忠〔一〕。故（天子）三公入则参议政事〔二〕，出则司察群后。然王者虚己，待以殊礼，在舆为轼，在坐为起〔三〕。汉典旧事，丞相所总，靡有不听。今之三公，有古之名而无其实，选举诛赏，一由尚书，尚书之任，重于三公，凌夷已来，其渐久矣。近以地震策免司空，今言者复欲切让三公，以解天意。臣愚闇窃信宋景克己之诚。孝成皇帝时，妖星守心，纳贲丽之说，令丞相方进自裁，卒不蒙其福〔四〕。以此况之，是非之分，具可详见。今尚书奏事，有所请造，及决天下罪法不依故事者，宜使左右责求其意，割而勿听。上顺古典之义，下防威福之专，置方圆于规矩，审轻重于权衡，诚国家之典，万世之法也。”忠意在褒崇大臣，待下以礼，九卿疾病，使者临问，加赐钱帛，皆忠之议也。迁尚书令、司隶校尉。<br/>　　〔一〕　见论语八佾孔子对鲁定公之语。<br/>　　〔二〕　“天子”系衍文，删。<br/>　　〔三〕　李贤引汉旧仪曰：“皇帝见丞相起，谒者赞称曰‘皇帝为丞相起立’，乃坐。皇帝在道，丞相迎，谒者替称曰‘皇帝为丞相下舆立’，乃升车。”<br/>　　〔四〕　事见汉书翟方进传。时贲丽为郎，善为星，见荧惑守心，言大臣宜当之，故成帝赐策迫方进自杀，以塞天责。<br/>　　初，忠父太尉宠守正，不事诸邓，故忠不得志于其门。及邓氏被诛，众庶多冤之，而忠数上书，陷成其恶。奏劾司农朱宠。太子之废〔一〕，诸名臣来历等守阙固争，忠又劾奏，当世以此讥忠。<br/>　　〔一〕　太子，即顺帝刘保，永宁元年立，延光三年废，事见下文。<br/>　　五月庚戌，宗正刘授为司空。<br/>　　秋七月癸卯，京师地震〔一〕。<br/>　　〔一〕　范书、续汉志“京师”下均有“郡国十三”四字，袁纪恐脱。<br/>　　庚申〔一〕，高句丽王乞降。<br/>　　〔一〕　本作“庚辰”。七月癸卯朔，无庚辰，据四部丛刊本迳改。<br/>　　八月，羌寇叙州〔一〕。<br/>　　〔一〕　范书作“七月”时事。<br/>　　戊子，阳陵寝殿火。本志曰：弃法律：逐大臣，杀太子，以妾为妻，则火不炎上，谓火失其性而为灾也。今发于先陵，此天子将变象也。若曰：“不当废太子以自翦，如火不当害先陵之寝也。”<br/>　　辛卯，黄龙见九真。<br/>　　九月戊申，郡国二十七地震〔一〕。<br/>　　〔一〕　范书作“九月甲戌”，续汉志同袁纪。按是月壬寅朔，不当有“甲戌”，范书误。<br/>　　冬十月，鲜卑寇雁门、定襄。<br/>　　十一月，鲜卑攻〔太〕（九）原〔一〕。<br/>　　〔一〕　东汉无“九原”。范书作“ 太原”，据改。<br/>　　二年（癸亥、一二三）<br/>　　春正月，敦煌太守张珰上书陈边事曰：“臣在京师亦以为西域宜弃，今亲践其土地，乃知弃西域则河西不能自存。谨陈西域三策：今北虏呼衍王等展转蒲类、秦海左右，可发张掖、酒泉属国之吏士、义从，合三千五百人集昆仑塞，先击呼衍王，绝其根本；因发鄯善兵五千人胁车师后部，此上计也。若不能出兵，可置军司马，将士五百人，四〔郡〕（部）供其谷食，出据柳中，此中计也〔一〕。如亦不能，则弃交河城，收鄯善等悉使入塞，此下计也。”<br/>　　〔一〕　四郡，指河西四郡。蒋本误作“部”，据黄本改。<br/>　　尚书陈忠上疏曰：“臣闻八蛮之寇，莫甚北虏。汉兴，高祖窘平城之围〔一〕，太宗屈供奉之耻〔二〕。故孝武忿怒，深惟久长之计，命遣虎臣浮河绝漠，穷其虏庭。当斯之时，黔首陨于狼望之北（山），中国弊于庐山之壑〔三〕，府库殚竭，杼轴空虚，算至车船，赀及六畜〔四〕。夫岂不怀虑久故也，遂规酒泉、敦煌四郡，以隔南羌〔五〕，开三十六国，妻以公主，以断其右臂。是以单于孤特，窜遁远藏。至于宣、元，遂备蕃臣，关徼不闭，羽檄不行。由此察之，戎狄可以威服，难以化洽。西藏内附日久，区区东望，叩关者数矣。此其不乐匈奴，慕汉之效也。今北虏已破车师，势必南攻鄯善，弃而不救，则诸国从矣。若然，则北虏财贿益增，胆势益殖，威临南羌，与之交连。如此，河西四郡危逼，不得不救，则百倍之役兴，不赀之费发矣。今议者但念西域绝远，恤之烦费，不见先世苦心勤劳之意。方今边郡守御之具不精，内郡武卫之备不修，敦煌孤危，远来告急，复不辅助，内无慰劳民吏，外无威示百蛮，蹙国减土，经有明戒〔六〕。臣以为敦煌宜置校尉，案旧增四郡屯兵，以西抚三十六国。建屯益兵，宣扬雷风，冀以折冲万里，震怖匈奴。”于是从之。<br/>　　〔一〕　汉初，匈奴南侵，高祖率军进击，被困于平城白登，后纳陈平之谋，侥幸解围而归。事见史记匈奴传。<br/>　　〔二〕　汉书贾谊传载谊疏曰：“今匈奴嫚侮侵掠，至不敬也，为天下患，至亡已也，而汉岁致金絮采缯以奉之。夷狄征令，是主上之操也，天子共贡，是臣下之礼也。”故言其耻。<br/>　　〔三〕　“山”据范书西域传删。又范书“中国”作“财币”。<br/>　　〔四〕　李贤曰：“武帝时”国用不足，算至车船及六畜，言皆计其所得以出算。轺车一算，商贾二算，船五丈以上一算。六畜无文。以此言之，无物不算。”算，税也，一百二十钱为一算。此系资产税。<br/>　　〔五〕　蒋校曰：“以隔南羌，一本作以隔两羌。”而“南”字阙而不刊。黄本作“两羌” ，龙溪精舍本作“戎羌”。按汉书西域传赞、范书西域传均作“南羌”，以羌在四郡之南故也。四郡如利刃，直插匈奴及婼羌之间，截断了他们联系。作“两”，作 “戎”皆误，故迳补“南”字。<br/>　　〔六〕　诗大雅召旻曰：“昔先王受命，有如召公，日辟国百里。今也，日蹙国百里。于乎哀哉！维今之人，不尚有旧。”<br/>　　夏四月戊子，爵乳母王圣为野王君，圣女婿刘瑰为朝阳侯。<br/>　　司〔徒〕（空）扬震诣阙上书曰〔一〕：“臣闻高祖与群后约，非功臣不得封。攻城野战，弃身沙漠，降服百蛮不羁之虏，然后得受茅土。故经制父死子继，兄亡弟及〔二〕，所以别亲疏，殊适庶，尊国体，重继嗣，防淫篡，绝奸谋，百王不易之道。天子（不）专封，封有功；诸侯（不）专爵，爵有德〔三〕。今瑰无他功德，但以配阿母女，既忝位侍中，一时之间，超至封侯。稽之旧制〔四〕不合经义，行人喧哗，百寮不安。臣诚知言与罪俱，辞与辜会，忝当台翰之任，故不敢不尽言之。”上不从。<br/>　　〔一〕　前明言刘方为司空，下文有言“司徒杨震为太尉”，此作“<br/>　　司空”，误也，故正之。范书、通鉴均系此事于建光元年未改元之前。<br/>　　〔二〕　见昭公二十二年公羊传。<br/>　　〔三〕　据范书及通鉴删。<br/>　　〔四〕　范书杨震传作“不稽旧制” 。　　又为阿母起第舍，震复上疏曰：“臣闻古者三年耕，有一年之储；九年耕，有三年之储。故尧之遭洪水，民无菜色。传曰：‘国无三年之储，非其国也。’〔一〕故丰年知礼，凶年减除。臣伏念灾害发起，弥以滋甚，百姓空虚，不能自赡。重以羌虏抄掠，二边云扰〔二〕，战斗之役，至今未息，兵甲军粮，恒不足给，殆非社稷安宁之术。伏见兴起津城门内第舍〔三〕，雕缮之饰，穷极巧妙，使者将作，转相逼促，盛夏土王，攻山采石，百姓布野，农民废业。臣闻‘上之所取，财尽则怨，力尽则叛’〔四〕。怨叛之民，不可复使。故曰‘<br/>　　百姓不足，君孰与足’〔五〕。”上不从。<br/>　　〔一〕　见庄公二十八年谷梁传。其文曰：“国无九年之畜曰不足，无六年之畜曰急，无三年之畜曰国非其国也。”又淮南子主术篇曰：“二十七年而有九年之储。”，亦三年一储之意也。<br/>　　〔二〕　范书、通鉴均作“三边云扰 ”，胡注曰：“三边，东、西、北也。”<br/>　　〔三〕　李贤曰：“洛阳南面西头门也。”<br/>　　〔四〕　见庄公三十一年谷梁传。“ 叛”作“怼”。注曰“怼，恚恨也。”<br/>　　〔五〕　见论语颜渊有若对哀公问。<br/>　　冬十月辛未，太尉恺久病罢，司徒杨震为太尉。<br/>　　是时京都、郡国三十七地震〔一〕。<br/>　　〔一〕　范书安帝纪作“京师及郡国三地震”。续汉志作“京都、郡国三十二地震”。未知孰是。<br/>　　三年（甲子、一二四）<br/>　　春二月丙寅〔一〕，上与太子行幸泰山，复济阳今年田租。<br/>　　〔一〕　范书安帝纪作“丙子”。<br/>　　戊子，凤皇集济阳，赐见者帛二十匹，凤皇所过亭部，无出今年租。赐天下男子爵二级。<br/>　　壬辰，祠五帝于汶上明堂。<br/>　　戊戌，祠孔子于阙里，及七十二弟子〔一〕。<br/>　　〔一〕　按戊戌上当脱“三月”二字。<br/>　　遂幸东平、魏郡、河内。<br/>　　壬戌，太尉杨震策免。<br/>　　初，河内人赵腾诣阙上书陈得失〔一〕，收考治，诏下狱。震隐其狂直，上疏曰：“臣闻尧、舜之朝，设直谏之鼓，诽谤之木〔二〕，盖欲辟广四门〔三〕，开直言之路，〔博〕（转）采负薪〔四〕，尽贤愚之情也。乞全腾性命，以纳□荛之言〔五〕。”不从。腾竟死于都市。中常侍樊丰等由是共称赞震，腾死之后深用怨怼。乃策免，收震印绶，遣归本郡。到洛阳沈亭〔六〕，震顾诸子，谓门生曰：“<br/>　　人非金石，死者士之常。吾蒙恩居上司，疾奸臣樊丰之狡猾而不能诛，恶□女王圣之倾乱而不能禁，知帑藏虚竭，赏赐不节而不能实，何面目见日月！身死之日，但杂木为棺，勿漆，布单衣，才足盖形，勿归冢次，勿设祭祀。”遂仰鸩而死。<br/>　　〔一〕　赵腾，范书作“河间男子” 。钮永建曰：“袁纪盖涉上河内而误。”<br/>　　〔二〕　李贤曰：“帝王纪曰：尧置敢谏之鼓，舜立诽谤之木。”<br/>　　〔三〕　书舜典曰：“询于四岳，辟四门，明四目，达四聪。”乃广致众贤，极视听于四方之意。<br/>　　〔四〕　据范书改。又李贤曰：“负薪，贱人也。”详见“□荛”之注。<br/>　　〔五〕　诗大雅板曰：“先民有言，询于刍荛。”注曰：“刍荛，薪采者。”疏曰：“我有疑事，常询谋于刍荛薪采者。以樵采之贱者，犹当与之谋，况我与汝之同寮，得弃其言也！”<br/>　　〔六〕　沈亭，东观记作“雒阳都亭 ”。范书标点本作“城西几阳亭”，汲本、殿本作“夕阳亭”，续汉书亦然。未知孰是。<br/>　　震字伯起，弘农华阴人也。博学无所不究，数十年不应州郡之命，众人谓晚暮，而震志业逾笃。年过五十乃应州郡之命。大将军邓骘闻而辟之，以为贤，举茂才，累迁荆州刺史、东莱太守。当之郡，道经昌邑，故茂才王密为昌邑令〔一〕，谒见，至夜怀金十斤遗震，震曰：“故人知君，君不知故人也。”密曰：“暮夜无知者。”震曰：“君知，我知，天知，地知〔二〕，何故无知？”密惭愧而出。震言行不媿于心，皆此类也。<br/>　　〔一〕　乃震任荆州刺史时所举之茂才。<br/>　　〔二〕　东观记、续汉书、范书“地知”均作“神知”。<br/>　　子孙常蔬食步行，故旧长者或谏，令为开产业，震曰：“使后世称曰清吏子孙〔一〕，以此遗之，不亦贵乎！”及为公卿，敦古守朴，推其诚心，每言事不为文辞，意在匡主〔疾〕（绝）奸而已〔二〕。子秉以义正知名。<br/>　　〔一〕　东观记、范书均作“使后世称为清白吏子孙”。疑袁纪传写中“清白”误倒，复又妄改“白”为“曰”。<br/>　　〔二〕　据黄本、南监本改。<br/>　　袁宏曰：夫生而乐存，天之性也；困而思通，物之势也；爱而效忠，情之用也。故生苟宜存，则四体之重不可轻也；困必宜通，则天下之欲不可去也，爱必宜用，则北面之节不可废也。此三涂者，其于趣舍之分，则有同异之辨矣。统体而观，亦各天人之理也。是以君子行己业，必所讬焉。<br/>　　古之道术，有在于此者：明夷隐困而不耻，箕子之心也〔一〕，璩宁闻其风而悦之〔二〕；舍否之通，利见大人，微子之趣也，〔三〕叔孙通闻其风而行之〔四〕；谏以弼君，死而不贰，比干之志也〔五〕，杨震闻其风而守之。此数贤者，虽行其所闻，殉讬不同，皆终始之道，而不内媿于心者也。是以圣人知天理之区别，即物性之所讬，混众流以弘通，不有滞于一方，然后品类不失其所，而天下各遂其生矣。<br/>　　〔一〕　易明夷彖曰：“明入地中，明夷。内文明而外柔顺，以蒙大难，文王以之。利艰贞，晦其明也。内难而能正其志，箕子以之。”又史记宋微子世家曰：“纣为淫泆，箕子谏，不听。人或曰：‘ 可以去矣。’箕子曰：‘为人臣谏不听而去，是彰君之恶而自说于民，吾不忍为也。’乃被发佯狂而为奴。”<br/>　　〔二〕　璩宁，璩瑗也。璩同蘧。瑗字伯玉，卫大夫。论语卫灵公曰：“子曰：‘君子哉蘧伯玉，邦有道则仕，邦无道则可卷而怀之。”<br/>　　〔三〕　易否卦上九曰：“倾否，先否后喜。”注曰：“始以倾为否，后得通乃喜。”又史记宋微子世家曰：“纣王杀比干，囚箕子，微子曰：‘ 人臣三谏不听，则其义可以去矣。”遂行。周武王克殷，微子肉袒面缚，造于军门。武王释之，复其位如初。<br/>　　〔四〕　叔孙通，秦博士。二世末，亡之薛，复事项王。汉二年，刘邦入彭城，通又降汉王，拜为博士而制汉礼仪。事见史记本传。<br/>　　〔五〕　史记宋微子世家曰：“见箕子谏不听而为奴，则曰：‘君有过而不以死争，则百姓何辜！’乃直言谏纣。纣怒，遂杀比干，刳视其心。”<br/>　　然君子之动，非谋于众也〔一〕，求之天地之中，款之胸怀之内，苟当其心，虽杀身糜躯，未为难也。苟非其志，虽举世非之而不沮也。<br/>　　〔一〕　商君书更法篇曰：“成大功者不谋于众。”<br/>　　夏四月戊辰，光禄勋冯石为太尉。<br/>　　五月，南单于左〔日〕（尸）逐烧当郡部扶渠当等反〔一〕。<br/>　　〔一〕　范书南匈奴传“扶渠当”作 “新降一部大人阿族”。又安帝纪作“南匈奴左日逐王叛”。按反者乃左日逐王所辖之新降一部，因不堪征发烦剧而反，非左日逐王叛。安帝纪失于简而致误。又袁纪之“尸”字乃“日”字之讹，正之。<br/>　　秋八月辛巳，大鸿胪耿珍为大将军〔一〕。<br/>　　〔一〕　范书作“耿宝”，恐系避讳所改。<br/>　　戊子，麒麟一、白虎二同见阳翟。<br/>　　九月丁酉，废皇太子保为济阴王。<br/>　　太子尝有疾，避于野王君王圣第。太子乳母王男、厨监邴古与中常侍江京、樊丰及圣、永等争言相是非〔一〕，遂诬谮男等，皆幽死狱，父母妻子徙日南。太子思恋男等，数为叹息。圣、永惧有后患，乃与京、丰共谮构太子。是时阎后宠盛，京、丰媚于阎显等，信之，遂与后共助毁太子。上召大将军、公卿议太子应废。大将军耿珍等曰：“是不宜奉适嗣。”太常桓焉、太仆来历、廷尉张皓曰：“邴古等所议谋，太子不知。经说年未十五，过恶不在身〔二〕。太子少，宜选忠良师友，辅以礼义。废置重事，此诚圣思所宜详审。”上使中常侍奉诏胁诸大臣，大臣皆失色。来历独固争之，上乃免历官，削爵土。<br/>　　〔一〕　东观记、范书“邴古”作“ 邴吉”。<br/>　　〔二〕　王先谦曰：“王补曰：‘昭公二十三年公羊传：尹氏立王子朝。何休注：尹氏贬，王子朝不贬者，年未满十岁，未知欲富贵，不当坐，明罪在尹氏。此议言经说“年未满十五，过恶不在其身” ，盖汉时治经者旧有此说，故来历等据之，以争济阴王。’”按时济阴王才十岁。<br/>　　是日，太子废。于是光禄勋〔祋〕（祝）讽〔一〕、中郎将闾丘弘〔二〕、符节令张敬、太中大夫第五颉、中散大夫曹成、谏议大夫李泰〔三〕、羽林右监孔显、治书侍御史龙调〔四〕、卫尉丞乐闱、城门司马徐崇、开封人郑安世等守阙上书，诉太子之冤〔五〕。<br/>　　〔一〕　据范书、华阳国志蜀志改。<br/>　　〔二〕　中郎将，范书来历传作“侍中”。<br/>　　〔三〕　范书来历传作“李尤”，惠栋以为袁纪作“李泰”，误。<br/>　　〔四〕　范书来历传作“龚调”。惠栋曰：“华阳国志曰：调字叔侯，巴郡安汉人，官至荆州刺史。”今按惠所引见华阳国志卷一二益梁宁三州先汉以来士女巴郡士女，其文曰：“志士荆州刺史龚调字叔侯。”注曰：“安汉人。”后又有“文学掾龚策”，注作“垫江人”。而巴志所载官至荆州刺史者，乃龚荣也，且系垫江人，桓帝时任巴郡文学掾。则即巴郡士女所言之“龚策”也，“策”系“荣”之误。而巴志叙安汉县，曰：“号出人士，大姓陈、范、阎、赵。”不及龚姓。按调、荣二人，先后同时，恐不当俱官至荆州刺史，苦无旁证，未知孰是。<br/>　　〔五〕　据范书所载，此上十一人皆系来历邀集守阙上书者。<br/>　　癸巳〔一〕，令天下死罪减一等，徙边戍，亡命赎罪者各有差。<br/>　　〔一〕　范书安帝记作“乙巳”。按癸巳在丁酉之前，而史文置于后，则当以“乙巳”为是。<br/>　　辛亥，黄龙见历城。<br/>　　庚申晦，日有蚀之。<br/>　　冬十月壬午，凤凰见新丰。本志曰：“皇之不极，是谓不建，时则有龙蛇之孽。”又曰：“视之不明，是谓不哲，时则有羽虫之孽。凤皇者，阳明之应也，故非明王则隐而不见。凡五色大鸟似凤皇者多为羽虫之孽。”是时上信谗，免杨震，废太子，不哲之异也。<br/>　　丁亥，行幸长安，祠陵庙。<br/>　　十二月乙未，黄龙见琅邪。<br/>　　是岁京师、郡国二十二地震〔一〕。<br/>　　〔一〕　范书、续汉志均作“二十三 ”。<br/>　　四年（乙丑、一二五）<br/>　　春正月壬午，黄龙二、麒麟一见濮阳。<br/>　　三月戊午朔，日有蚀之。<br/>　　庚申，上幸宛，当祠章陵，觉体不安。乙丑，疾笃，自宛还。征济北、河间王子年十四已下、七岁已上诣京师。进号皇后母北宜春夫人为荥阳君。丁卯，帝崩于叶，不发丧。庚午，还宫。辛未，乃发丧。<br/>　　皇后与兄阎显谋，以所征济北王子北乡侯懿为帝嗣〔一〕，以阎显为车骑将军。<br/>　　〔一〕　东观记、续汉书作“北乡侯犊”。通鉴从袁记、范书作“懿”。李贤曰：“盖二名。”<br/>　　乙酉，北乡侯即皇帝位，太后临朝。<br/>　　夏四月丁酉，太尉冯石为太傅，司徒刘喜为太尉〔一〕，参录尚书事，故司空李郃为司徒。<br/>　　〔一〕　范书安帝纪作“刘熹”，而冯鲂传与袁纪同。喜、熹可通，详见卷八赵喜注。<br/>　　有司奏大将军耿珍、中常侍樊丰、野王君王圣女永下狱诛。<br/>　　己酉，葬孝安皇帝恭陵。<br/>　　六月乙巳，大赦天下。<br/>　　冬十月丙午，蜀郡越嶲山崩，杀四百余人。<br/>　　辛亥，北乡侯薨。<br/>　　车骑将军阎显、中常侍江京等谋曰：“前不用济〔阴〕（北）王〔一〕，今立之，后必怨人。”乃言于太后，征济北王、河间王子，将以为嗣。<br/>　　〔一〕　据袁纪上下文及范书改。<br/>　　初，太子之废，居于德阳殿西钟下。中常侍黄门孙程、王成〔一〕、王国等常怀愤懑，谋欲立之。以告中常侍侯生、李闰，杀中常侍江京、陈达、刘安于省门之外。王成以剑胁李闰曰：“太子之废，天下咸怨。今北乡早薨，安帝无嗣，太子聪明，天将启之，从我乎？ ”闰许诺。成乃与闰列尚书〔令〕（将）〔二〕、仆射已下到西钟下，立济阴王为皇帝，时年十一。升云台，诏百官。<br/>　　〔一〕　范书宦者传作“王康”。<br/>　　〔二〕　据范书改。<br/>　　显闻帝立，惧不知所为。小黄门樊登曰：“何不发兵击之。”显以太后诏〔召〕越骑校尉冯诗、虎贲中郎将阎〔崇〕（景）将兵屯平朔门〔一〕。登引诗等入省，显谓诗曰：“济阴王立，非皇太后意，玺绶在此，苟尽力效功，封侯可得。”太后使授诗等〔印〕曰〔二〕：“能得济阴王者封万户侯，李闰者五千户。”诗等皆许诺：“卒被召，所将吏士少。”显使诗与登迎吏士于左掖门外。<br/>　　〔一〕　据范书补“召”字，改“景 ”字。显弟景乃任卫尉，亦不需如此悬赏遣之，当是崇、景形近而致讹。又平朔门，范书作“朔平门”，而通鉴从袁记。胡三省曰：“余按百官志，朔平门，北宫北门也，恐当以宦者传为是。”<br/>　　〔二〕　据范书补。<br/>　　诗因归营，知事将败，乃格杀登。阎景归卫府，收兵将欲作乱。是时尚书郭镇勒兵诣阙，遇景于公车门。镇下车召景，景以刃斫镇，镇抽剑斩景。<br/>　　戊午，使御史诣崇德殿，收显等亲族下狱诛，妻子徙日南。<br/>　　初，上之废，阎后豫焉，议郎陈禅议以为：“太后与上无母子之恩，当废。”群臣咸以为宜。司徒掾周举说司徒李〔郃〕（咸）曰：〔一〕“昔瞽瞍常欲杀舜，舜事之逾谨〔二〕；郑武姜谋杀庄公、秦始皇与母隔绝，感考叔、茅焦之言，修复子道〔三〕，斯皆前世之迹，书传之所美也。今诸阎新诛，太后前宫恐悲生疾，如从禅〔议〕（让）〔四〕，若有变异，后世归咎明公，不刊之事也。”以闻，上从之。<br/>　　〔一〕　据袁纪上下文改。<br/>　　〔二〕　胡三省曰：“瞽瞍使舜涂廪，而自下焚廪；使浚井，既入，从而掩之。其欲杀者屡矣，而舜事瞽瞍弥谨。书曰：‘祗载见瞽瞍，夔人斋栗。’”<br/>　　〔三〕　武姜助共叔段，欲夺庄公位，公克段于鄢，闭武姜曰：“不及黄泉，无相见也。” 既而悔之，纳颍考叔之谏，隧而见母。事见隐公元年左传。又秦始皇诛嫪毐，流吕不韦，迁太后于雍。齐人茅焦谏，始皇悟，复迎太后居甘泉宫。事见史记秦始皇本纪。<br/>　　〔四〕　让议形近而讹，今正。<br/>　　丁卯〔一〕，以王礼葬北乡侯。<br/>　　〔一〕　范书作“己卯”。<br/>　　辛巳，封孙程、王国等十九人为列侯。司空刘授以阿附恶逆免。<br/>　　十二月，诏曰：“朕以不德，纂承洪绪。今阴阳不和，疾疫为害，思闻忠正，以匡不逮。其令三公、卿士举贤良方正、能直言极谏之士各一人。”<br/>　　杨震门下人讼震之冤，天子嘉震之忠，除二子为郎，赐钱二十万。以礼改葬之日，有大鸟翼广一丈三尺〔一〕，集于柩前，低头泪出，众人莫不惊睹，葬毕，飞而冲天。<br/>　　〔一〕　范书杨震传注引谢承书作“ 二丈三尺”。<br/>　　甲申，少府陶敦为司空。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7673.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7675.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

