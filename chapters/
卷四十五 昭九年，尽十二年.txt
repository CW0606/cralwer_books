<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十五 昭九年，尽十二年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十五 昭九年，尽十二年全文,孔颖达作品" />
<meta name="description" content="春秋左传正义原文阅读,卷四十五 昭九年，尽十二年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10325.html";
var nextpage="novel-read-1018-10327.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十五 昭九年，尽十二年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10325.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十五 昭九年，尽十二年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:29:12<span class="divide">|</span></p>
<div class="page-body">
<div class="page-content">
<p> 　　【经】九年，春，叔弓会楚子于陈。（以事往，非行会礼。）<br/><br/>　　[疏]注“以事”“会礼”。<br/><br/>　　○正义曰：此与宣十五年”公孙归父会楚子于宋“其事同也。楚子在彼，鲁敬大国，自往会之，非楚子召使会，自以小国事大国之礼往。<br/><br/>　<br/><br/>　　许迁于夷。许畏郑，欲迁，故以自迁为文。<br/><br/>　　[疏]注“许畏”至“为文”。正义曰：许自楚庄王以来，世属於楚，常与郑为仇敌。今畏郑，欲迁都近楚，楚从其意而迁之，故以许自迁为文。若许不欲迁，而楚强迁之，则当云“楚人迁许”，如“宋人迁宿”，“齐人迁阳”。<br/><br/>　<br/><br/>　　夏，四月，陈灾。天火曰灾。陈既巳灭，降为楚县，而书“陈灾”者，犹晋之梁山沙鹿崩，不书晋，灾言系於所灾所害，故以所在为名。<br/><br/>　　[疏]注“天火”至“为名”。<br/><br/>　　○正义曰：“天火曰灾”，宣十六年传例也。《公羊》、《穀梁》经皆作“陈火”。《公羊传》曰：“陈巳灭矣，其言陈火何，存陈也。”《穀梁传》曰：“国曰灾，邑曰火。火不志，此何以志？闵陈而存之也。”贾、服取彼为说，言愍陈不与楚，故存陈而书之，言陈尚为国也。杜以《左氏》无此义，故辩而异之云：陈既巳灭，降为楚县，不言楚陈灾，而直书陈灾者，犹如晋之梁山沙鹿崩，不书晋也。以彼不系晋，知法自不当系楚，非是存陈如旧国也。凡灾害所及，系於所灾所害之处，故以所在为名，不复系其本国。大都以名，通例不系国。陈是楚之大都，无缘当系於楚。二传妄说，故杜不从。所灾所害者，所灾谓陈灾是也，所害谓梁山沙鹿崩是也。然灾害系於所灾所害，而宣十六年不直云宣榭火，而以宣榭系成周者，以宣榭其名不显，若不系成周，不知何处宣榭，与此别也。<br/><br/>　<br/><br/>　　秋，仲孙玃如齐。○玃，俱缚反。<br/><br/>　　冬，筑郎囿。○囿音又，苑也。於郎地筑苑。<br/><br/>　　【传】九年，春，叔弓、宋华亥、郑游吉、卫赵黡会楚子于陈。（楚子在陈，故四国大夫注。非盟主所召，不行会礼，故不总书。○黡，於减反。）<br/><br/>　　[疏]注“楚子”至“总书”。正义曰：往年楚公子弃疾帅师围陈，楚子不亲行也。既灭陈以为县，楚子自往巡行镇抚之。鲁、宋、郑、卫闻其在陈，畏威加敬，各遣大夫往彼会之，非是盟主所召，至亦不行会礼，故鲁史独书己使，不复总书诸国也。传因叔弓所见，故历序四国大夫，以见诸国皆行，非独鲁也。十年，叔孙婼如晋，葬晋平公，传因历序诸国大夫，此意与彼同也。服虔以为此会宋、郑、卫之大夫不书，叔弓后也。服见文七年“公会诸侯、晋大夫盟于扈”，传历序诸国，乃云“公后至，故不书所会。凡会诸侯，不书所会，后也。后至不书其国，辟不敏也。”服意准彼为义，故云叔弓后耳。彼为盟主所召，故讳后期。此则楚非盟主，何以当讳？《春秋》之意，岂欲鲁弃晋而从楚，乃为之讳其会楚迟也？且彼不书所会，乃总书诸侯，此若是会，经何以不总书叔弓会诸侯之大夫，传何以不言叔弓会楚子、宋华亥、郑游吉、卫赵黡于陈也？今传以四国大夫共会楚子，义非扈类，足以可明。且叔弓若后，传当言之。传不言后，而服以为后，是欲代丘明为传，非解之也。故杜显而异之，言“不行会礼，故不总书”，见此意。<br/><br/>　<br/><br/>　　二月，庚申，楚公子弃疾迁许于夷，实城父。此时改城父为夷，故传实之。城父县属谯郡。<br/><br/>　　[疏]注“此时”至“谯郡”。<br/><br/>　　○正义曰：杜以地名经、传不同，而传言“实”者，则以为名有改易也。传不言“实”，则以为二名并存也。所言“实”者，皆举旧以“实”新，此地旧名城父，此时新改为夷，然言城父是旧名，故传以“实”明之。凡有二义，经书未改之名，传以所改实之。则昭十八年“许迁于白羽”，传云“许迁於析，实白羽”；定十年“公会齐侯于夹谷”，传云“会于祝，其实夹谷”是也。若经书巳改之名，则传亦举其巳改，实其未改之号。即此“许迁于夷”，传云“迁许于夷，实城父”；定十三年“齐侯、卫侯次于垂葭”，传云“次于垂葭，实郹氏”是也。此四者，或经书未改，或经书巳改，传皆上句举其巳改之名，下句实其未改之号。凡一地前后二名者，非谓经时为未改之名，传时为巳改之名，乃於经、传以前，上世之时，巳有所改前后之名。夫子集《史记》而为经，丘明采简牍而作传，《史记》或书其旧名者，即白羽、夹谷是也；或《史记》书其后名者，即夷与垂葭是也。丘明据简牍为传，以所改后名而实之，故僖二十五年“秦取析矣”，襄二十六年声子云“析公之乱”，皆举白羽改为析之后，但简牍称析，故杜云於传时白羽改为析，止谓简牍之时，非丘明作传时也。若其不然，孔子脩经，丘明作传，事相连接，时日不远，岂可脩经时为白羽，作传即改为析？故杜云此四者皆为所在之地旧名，绝於当时，《史记》有遗者也。刘炫不审思杜意，怪僖公、襄公之世巳有析名，而规杜氏，非也。<br/><br/>　<br/><br/>　　取州来淮北之田以益之。益许田。<br/><br/>　　[疏]“取州”至“益之”。正义曰：《释例》云：“州来，淮南下蔡县汝水之南也。淮北之田，淮水北田。”则州来邑在淮南，邑民在田在淮北也。许国尽迁于夷，夷田少，故取以益之。<br/><br/>　<br/><br/>　　伍举授许男田，然丹迁城父人於陈，以夷濮西田益之。以夷田在濮水西者与城父人。○濮音卜。迁方城外人於许。成十五年，许迁於叶，因谓之许。今许迁於夷，故以方城外人实其处。传言灵王使民不安。○叶，始涉反。处，昌虑反。<br/><br/>　　周甘人与晋阎嘉争阎田。甘人，甘大夫襄也。阎嘉，晋阎县大夫。○阎，以廉反。<br/><br/>　　[疏]注“甘人”至“大夫”。<br/><br/>　　○正义曰：孔子父叔梁纥为邹邑之长，《论语》谓孔子为“邹人之子”，是典邑大夫，法当以邑名冠之而称人，知此甘人即是下文甘大夫襄也。甘人是甘县大夫，知阎嘉是晋之阎县大夫名嘉也。甘、阎接竟，田或相侵，故共争之。<br/><br/>　<br/><br/>　　晋梁丙、张趯率阴戎伐颍。阴戎，陆浑之戎。颍，周邑。○趯，他历反。王使詹桓伯辞於晋，辞，责让之。桓伯，周大夫。○詹，之廉反。曰：“我自夏以后稷，魏、骀、芮、岐、毕，吾西土也。在夏世以后稷功，受此五国为西土之长。骀在始平武功县所治釐城，岐在扶风美阳县西北。○夏，户雅反，注同。骀，他来反，依字应作邰。芮，如锐反。岐，其宜反。长，丁丈反，下师长同。治，直吏反。釐，本又作漦，他来反，又音来，一音力之反。<br/><br/>　　[疏]注“在夏”至“西北”。<br/><br/>　　○正义曰：《周语》云：“昔我先世后稷，以服事虞、夏。及夏之衰也，弃稷弗务，我先王不窋用失其官。”案《本纪》不窋是后稷之子，继其父业，世为大国，故受此五国为西土之长也。《释例·土地名》云：“魏，河东河北县也。芮，冯翊临晋县芮乡是也。毕在京兆长安县西北。骀在武功。岐在美阳。今案其地，芮在魏之西南百馀里耳。岐在骀之西北，无百里也。《诗》称后稷封邰，与岐、毕相近，为之长可矣。计魏在邰东六百馀里，而令邰国与魏为长，道路太遥。公刘居豳，又在岐西北四百馀里。此传极言远竟，而辞不及豳，并不知其故。<br/><br/>　<br/><br/>　　及武王克商，蒲姑、商奄，吾东土也。乐安博昌县北有蒲姑城。○蒲，如字，又音薄。奄，於捡反。乐音洛。<br/><br/>　　[疏]“及武”至“东土”。正义曰：武王克商，光有天下，外薄四海，皆为周地。上文既言“西土”，故以下唯说三方。其实西方所至，过於上文，自岐以西，犹是周竟，但不复重言之耳。服虔云：蒲姑、商奄，滨东海者也。蒲姑，齐也。商奄，鲁也。二十年传曰：“蒲姑氏因之。”定四年传曰：“因商奄之民，命以伯禽。”<br/><br/>　<br/><br/>　　巴、濮、楚、邓，吾南土也。肃慎、燕、亳，吾北土也。肃慎，北夷，在玄菟北三千馀里。○巴，必加反。燕，於贤反。亳，步各反。<br/><br/>　　[疏]“巴濮”至“北土”。<br/><br/>　　○正义曰：《土地名》云：巴，巴郡江州县也。楚南郡江陵县也。邓，义阳邓县也。建宁郡南有仆夷地。然则巴、楚、邓，中夏之国，唯濮为远夷耳。《土地名》又云：燕国，蓟县也。亳是小国，阙，不知所在，盖与燕相近，亦是中国也。唯肃慎为远夷。<br/><br/>　　○注“肃慎”至“馀里”。<br/><br/>　　○正义曰：《书·序》云：“成王既伐东夷，肃慎来贺。”《鲁语》云：“武王克商”，“肃慎氏贡楛矢”，韦昭云：“肃慎，东北夷之国，去扶馀千里。”晋之玄菟，即在辽东北。杜言玄菟北三千里，是北夷之近东者。故杜言北夷，韦言东北夷。<br/><br/>　<br/><br/>　　吾何迩封之有？迩，近也。<br/><br/>　　[疏]“吾何迩封之有”。<br/><br/>　　○正义曰：言我之封疆，何近之有。迩，近也。<br/><br/>　<br/><br/>　　文、武、成、康之建母弟，以蕃屏周，亦其废队是为，为后世废队，兄弟之国当救济之。○蕃，方元反。屏，必井反。队，直类反，注同。为，于伪反，注同。<br/><br/>　　[疏]“文武”至“是为”。<br/><br/>　　○正义曰：传称“虢仲、虢叔，王季之穆”，是文王母弟也。管、蔡、郕、霍、鲁、卫、毛、聃，《史记》以为武王之母弟也。唐叔，成王之母弟也。其康王之母弟，则书传无文。文王，周之始王，故言文王。文王未得封诸侯也。弟以同母为亲，故言母弟耳，所封非同母者亦多矣。建为国君，所以为藩篱，屏蔽周室，使与天子蔽鄣患难，亦其虑后世子孙，或有废队。王命望诸侯共救济之，是为此也。<br/><br/>　<br/><br/>　　岂如弁髦，而因以敝之？童子垂髦始冠，必三加冠，成礼而弃其始冠，故言“弁髦因以敝之”。○弁，皮彦反，本又作卞。髦音毛。始冠，古乱反。<br/><br/>　　[疏]“岂如”至“敝之”。<br/><br/>　　○正义曰：“岂如弁髦，因以敝之”者，弁谓缁布冠，髦谓童子垂髦。凡加冠之礼，先用缁布之冠，敛括垂髦。三加之后，去缁布之冠，不复更用，故云“因以敝之”。今王自比，岂得将王室如缁布冠，加髦之后，不须复用，因以敝之？犹言以我王家封建晋国之后，因即弃而不事之也。<br/><br/>　　○注“童子”至“冠也”。<br/><br/>　　○正义曰：案礼，未髻之时必垂髦，故云童子垂髦也。《士冠礼》始冠缁布冠，次加皮弁，次加爵弁，是“始冠必三加冠”也。其记冠义云：“始冠缁布之冠”，“冠而敝之可也”。《玉藻》亦云：“始冠缁布冠，自诸侯下达，冠而敝可也”。郑玄云：“本大古耳，非时王之法服也”。是言本古而暂冠，既加而即弃。是礼成而弃其始冠，故云“弁髦而因以敝之”也。弁有爵弁、皮弁，嫌缁布之冠不得名弁，故云“弁亦冠也”。《周礼》“弁师掌冕”，是弁为大名也。刘炫以为弁、髦二物，以童子垂髦为髧彼两髦，又云因以敝之者，谓亲没不髦。案礼，加冠以后，亲没以前，身即成人，犹自垂髦，何得云“童子垂髦？髦既亲没乃弃，杜注何以不言亲没也？若三加之后，弃弁不弃髦，杜注何得云“弃其始冠”？故言“弁、髦因以敝之”，既连髦而言，明非亲没之髦也。髦之形像，郑注《士丧礼》云“未闻”。<br/><br/>　<br/><br/>　　先王居梼杌于四裔，以御螭魅，言梼杌，略举四凶之一。下言四裔，则三苗在其中。○梼，徒刀反。杌，五忽反。裔，以制反。御，鱼吕反。螭，敕知反。魅，本又作鬽，武冀反。<br/><br/>　　[疏]注“言梼”至“其中”。正义曰：文十八年传称：舜臣尧“流四凶族，浑敦、穷奇、梼杌、饕餮，投诸四裔，以御螭魅。”先儒皆以为浑敦，驩兜也；穷奇，共工也；梼杌，鲧也；饕餮，三苗也。此传以晋率阴戎伐颍，止须言饕餮耳，而云梼杌者，略举四凶之一耳。下言四裔，则三苗在其中可知也。若直说鲧，当言居梼杌于羽山，不须言四裔也。<br/><br/>　<br/><br/>　　故允姓之奸，居于瓜州。允姓，阴戎之祖，与三苗俱放三危者。瓜州，今敦煌。○奸，古颜反。瓜，古华反。敦，都门反。煌音皇。<br/><br/>　　[疏]注“允姓”至“敦煌”。正义曰：此言主责阴戎。知允姓，阴戎之祖也。言“允姓之奸”者，谓其奸邪之人，恶言之也。《尚书》云：“窜三苗于三危。”此言允姓居于瓜州，时同而人别，知与三苗俱放於三危也。<br/><br/>　<br/><br/>　　伯父惠公归自秦，而诱以来，僖十十五年，晋惠公自秦归。二十二年“秦晋迁陆浑之戎於伊川”。使逼我诸姬，入我郊甸，则戎焉取之。邑外为郊，郊外为甸。言戎取周郊甸之地。○逼，彼力反。甸，徒遍反。焉，於虔反，又如字。<br/><br/>　　[疏]“则戎焉取之”。<br/><br/>　　○正义曰：焉犹何也。若不由晋，则戎何得取周之地也？<br/><br/>　　○注“邑外”至“之地”。<br/><br/>　　○正义曰：《释地》云：“邑外谓之郊。”《周礼·载师》“掌任土之法”具叙王畿之内，远近之次，自国中以外，有近郊、远郊、次甸、次稍、次县、次都，是郊外为甸也。陆浑之戎居伊洛之间，是取周郊甸之地。<br/><br/>　<br/><br/>　　戎有中国，谁之咎也？咎在晋。○咎，其九反。后稷封殖天下，今戎制之，不亦难乎？后稷修封疆，殖五穀，今戎得之，唯以畜牧。○殖，时力反。疆，居良反。畜，许又反，一音许六反。牧音目，又音茂。伯父图之。我在伯父，犹衣服之有冠冕，木水之有本原，民人之有谋主也。民，人。谋主，宗族之师长。<br/><br/>　　[疏]“我在”至“主也”。<br/><br/>　　○正义曰：“言我周存在於伯父有益，如衣服云云。<br/><br/>　<br/><br/>　　伯父若裂冠毁冕，拔本塞原，专弃谋主，虽戎狄，其何有余一人？”伯父犹然，则虽戎狄，无所可责。晋率阴戎伐周邑，故云然。<br/><br/>　　[疏]“虽戎”至“一人”。<br/><br/>　　○正义曰：言伯父我亲犹自如此，则虽戎狄，其何有思义於我一人？既无恩亲，侵我亦无可责。<br/><br/>　<br/><br/>　　叔向谓宣子曰：“文之伯也，岂能改物？言文公虽霸，未能改正朔，易服色。○伯如字，又音霸。翼戴天子，而加之以共。翼，佐也。自文以来，世有衰德，而暴灭宗周，宗周，天子。以宣示其侈，诸侯之贰，不亦宜乎？且王辞直，子其图之！”宣子说。王有姻丧，外亲之丧。○说音悦。<br/><br/>　　[疏]“王有姻丧”。<br/><br/>　　○正义曰：隐元年传云：“士逾月，外姻至。”姻是外亲，故杜云“外亲之丧”也。服虔云：妇之父曰姻。王之后丧父，於王亦有服义，故往吊。案妻父为姻，虽有此称，王之纳后，必取诸侯之女。后之父母，不得身在京师。往吊可耳，何以得致襚也？以致襚言之，知是外亲之丧耳。不知外亲丧是谁死。<br/><br/>　<br/><br/>　　使赵成如周吊，且致阎田与襚，襚，送死衣。○襚音遂，赠死衣服。反颍俘。王亦使宾滑执甘大夫襄以说於晋。晋人礼而归之。宾滑，周大夫。○俘，方夫反。滑，乎八反，又于八反。说如字，又音悦。<br/><br/>　　夏，四月，陈灾。郑裨灶曰：“五年，陈将复封。封五十二年而遂亡。”子产问其故。对曰：“陈，水属也。陈，颛顼之后，故为水属。○复，扶又反，下注复封皆同。<br/><br/>　　[疏]“陈，水属”。<br/><br/>　　○正义曰：陈，颛顼之后。颛顼以水德王天下，故为水属也。陈是舜后，舜为土德，不近言土属，而远系颛顼为水属者，盖裨灶知陈将欲复兴，须取水为占验，假此以为言耳，未必帝王子孙，永与所承同德。楚之先世，尝为火官，即以火为楚象。岂复五行之官，后世皆依其行乎？此皆贤哲有以知之，非吾徒所测。<br/><br/>　<br/><br/>　　火，水妃也，火畏水，故为之妃。○妃，方非反，一音配，注同。<br/><br/>　　[疏]注“火畏”至“之妃”。<br/><br/>　　○正义曰：阴阳之书，有五行妃合之说：甲乙，木也。丙丁，火也。戊已，土也。庚辛，金也。壬癸，水也。木克土，土克水，水克火，火克金，金克木。木畏金，以乙为庚妃也。金畏火，以辛为丙妃也。火畏水，以丁为壬妃也。水畏土，以癸为戊妃也。土畏木，以已为甲妃也。杜用此说，故云“火畏水，故为之妃”也。服虔云：“火，离也。水，坎也。《易·卦》：《离》为中女，《坎》为中男，故火为水妃。”<br/><br/>　<br/><br/>　　而楚所相也。相，治也。楚之先祝融，为高辛氏火正，主治火事。○相，息亮反，注同。<br/><br/>　　[疏]注“相治”至“火事”。正义曰：相训助也。主火而助君为治，故以为治也。二十九年传曰：“火正口祝融。”颛顼氏有子曰犁，为祝融。《楚世家》云：高阳生称，称生卷章，卷章生犁。犁为高辛氏火正，甚有功，能光融天下，帝喾命曰祝融。共工作乱，帝使黎诛之而不尽，帝诛黎，而以其弟吴回为后，复居火正，为祝融。回生陆终，陆终生子六人，六曰季连，楚其后也。是楚之先为火正，治火事。<br/><br/>　<br/><br/>　　今火出而火陈，火，心星也。火出，於周为五月，而以四月出者，以《长历》推，前年误置闰。<br/><br/>　　[疏]注“火心”至“置闰”。<br/><br/>　　○正义曰：襄九年传曰：“心为大火”，十七年传曰：“火出”，“於周为五月”。今经书“四月，陈灾”，传言“火出而火陈”。火得以四月出者，《长历》云：闰当在此年五月，后而在前年，故火以四月出也。《长历》以为前年闰八月，则此年四月五日得中气，二十日得五月节，故四月得火见。<br/><br/>　<br/><br/>　　逐楚而建陈也。水得妃而兴，陈兴则楚衰，故曰逐楚而建陈。<br/><br/>　　[疏]注“水得”至“建陈”。<br/><br/>　　○正义曰：杜以陈为楚邑，楚人在陈，陈兴则楚衰，故曰逐楚而建陈。当谓逐去楚人之在陈者，若穿封戌为陈公者也，但殴逐楚国之人，於义甚通。刘炫乃改逐为遁，言火逃遁，去楚而建立陈国，而规杜，非也。<br/><br/>　<br/><br/>　　妃以五成，故曰五年。妃，合也。五行各相妃合，得五而成，故五岁而陈复封，为十三年陈侯吴归于陈传。○妃音配，注妃并同。<br/><br/>　　[疏]注“妃合”至“陈传”。<br/><br/>　　○正义曰：“妃，合”，《释诂》文也。《易·系辞》云：“天一地二，天三地四，天五地六，天七地八，天九地十。”“天数五，地数五，五位相得，而各有合。”郑玄云：天地之气各有五，五行之次：一曰水，天数也。二曰火，地数也。三曰木，天数也。四曰金，地数也。五曰土，天数也。此五者，阴无匹，阳无耦。故又合之：地六为天，一匹也。天七为地，二耦也。地八为天，三匹也。天九为地，四耦也。地十为天，五匹也。二五阴阳各有合，然后气相得，施化行也。是言五行各相妃合生数，以上皆得五而成，故云“五岁而陈将复封”。<br/><br/>　<br/><br/>　　岁五及鹑火，而后陈卒亡，楚克有之，天之道也，故曰：五十二年。”是岁岁在星纪，五岁及大梁，而陈复封。自大梁四岁而及鹑火，后四周四十八岁，凡五及鹑火，五十二年。天数以五为纪，故五及鹑火，火盛水衰。<br/><br/>　　[疏]注“是岁”至“水衰”。<br/><br/>　　○正义曰：如杜所注，岁星每年而行一次，至昭三十二年，则岁星在寅，未至於丑。其传云：“越得岁而吴伐之”，故服氏以为“有事于武宫”之岁。龙度天门，谓十五年岁星从申越未而至午。历家以周天十二次，次别为百四十四分。岁星每年行一百四十五分，是岁星行一次外剩行一分，积一百四十四年乃剩行一次，故昭十五年得超一辰。今杜氏既无此义，而三十二年岁星得在丑者，但岁星之行，天之常数，超辰之义，不言自显，故杜不注。若然，楚卒灭陈，在哀十七年，则岁星当逾鹑火至鹑尾。而云“五及鹑火”者，以颛顼岁在鹑火而灭，故裨灶举大略而言云“五及鹑火”，不复细言残数。虽至鹑尾，亦经由鹑火。天有五星，又大微宫中有五帝坐，又四方中央亦有五，是天数以五为纪，故“丑及鹑火”也。岁星，天之贵神，所在之国必昌。岁在鹑火，火得岁星之助，火既盛而水则衰。<br/><br/>　<br/><br/>　　晋荀盈如齐逆女，自为逆。○为，于伪反。还，六月，卒于戏阳。魏郡内黄县北有戏阳城。○戏，许宜反。殡于绛，未葬。晋侯饮酒乐。膳宰屠蒯趋入，请佐公使尊。公之使人执尊酌酒，请为之佐。○乐音洛。屠音徒。《礼记》作杜。蒯，苦怪反。使尊，如字亦所吏反。许之。公许之。而遂酌以饮工，工，乐师师旷也。○饮，於鸩反，下又饮同。<br/><br/>　　[疏]注“工乐师师旷也”。<br/><br/>　　○正义曰：《礼记·檀弓》说此事云：“知悼子卒，未葬，平公饮酒，师旷、李调侍。”知工即师旷也，外嬖叔即李调也。<br/><br/>　<br/><br/>　　曰：“女为君耳，将司聪也。乐所以聪耳。○女音汝，下皆同。<br/><br/>　　[疏]注“乐所以聪耳”。<br/><br/>　　○正义曰：乐以和心，声从耳入，故乐者所以聪耳。大师掌乐，务使君聪，故为君耳，将司聪也。<br/><br/>　<br/><br/>　　辰在子卯，谓之疾日。疾，恶也。纣以甲子丧，桀以乙卯亡，故国君以为忌日。○丧，息浪反。<br/><br/>　　[疏]注“疾恶”至“忌日”。<br/><br/>　　○正义曰：训疾为恶，言王者恶此日。不以举吉事也。《尚书·武成》篇云：“时甲子昧爽，受率其旅若林，会于牧野。罔有敌于我师，前徒倒戈，攻于后以北，血流漂杵”。是纣以甲子丧也。《诗》云：“韦顾既伐，昆吾夏桀”，言昆吾与桀同时死也。十八年传，“二月乙卯，周毛得杀毛伯过而代之。苌弘曰：毛得必亡，是昆吾稔之日也。”昆吾之死与桀同日，知桀以乙卯亡也。以此二王之亡为天诛之日，故国君以为忌日，恶此日也。《檀弓》云：“君子有终身之忧”，“故忌日不乐”。郑玄云：“谓死日也。”彼谓亲亡之日，至此日而念亲，故忌此日，“不用举吉事”，非是恶此日也。此与忌日名同意异。<br/><br/>　<br/><br/>　　君彻宴乐，学人舍业，为疾故也。君之卿佐，是谓股肱。股肱或亏，何痛如之！言痛疾过於忌日。○舍音舍。为，于伪反，下为是同。女弗闻而乐，是不聪也。”不闻是义而作乐。又饮外嬖嬖叔，外都大夫之嬖者。<br/><br/>　　[疏]注“外都”至“嬖者”。<br/><br/>　　○正义曰：此言外嬖嬖叔，即李调是也。《礼记》云：“调也，君之亵臣也。”既云亵臣，而谓之外嬖，知是外都大夫之嬖者，犹晋献公时有外嬖梁伍，东关嬖伍。<br/><br/>　<br/><br/>　　曰：“女为君目，将司明也。职在外，故主视。服以旌礼，旌，表也。礼以行事，事，政令。事有其物，物，类也。物有其容。容，貌也。今君之容，非其物也，有卿佐之丧而作乐欢会，故曰非其物。而女不见，是不明也。”亦自饮也，曰：“味以行气，气以实志，气和则志充。<br/><br/>　　[疏]“服以”至“不明”。<br/><br/>　　○正义曰：吉有弁冕，凶有衰麻。礼有吉凶之异，作衣服以表之。如此之类，“是服以旌礼”也。《周礼·司服》：六冕以祭祀，皮弁以视朝，韦弁以即戎，冠弁以田猎。如此之类，是“礼以行事”也。传称“哀有哭泣，乐有歌舞”，如此之类，是“事有其物”，言行事各有其物类也。记称衰麻则有哀色，端冕则有敬色，介胃则有不可犯之色。《周礼·保氏》：教国子六仪：“一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。”《少仪》曰：“言语之美，穆穆皇皇。朝廷之美，济济翔翔。祭祀之美，齐齐皇皇。车马之美，騑騑翼翼。鸾和之美，肃肃雍雍。”如此之类，是“物有其容”也。君有卿佐之丧，宜有悲哀之貌，而与群臣饮酒作乐，今君之容貌，非其类也，而女不见，是不明也。<br/><br/>　<br/><br/>　　志以定言，在心为志，发口为言。言以出令。臣实司味，二御失官，而君弗命，臣之罪也。”工与嬖叔，侍御君者，失官，不聪明。<br/><br/>　　[疏]“味以”至“罪也”。<br/><br/>　　○正义曰：调和饮食之味以养人，所以行人气也。气得和顺，所以充人志也。志意充满，虑之於心，所以定言语也。详审言语，宣之於口，所以出号令也。臣实主掌食味，今工师不聪，叔也不明，二侍御者并失其官，而君不出令以罪之，必是食味失宜，是臣之罪也。<br/><br/>　<br/><br/>　　公说，彻酒。初，公欲废知氏而立其外嬖，为是悛而止。○说音悦。知音智，下同。悛，七全反。<br/><br/>　　[疏]“公说”至“而止”。<br/><br/>　　○正义曰：公心欲废知氏，故轻悼子之丧，不废饮酒，得蒯以礼责之，乃知君臣义重，其礼不可辄废，为是悛而止。悛，改也，改革前意也。《礼记》记此事，饮酒事同，而其言尽别。记是传闻，故与此异。二者必有一谬，当传实而记虚也。<br/><br/>　<br/><br/>　　秋，八月使荀跞佐下军以说焉。跞，荀盈之子知文子也。佐下军，代父也。说，自解说。○跞，本又作栎，力狄反，徐音洛。<br/><br/>　　孟僖子如齐殷聘，礼也。自叔老聘齐，至今二十年，礼意久旷，今脩盛聘，以无忘旧好，故曰礼。○好，呼报反。<br/><br/>　　[疏]注“自叔”至“曰礼”。<br/><br/>　　○正义曰：襄二十年，叔老聘齐，至今二十年，更不遣聘，是邦交礼意久旷绝也。殷训盛也。今脩盛聘，以无忘旧好，故礼之也。《聘礼》云：“小聘曰问，不享，有献不及夫人，主人不延几”，“不郊劳”。然则聘礼，经之所言，是大聘也。《王制》云：“诸侯之於天子也，比年一小聘，三年一大聘。”郑玄云：“小聘使大夫，大聘使卿。”聘礼既是大聘，使卿矣。殷聘，又当盛於大聘。不知以何为盛，或当享礼之物多矣。<br/><br/>　<br/><br/>　　冬，筑郎囿，书时也。季平子欲其速成也，叔孙昭子曰：“《诗》曰：‘经始勿亟，庶民子来。’《诗·大雅》。言文王始经营灵台，非急疾之，众民自以子义来，劝乐为之。○亟，纪力反。乐，如字，又五教反，一音洛。<br/><br/>　　[疏]“诗曰”至“子来”。<br/><br/>　　○正义曰：《大雅·灵台》之篇也。言文王经始灵台之基趾，其意勿使急成之，但其众民自以子成父事而来劝乐，而早成之耳。子成父事，不待督帅，故云“子来”，以示民乐之意。<br/><br/>　<br/><br/>　　焉用速成？其以剿民也。剿，劳也。○焉，於虔反。剿，初交反，又子小反。无囿犹可，无民其可乎？”<br/><br/>　　【经】十年，春，王正月。<br/><br/>　　夏，齐栾施来奔。耆酒好内，以取败亡，故书名。○耆，市志反，传同。好，呼报反。<br/><br/>　　秋，七月，季孙意如、叔弓、仲孙玃帅师伐莒。三大夫皆卿，故书之。季孙为主，二子从之。<br/><br/>　　[疏]注“三大”至“从之”。正义曰：成二年鞍之战，鲁四卿并书，此三卿皆书，重兵详内，故备书之。其他国行兵，唯书元帅而已，略外也。传云“平子伐莒取郠”，平丘又独见执，明是季孙为伐莒之主，二子从之。<br/><br/>　<br/><br/>　　戊子，晋侯彪卒。五同盟。○彪，彼虬反。<br/><br/>　　九月，叔孙婼如晋。<br/><br/>　　葬晋平公。三月而葬，速。<br/><br/>　　十有二月，甲子，宋公成卒。十一同盟也。无冬，史阙文。○成音城，何休音恤。<br/><br/>　　[疏]注“五同盟”。正义曰：彪以襄十六年即位，其年盟于湨梁，十九年于祝柯，二十年于澶渊，二十五年于重丘，二十七年于宋，不数元年虢会，是五同盟。<br/><br/>　　○注“十一同盟”。<br/><br/>　　○正义曰：成以成十六年即位，十七年盟于柯陵，十八年于虚朾，襄三年于鸡泽，五年于戚，九年于戏，十一年于亳城北，十五年及向戌盟于刘，十六年于溴梁，十九年于柷柯，二十年于澶渊，二十五年于重丘，二十七年于宋，元年于虢，皆鲁、宋俱在，凡十三同盟。杜意盟数多者不数特盟，襄十五年向戌盟于刘，及虢盟不数，故十一。刘炫并数，以规杜过，非也。如此数盟不同者，或由转写误。<br/><br/>　<br/><br/>　　【传】十年，春，王正月，有星出于婺女。（客星也，不书，非孛。○婺，武付反。孛，满对反。）郑裨灶言於子产曰：“七月戊子，晋君将死。今兹岁在颛顼之虚，（岁，岁星也。颛顼之虚谓玄枵。○裨，婢支反。虚，起鱼反，注同。枵，许骄反。）<br/><br/>　　[疏]注“岁岁”至“玄枵”。<br/><br/>　　○正义曰：《释天》云：“玄枵，虚也。颛顼之虚，虚也。”郭璞曰：“虚在正北”，“颛顼水德，位在北方。”当以北方三次，以玄枵为中。玄枵次有三宿，又虚在其中。以水位在北，颛顼居之，故谓玄枵虚星，为颛顼之虚也。<br/><br/>　<br/><br/>　　姜氏、任氏，实守其地。姜，齐姓。任，薛姓。齐、薛二国守玄枵之地。○任音壬，注同。居其维首，而有妖星焉，告邑姜也。客星居玄枵之维首。邑姜，齐大公女，晋唐叔之母。星占，婺女为既嫁之女，织女为处女。邑姜，齐之既嫁女，妖星在婺女，齐得岁，故知祸归邑姜。○大音泰。<br/><br/>　　[疏]“居其”至“姜也”。<br/><br/>　　○正义曰：维者纲也，玄枵次有三宿，女为其初，女是次之纲维也。居其维首，谓星居之也。其玄枵维首，而有妖异之星焉，以将死之妖告邑姜也。邑姜，齐女。告邑姜，言其子孙当死也。<br/><br/>　<br/><br/>　　邑姜，晋之妣也。天以七纪，二十八宿，面七。○妣，必履反。宿音秀。<br/><br/>　　[疏]“邑姜，晋之妣也”。正义曰：《曲礼》云：“生曰母，死曰妣。”郑玄云：“妣之言媲，媲於考也。”邑姜，唐叔之母，故为“晋之妣也”。邑姜亦是成王之母，而於周无灾，任、姜共守其地，而不告薛女，此则裨灶自知，非吾徒所能测。<br/><br/>　<br/><br/>　　戊子，逢公以登，星斯於是乎出。逢公，殷诸侯居齐地者。逢公将死，妖星出婺女，时非岁星所在，故齐自当祸，而以戊子日卒。<br/><br/>　　[疏]“戊子”至“乎出”。<br/><br/>　　○正义曰：昔戊子之日，逢公死，其神以此日登天。於时有星，是此星也，於是婺女乎出。尔时妖星出於婺女，而戊子逢公死。今此星亦出婺女，知戊子晋君当死也。逢公死日，星出婺女，当时犹有书记，故裨灶得而知之。<br/><br/>　　○注“逢公”至“日卒”。<br/><br/>　　○正义曰：二十年，晏子说齐地云“有逢伯陵因之”，则陵是逢君之始祖也。《周语》说玄枵之次云：“我皇妣，大姜之侄，伯陵之后，逢公之所冯神也。”孔晁云：大姜，大王之妃，王季之母也。女子谓昆弟之子曰侄。伯陵，大姜之祖。逢公，大姜之侄，伯陵之后。逢公，殷诸侯也。然则伯陵之后世为逢君，皆是逢公，未知戊子卒者何名号也。逢公死时，妖星亦出婺女，於时岁星不在齐分，故齐地之君自当其祸。此时岁在齐分，故外孙当之。<br/><br/>　<br/><br/>　　吾是以讥之。”为晋侯彪卒传。<br/><br/>　　齐惠栾、高氏皆耆酒，栾、高二族，皆出惠公。信内多怨，说妇人言，故多怨。○说音悦。彊於陈、鲍氏而恶之。恶陈、鲍。○恶，乌路反，注同。夏，有告陈桓子曰：“子旗、子良将攻陈、鲍。”亦告鲍氏。桓子授甲而如鲍氏，遭子良醉而骋，欲及子良醉，故聘告鲍文子。○聘，敕领反。遂见文子，文子，鲍国。则亦授甲矣。使视二子，二子，子旗、子良。则皆从饮酒。桓子曰：“彼虽不信，彼传言者。○传，直专反。闻我授甲，则必逐我。及其饮酒也，先伐诸。”陈、鲍方睦，遂伐栾、高氏。子良曰：“先得公，陈、鲍焉往？”欲以公自辅助。○先伐诸，一本无伐字。焉，於虔反，下焉归同。遂伐虎门。欲入，公不听，故伐公门。<br/><br/>　　[疏]“齐惠栾高氏”。<br/><br/>　　○正义曰：齐惠公生子栾、公子高。高生子尾，尾生子良。栾生子雅，雅生子旗。旗生是栾孙，良是高孙。孙以王父字王父字为氏，皆出惠公，故曰惠栾高氏也。○“遂伐虎门”。<br/><br/>　　○正义曰：《周礼·师氏》“掌以美诏王”，“居虎门之左，司王朝”。郑玄云：“虎门，路寝门也。王日视朝於路寝，门外画虎焉，以明勇猛於守宜也。司犹察也，察王之视朝，若有善道可行者，则当前以诏王。”彼师氏察王得失，明其近王，故以虎门为路寝门。此亦当然。或以虎门非路寝门，当是宫之外门，不与《周礼》同。<br/><br/>　<br/><br/>　　晏平仲端委立于虎门之外，端委，朝服。<br/><br/>　　[疏]注“端委，朝服”。<br/><br/>　　○正义曰：元年传刘定公谓赵文子云：“吾与子弁冕端委”，哀七年传曰：“大伯端委以治周礼”，则端委是在公之服，故云朝服。郑玄云：诸侯与其臣皮弁以视朔，朝服以视朝，其朝服玄冠缁布衣素积以为裳也。<br/><br/>　<br/><br/>　　四族召之，无所往。四族，栾、高、陈、鲍。其徒曰：“助陈，鲍乎？”曰：“何善焉？”言无善义可助。“助栾、高乎？”曰：“庸愈乎？”罪恶不差於陈、鲍。○差，初卖反。“然则归乎？”曰：“君伐焉归？”公召之而后入。公卜使王黑以灵姑钅率，吉。请断三尺焉而用之。王黑，齐大夫。灵姑钅，公旗名。断三尺，不敢与君同。○钅，扶眉反，又音。率，所律反，徐所类反。断，丁管反，注同。<br/><br/>　　[疏]“公卜”至“用之”。<br/><br/>　　○正义曰：公卜，卜与栾、高战也。灵姑钅者，齐侯旌旗之名。卜使王黑以此灵姑钅之旗率人以战，得吉也。礼，诸侯当建交龙之旂，此灵姑钅，盖是交龙之旂，当时为之名，其义不可知也。知是旗者，以“请断三尺而用之”，故知是旗。<br/><br/>　<br/><br/>　　五月，庚辰，战于稷，稷，祀后稷之处。○稷，地名，六国时齐有稷下馆。处，昌虑反。栾、高败，又败诸庄。庄，六轨之道。<br/><br/>　　[疏]注“庄，六轨之道”。正义曰：《释宫》云：“六达谓之庄。”旧说皆云“六道旁出”。杜皆以一达为一轨。<br/><br/>　<br/><br/>　　国人追之，又败诸鹿门。鹿门，齐城门。栾施、高彊来奔。高彊不书，非卿。陈、鲍分其室。晏子谓桓子：“必致诸公。让，德之主也，让之谓懿德。凡有血气，皆有争心，故利不可强，不可强取。○争，争斗之争。强，其丈反，注同。思义为愈。义，利之本也，蕴利生孽。姑使无蕴乎！蕰，畜也。孽，妖害也。○蕰，纡粉反。孽，鱼列反。畜，敕六反。可以滋长。”桓子尽致诸公，而请老于莒。莒，齐邑。○长，丁丈反。桓子召子山，子山、子商、子周，襄三十一年子尾所逐群公子。私具幄幕、器用、从者之衣屦，私具，不告公。○幄，於角反。幕音莫。从，才用反。屦，九具反。而反棘焉。棘，子山故邑。齐国西安县东有戟里亭。子商亦如之，而反其邑。子周亦如之，而与之夫于。子周本无邑，故更与之。济南於陵县西北有于亭。反子城、子公、公孙捷，三子，八年子旗所逐。而皆益其禄。凡公子、公孙之无禄者，私分之邑。桓子以已邑分之。国之贫约孤寡者，私与之粟。曰：“《诗》云‘陈锡载周’，能施也。《诗·大雅》。言文王能布陈大利，以赐天下，行之周徧。○载，如字。《诗》作哉。毛云：哉，载也。郑云：始也。施，始豉反，下注同。徧音遍。桓公是以霸。齐桓公亦能施以致霸。<br/><br/>　　[疏]“曰诗”至“以霸”。<br/><br/>　　○正义曰：“曰”者，桓子辞也。既私施与，又言已施之意。《大雅·文王》之篇。锡，赐；载，行；周，遍也。言文王能布陈太利，以赐天下，行之周遍，此言文王之能施也。桓公亦用此能霸诸侯，焉得不务施乎？言巳多施为此也。<br/><br/>　<br/><br/>　　公与桓子莒之旁邑，辞。让不受。穆孟姬为之请高唐，陈氏始大。穆孟姬，景公母。传言陈氏所以兴。○为，于伪反。<br/><br/>　　秋，七月，平子伐莒，取郠，郠，莒邑。取郠不书，公见讨平丘，鲁讳之。○郠，古杏反。献俘，始用人於亳社。以人祭殷社。○俘，芳夫反。亳，步洛反。臧武仲在齐，闻之，曰：“周公其不飨鲁祭乎！周公飨义，鲁无义。《诗》曰：‘德音孔昭，视民不佻。’《诗·小雅》。佻，偷也。言明德君子必爱民。○视如字，《诗》作示。佻，他彫反。佻之谓甚矣，而壹用之，将谁福哉！壹，同也，同人於畜牲。○畜，许又反。<br/><br/>　　[疏]“诗曰”至“福哉”。<br/><br/>　　○正义曰：《小雅·鹿鸣》之篇也。孔，甚；昭，明；佻，偷也。言君子之人为宾客，德音甚明，其视下民不偷薄苟且也。偷之巳谓甚矣，而一同畜牲用之，将谁肯福祐之哉！“佻，偷”，《释言》文。李巡曰：“佻，偷薄之偷也。”孙炎曰：“偷，苟且也。”<br/><br/>　<br/><br/>　　戊子，晋平公卒。如裨灶之言。郑伯如晋，及河，晋人辞之。游吉遂如晋。礼，诸侯不相吊，故辞。九月，叔孙婼、齐国弱、宋华定、卫北宫喜、郑罕虎、许人、曹人、莒人、邾人、薛人、杞人、小邾人如晋，葬平公也。经不书诸侯大夫者，非盟会。郑子皮将以币行。见新君之贽。○见，贤遍反，下不得见、下文因见同。贽音至。子产曰：“丧焉用币？用币必百两，载币用车百乘。○焉，於虔反。乘，绳证反。<br/><br/>　　[疏]“百两”。<br/><br/>　　○正义曰：《尚书》：“武王戎车三百两”，孔安国云：“兵车称两。”<br/><br/>　<br/><br/>　　“百两必千人，千人至，将不行。行，用也。不行，必尽用之。不得见新君，将自费用尽。○费，芳味反，下同。几千人而国不亡？”言千人之费不可数。○几，居岂反。数，所角反。子皮固请以行。既葬，诸侯之大夫欲因见新君。叔孙昭子曰：“非礼也。”弗听。叔向辞之，曰：“大夫之事毕矣。送葬礼毕。而又命孤，孤斩焉在衰绖之中，既葬，未卒哭，故犹服斩衰。○衰，七雷反。绖，直结反。其以嘉服见，则丧礼未毕。其以丧服见，是重受吊也。大夫将若之何？”皆无辞以见。子皮尽用其币。归，谓子羽曰：“非知之实，难将在行之。言不患不知，患不能行。○嘉服见，如字，又贤遍反，下同。重，直用反。以见，贤遍反，下同。夫子知之矣，我则不足。言巳由子产之戒，既知其不可，而遂行之，是我之不足。<br/><br/>　　[疏]“非知”至“不足”。<br/><br/>　　○正义曰：《尚书·说命》云：“非知之艰，行之惟艰。”此言出彼意也。非知之实为难，将在行之为难也。言子产语已已既知之，知而不行，所以自悔。夫子子产知之矣，知丧不用币也，我则知不足矣。<br/><br/>　<br/><br/>　　《书》曰：‘欲败度，纵败礼。’逸《书》。○败，必迈反，下同。<br/><br/>　　[疏]“书曰”至“败礼”。正义曰：《尚书·太甲》篇也，孔传云：“言巳放纵情欲，毁败礼仪法度。”<br/><br/>　<br/><br/>　　我之谓矣。夫子知度与礼矣，我实纵欲，而不能自克也。”欲因丧以庆新君，故纵而行之，不能自胜。○胜音升。昭子至自晋，大夫皆见。高彊见而退。高彊，子良。昭子语诸大夫曰：“为人子，不可不慎也哉！昔庆封亡，子尾多受邑而稍致诸君君，以为忠而甚宠之。将死，疾于公宫，在公宫被疾。○语，鱼据反。辇而归，吾亲推之。推其车而送之。○推如字，又他回反，注同。其子不能任，是以在此。忠为令德，其子弗能任，罪犹及之，难不慎也。丧夫人之力，弃德旷宗，以及其身，不亦害乎？夫人谓子尾。旷，空也。○任音壬，下同。丧，息浪反。夫音扶，注同。<br/><br/>　　[疏]“难不慎”。<br/><br/>　　○正义曰：言人居身，难可不谨慎。<br/><br/>　<br/><br/>　　《诗》曰：‘不自我先，不自我后。’其是之谓乎。”《诗·小雅》。言祸乱不在他，正当已身。以喻高彊身自取此祸。<br/><br/>　　冬，十二月，宋平公卒。初，元公恶寺人柳，欲杀之。元公，平公大子佐也。○恶，乌路反。寺，又作侍。<br/><br/>　　[疏]“诗曰”至“我后”。<br/><br/>　　○正义曰：《正月》，大夫剌幽王也。云：“父母生我，胡俾我瘉？不自我先，不自我后。”注云：“父母，谓文武也。”“天使父母生我，何故不长遂我，而使我遭此暴虐之政而病？此何不出我之前，居我之后？”穷苦之情，苟欲免身。○“平”。<br/><br/>　　○正义曰：谥法：“内外宾服曰平。”○“元”。正义曰：谥法：“好建国都曰元。”<br/><br/>　<br/><br/>　　及丧，柳炽炭于位，以温地。○炽，尺志反。炭，吐旦反。将至，则去之。使公坐其处。○去，起吕反。恶，乌路反。比葬，又有宠。言元公好恶无常。○比，必利反。好，呼报反。恶，乌路反。<br/><br/>　　【经】十有一年，春，王二月，叔弓如宋。<br/><br/>　　葬宋平公。<br/><br/>　　夏，四月，丁巳，楚子虔诱蔡侯般，杀之于申。蔡侯虽弑父而立，楚子诱而杀之，刑其群士，蔡大夫深怨，故以楚子名告。○虔，其连反。般音班。弑，申志反，传放此。<br/><br/>　　[疏]注“蔡侯”至“名告”。<br/><br/>　　○正义曰：蔡侯虽弑父而立，实宜受讨，但立为君於蔡巳十三年，楚子诱而杀之，又刑其群士，不以弑父之罪讨之。蔡大夫深怨楚子，故以楚子名赴告。礼，诸侯不生名。书名，是罪绝之事。以其名告，欲使诸国之史书名，以罪绝之也。若是楚告，不当自罪其君，知是蔡人告也。公子围杀君取国，改名曰虔。<br/><br/>　<br/><br/>　　楚公子弃疾帅师围蔡。<br/><br/>　　五月，甲申，夫人归氏薨。昭公母，胡女，归姓。<br/><br/>　　大蒐于比蒲。<br/><br/>　　仲孙玃会邾子盟于祲祥。祲祥，地阙。○比音毗，徐扶夷反。祲，子鸩反，徐又七林反。<br/><br/>　　秋，季孙意如会晋韩起、齐国弱、宋华亥、卫北宫佗、郑罕虎、曹人、杞人于厥慭。厥慭，地阙。佗，徒何反。慭，鱼靳反，徐五巾反，一音五辖反。<br/><br/>　　九月，已亥，葬我小君齐归。齐，谥。○齐，如字。<br/><br/>　　冬，十有一月，丁酉，楚师灭蔡，执蔡世子有以归，用之。用之，杀以祭山。<br/><br/>　　[疏]“蔡世子”。<br/><br/>　　○正义曰：父既死矣，犹称世子者，君死而国，被围未暇以礼即位，故国以世子告。<br/><br/>　<br/><br/>　　【传】十一年，春，王二月，叔弓如宋，葬平公也。（嫌以聘事行，故传具之。）<br/><br/>　　景王问於苌弘曰：“今兹诸侯，何实吉？何实凶？”苌弘，周大夫。○苌，直良反。对曰：“蔡凶。此蔡侯般弑其君之岁也，岁在豕韦，襄三十年，蔡世子般弑其君，岁在豕韦。至今十三岁，岁复在豕韦。般即灵侯也。○复，扶又反，下岁复在同。弗过此矣。言蔡凶不过此年。楚将有之，然壅也。蔡近楚，故知楚将有之。楚无德而享大利，所以壅积其恶。○壅，於勇反，注及后同。近，附近之近，下同。岁及大梁，蔡复楚凶，天之道也。楚灵王弑立之岁，岁在大梁，到昭十三年，岁复在大梁。美恶周必复，故知楚凶。楚子在申，召蔡灵侯。灵侯将往。蔡大夫曰：“王贪而无信，唯蔡於感，蔡近楚之大国，故楚常恨其不服顺。○於感，户暗反。今币重而言甘，诱我也，不如无往。”蔡侯不可。三月，丙申，楚子伏甲而飨蔡侯於申，醉而执之。夏，四月，丁巳，杀之，刑其士七十人。公子弃疾帅师围蔡。传言楚子无道。○重，直用反。韩宣子问於叔向曰：“楚其克乎？”对曰：“克哉！蔡侯获罪於其君，谓弑父而立。而不能其民，不能施德。天将假手於楚以毙之，借楚手以讨蔡。○毙，婢世反。何故不克？然肸闻之，不信以幸，不可再也。楚王奉孙吴以讨於陈曰，将定而国。陈人听命，而遂县之。事在八年。今又诱蔡而杀其君，以围其国，虽幸而克，必受其咎，弗能久矣。桀克有缗，以丧其国。纣克东夷，而陨其身。纣为黎之蒐，东夷叛之。桀为仍之会，有缗叛之。故伐而克之。○缗，武巾反。丧，息浪反，下且丧君同。陨，于敏反。<br/><br/>　　[疏]“桀克”至“其身”。<br/><br/>　　○正义曰：桀身奔南巢，故云丧国也。纣首县白旗，故云陨身也。<br/><br/>　<br/><br/>　　楚小位下，而亟暴於二王，能无咎乎？天之假助不善，非祚之也，厚其凶恶，而降之罚也。且譬之如天，其有五材，而将用之，力尽而敝之，是以无拯，不可没振。金木水火土五者为物，用久则必有敝尽，尽则弃捐，故言无拯。拯犹救助也。不可没振，犹没不可复振。○亟，欺冀反，数也。咎，其又反，下同。祚，本又作酢，在路反。拯，拯济之拯，注同。振，之慎反。捐，以专反。救，本亦作捄，音救。不可复振，扶又反，本或作没振。<br/><br/>　　[疏]“楚小”至“咎乎”。正义曰：亟，数也。比於桀纣，则楚小位下，而数行暴虐，甚於桀纣二王，能无咎恶乎。○“是以”至“没振”。<br/><br/>　　○正义曰：拯音烝之上声也。《方言》云：“出溺为拯。”拯是救助之义，天之用楚，如人用五材，力尽而敝，敝则弃之，是以无救助之者。拯是救溺之名，遂以救溺为喻也，不可沈没之后复振救之。振，亦救也。言楚如没水，不可救也。<br/><br/>　　○注“金”至“弃捐”。<br/><br/>　　○正义曰：金木水火土五者之材皆为物用，用久则必敝尽，敝尽则弃捐之。捐亦弃也。言天之用楚，亦如此也。<br/><br/>　<br/><br/>　　五月，齐归薨，大蒐于比蒲，非礼也。<br/><br/>　　孟僖子会邾庄公，盟于祲祥，脩好，礼也。蒐非存亡之由，故临丧不宜为之。盟会以安社稷，故丧盟谓之礼。○好，呼报反。泉丘人有女，梦以其帷幕孟氏之庙，泉丘，鲁邑。○梦以其帷，位悲反，一本作梦以帷。幕音莫。遂奔僖子，其僚从之。邻女为僚友者，随而奔僖子。○僚，力彫反。盟于清丘之社，曰：“有子，无相弃也。”二女自共盟。僖子使助薳氏之簉。簉，副倅也。薳氏之女为僖子副妾，别居在外，故僖子纳泉丘人女，令副助之。○薳，为彼反，本又作蒍。簉，本又作造，初又反。《说文》簉从艹。倅，七对反。令，力呈反。<br/><br/>　　[疏]注“簉副”至“助之”。<br/><br/>　　○正义曰：礼有副车、倅车，皆谓副贰之车也。簉亦副倅之意。妻为正適，妾为副贰，薳氏之女，先为副贰，别居在外，故使泉丘人女与之聚居，令副助而为对偶之。<br/><br/>　<br/><br/>　　反自祲祥，宿于薳氏，生懿子及南宫敬叔於泉丘人。其僚无子，使字敬叔。字，养也，似双生。○生如字，或一音所敬反。<br/><br/>　　[疏]“於泉丘人”。<br/><br/>　　○正义曰：以传直云“宿於薳氏”，即连言“生懿子及南宫敬叔”，氏薳氏所生，故传显云“生懿子及南宫敬叔於泉丘人”。“於泉丘人”宜上读为句。<br/><br/>　<br/><br/>　　楚师在蔡，向四月之师。○向，本又作曏，亦作向，同，许亮反。晋荀吴谓韩宣子曰：“不能救陈，又不能救蔡，物以无亲，物，事也。<br/><br/>　　[疏]“物以无亲”。<br/><br/>　　○正义曰：物，事也。事事如此，以是故无人肯亲我晋国。<br/><br/>　<br/><br/>　　晋之不能，亦可知也。巳为盟主，而不恤亡国，将焉用之？”○将焉，於虔反。<br/><br/>　　秋，会于厥慭，谋救蔡也。不书救蔡，不果救。郑子皮将行。子产曰：“行不远，不能救蔡也。蔡小而不顺，楚大而不德，天将弃蔡以壅楚，盈而罚之，盈楚恶。蔡必亡矣。且丧君而能守者，鲜矣。三年，王其有咎乎！美恶周必复，王恶周矣。”元年，楚子弑君而立，岁在大梁。后三年，十三岁，岁星周，复於大梁。○鲜，息浅反。复，於扶反，一本又作复在。晋人使狐父请蔡于楚，弗许。狐父，晋大夫。○狐音胡。<br/><br/>　　单子会韩宣子干戚，单子，单成公。视下言徐。叔向曰：“单子其将死乎！朝有著定，著定，朝内列位常处，谓之表著。○著，张虑反，徐治居反，注及下同。处，昌虑反。<br/><br/>　　[疏]注“者定”至“表著”。<br/><br/>　　○正义曰：著定，谓伫立定处，故谓朝内列位常处也。《周礼·司士》：“正朝仪之位，辨其贵贱之等。王南乡，三公北面东上，孤东面北上，卿大夫西面北上。王族故士虎士，在路门之右，南面东上。大仆大右，六仆从者，在路门之左，南面西上。”郑玄云：“此王日视朝事於路门外之位。”此是朝上之位，贵贱有定处也。“会有表”，亦是位之定处。但“著”下言“定”，则“表”亦是“定”，故直言“会有表”耳。俗本“表”下有“旗”，谬也。野会设表为位，亦当有物记处，如今之位版也。“谓之表著”者，杜意当以下文“表著之位”谓此也。刘炫谓下文有“著”有“表”，二文不同，以“著定”为“朝有著”，不得谓之“表著”而规杜氏。今知非者，杜意当以下“文会朝之言，必闻於表著”，故於“朝有著”之文，并探下文“会有表”以配“著”，故云“谓之表著”，所以覆结下文，非谓“著”之一字，即名“表著”也。刘炫不达杜旨，而为规过，非也。<br/><br/>　<br/><br/>　　会有表，野会，设表以为位。<br/><br/>　　[疏]注“野会”至“为位”。<br/><br/>　　○正义曰：礼，诸侯建旂设旂以为表也。《周礼·司仪》云：“将合诸侯，则令为坛三成，宫旁一门。”《觐礼》云：“诸侯觐于天子，为宫方三百步，四门坛十有二寻，深四尺”，“上介皆奉其君之旂置于宫，尚左，公侯伯子男，皆就其旂而立。”郑玄云：“置于宫者，建之豫为其君见王之位也。诸公中阶之前，北面东上。诸侯东阶之东，西面北上。诸伯西阶之西，东面北上。诸子门东，北面东上。诸男门西，北面东上。尚左者建旂，公东上，侯先伯，伯先子，子先男，而位皆上东方也。诸侯入壝门，或左或右，各就其旂而立，王降阶南乡见之。”是天子於野会诸侯，设表以为位也。《周礼·大司马》：中冬教大阅，门立四表，是以设表为位也。盟主之会诸侯，必亦旂表位。大夫聚会，亦应有以表位。但无文以言耳。<br/><br/>　<br/><br/>　　衣有襘，带有结。襘，领会。结，带结也。○襘，古外反，《说文》云，带所结也。会朝之言，必闻于表著之位，所以昭事序也。视不过结襘之中，所以道容貌也。言以命之，容貌以明之，失则有阙。今单子为王官伯，而命事於会，视不登带，言不过步，貌不道容，而言不昭矣。不道不共，不昭不从，貌正曰共，言顺曰从。○道音导，下同。<br/><br/>　　[疏]“言不过步”。<br/><br/>　　○正义曰：言声所闻，不过一步。<br/><br/>　　○注“貌正”“曰从”。<br/><br/>　　○正义曰：《洪范》五事：“貌曰恭，言曰从。”其意云容貌当恭恪，言是则可从，是“貌正曰共，言顺曰从。”<br/><br/>　<br/><br/>　　无守气矣。”为此年冬单子卒起本。<br/><br/>　　[疏]“无守气”。<br/><br/>　　○正义曰：言无守身之气，将必死。<br/><br/>　<br/><br/>　　九月，葬齐归，公不慼。晋士之送葬者，归以语史赵。史赵曰：“必为鲁郊。”言昭公必出在郊野，不能有国。○语，鱼据反。<br/><br/>　　[疏]“晋士”至“鲁郊”。<br/><br/>　　○正义曰：传称：文襄之制，夫人丧，士吊，大夫送葬。此言晋士送葬者，盖大夫来而士为介，未必士独行也。此士以公不慼语史赵，故特言士耳。“必为鲁郊”，言昭公必为鲁人所逐而出在郊。<br/><br/>　<br/><br/>　　侍者曰：“何故？”曰：“归，姓也。不思亲，祖不归也。”姓，生也。言不思亲则不为祖考所归祐。○祐音又。叔向曰：“鲁公室其卑乎！君有大丧，国不废蒐。谓蒐比蒲。有三年之丧，而无一日之慼。国不恤丧，不忌君也。忌，畏也。君无慼容，不顾亲也。国不忌君，君不顾亲，能无卑乎？殆其失国。”为二十五年公孙於齐传。<br/><br/>　　冬，十一月，楚子灭蔡，用隐大子于冈山。蔡灵公之太子，蔡侯庐之父。○冈音刚。庐，力吴反。<br/><br/>　　[疏]“用隐大子于冈山”。<br/><br/>　　○正义曰：此时楚以畜牲用之，无人为之作谥。必是蔡侯庐归国，乃追谥其父为隐耳。《释例·土地名》冈山阙，不知其处。经言“以归，用之”，必是楚地山也。<br/><br/>　<br/><br/>　　申无宇曰：“不祥。五牲不相为用，况用诸侯乎？五牲，牛、羊、豕、犬、鸡。○为，于伪反，或如字。<br/><br/>　　[疏]“况用诸侯”。<br/><br/>　　○正义曰：世子虽未即位，以其父既死，则当君处，故以诸侯言之，甚之也。<br/><br/>　　○注“五牲”至“犬鸡”。<br/><br/>　　○正义曰：《尔雅》以此五者并马为六畜，《周礼》谓之六牲。但马非常祭所用，故去马而以此五者当之。<br/><br/>　<br/><br/>　　王必悔之。”悔为暴虐。<br/><br/>　　十二月，单成公卒。终叔向之言。楚子城陈、蔡、不羹。襄城县东南有不羹城，定陵西北有不羹亭。○羹旧音郎，《汉书·地理志》作更字。<br/><br/>　　[疏]“不羹”。<br/><br/>　　○正义曰：古者羹臛之字音亦为郎，故《鲁颂·閟宫》、《楚辞·招魂》与史游《急就篇》羹与房、浆、糠为韵。但近世以来，独以此地音为郎耳。<br/><br/>　<br/><br/>　　使弃疾为蔡公。王问於申无宇曰：“弃疾在蔡，何如？”对曰：“择子莫如父，择臣莫如君。郑庄公城栎，而寘子元焉，使昭公不立。子元，郑公子。庄公寘子元於栎。桓十五年，厉公因之，以杀栎大夫檀伯，遂居栎，卒使昭公不安位而见杀。○栎，力狄反。<br/><br/>　　[疏]注“子元”至“见杀”。<br/><br/>　　○正义曰：杜以子元为郑公子，曼伯与檀伯为二人。“庄公城栎，而置子元”，又使檀伯为栎邑大夫，故厉公得因子元而杀檀伯。刘炫以为传言“城栎以置子元”，当谓赐元以栎，则以元为栎邑之长。若其别有大夫，子元寄居於栎，便是城栎以置檀伯，何言“置子元”也？若厉公因子元以杀檀伯，则子元是栎邑之一夫耳，岂是庄公城栎之咎乎？且桓十五年传云“郑伯因栎人杀檀伯”，不言因子元也。子元，郑之公子，不得为栎人也。郑玄云：子元即檀伯也。厉公杀檀伯，居栎，因栎之众逼弱昭公，使至杀死。案桓五年传云“子元请为左拒”，即云“曼伯为右拒”，则曼伯、子元，近是为一。以规杜氏。今知刘说非者，案晋封桓叔于曲沃，而以栾宾传之。郑使许叔居许，而以公孙获为佐。楚使大子建居城父，而以奋杨助之。并是一邑之内，而有二人。则“庄城栎而置子元”，别有檀伯居栎，何为不可？子元共栎邑之人而纳厉公，但此因弃疾在蔡，故特指子元。桓十五年直明厉公之入，故总言栎人，辞有彼此，不可为怪。刘子元为曼伯。案隐五年传云：“曼伯与子元潜军，军其后。”又下云“郑二公子败燕师于北制”，是子元非曼伯也。刘妄规杜，非也。<br/><br/>　<br/><br/>　　齐桓公城穀，而寘管仲焉，至于今赖之。城穀在庄三十二年。臣闻五大不在边，五细不在庭。上古，金木水火土，谓之五官。玄鸟氏、丹鸟氏亦有五，又以五鸠鸠民，五雉为五工正，盖立官之本也。末世随事施职，是以官无常数。今无宇称习古言，故云五大也。言五官之长，专盛过节，则不可居边。细弱不胜任，亦不可居朝廷。<br/><br/>　　[疏]注“上古”至“朝廷”。<br/><br/>　　○正义曰：二十九年传曰：“有五行之官，是谓五官。”木正曰句芒，火正曰祝融，金正曰蓐牧，水正曰玄冥，土正曰后土”。是上古金木水火土，谓之五官也。十七年传云：少皞氏“纪於鸟，为鸟师而鸟名。凤鸟氏，历正也。玄鸟氏，司分者也。伯赵氏，司至者也。青鸟氏，司启者也。丹鸟氏，司闭者也。”是玄鸟、丹鸟亦有五也。彼传又云：“五鸠，鸠民者也。五雉，为五工正。”数皆有五。盖古立官之本，以五为常。末世随事施职，是以官无常数，不复以五耳。今无宇称习古言，故云三大也。言五官之长，其人大大，专盛过节，则不可居边城，或将据边城以陵本国也。五官之长大细弱，则不胜其任，不能使威行於下，将为人所陵，亦不可居朝廷也。贾逵云：“五大谓大子、母弟、贵宠公子、公孙、累世正卿也。”郑玄云：“大子，晋申生居曲沃是也。母弟，郑共叔段居京是也。贵宠公子，若弃疾在蔡是也。贵宠公孙，若无知食渠丘是也。累世正卿，卫甯殖居蒲、孙氏居戚是也。五细，贱妨贵，少陵长，远间亲，新间旧，小加大也。不在庭，不当使居朝廷为政也。”此五大、五细，无宇唯言五耳，不知五者何谓，故先儒各自以意言之。虽杜之言亦无明证，正以彼不必通，故改之耳。<br/><br/>　<br/><br/>　　亲不在外，羁不在内。今弃疾在外，郑丹在内。襄十九年，丹奔楚。君其少戒。”王曰：“国有大城，何如？”对曰：“郑京、栎实杀曼伯，曼伯，檀伯也。厉公得栎，又并京。○曼音万。<br/><br/>　　[疏]注“又并京”。<br/><br/>　　○正义曰：厉公并京，传无其事，正以京栎连言，故云又并京。<br/><br/>　<br/><br/>　　宋萧、亳实杀子游，在庄十二年。齐渠丘实杀无知，在庄九年。渠丘，今齐国西安县也，齐大夫雍廪邑。<br/><br/>　　[疏]注“在庄”至“廪邑”。<br/><br/>　　○正义曰：渠丘为雍廪之邑，传无其文。以彼传言“雍廪杀无知”，此云“齐渠丘实杀无知”，以此知渠丘是雍廪邑也。郑众以渠丘为无知之邑，无知不坐邑死，何以言渠丘杀无知？萧亳非子游之邑，渠丘不得为无知邑。<br/><br/>　<br/><br/>　　卫蒲、戚实出献公，蒲，甯殖邑。戚，孙林父邑。出献公在襄十四年。○出，如字，徐音黜。若由是观之，则害於国。末大必折，折其本。尾大不掉，君所知也。”为十三年陈蔡作乱传。○掉，徒吊反。<br/><br/>　　[疏]“则害”至“不掉”。<br/><br/>　　○正义曰：宋杀子游，齐杀无知，乃是赖得大邑，以讨篡贼。而谓之“害於国”者，以其能专废置，则是国害。天子之建诸侯，欲令蕃屏王室，诸侯之有城邑，欲令指挥从巳，不得使下邑制国都，故大城为国害也。“末大必折”，以树方喻也。“尾大不掉”，以畜兽喻也。《楚语》说此事云：“制城邑若体牲焉，自首领股肱，至於拇指毛脉，大能掉小，故变而不勤。”“夫边境者，国之尾也，譬之如牛马，处暑之既至，虻{雍虫}之既多，而不能掉其尾，臣惧之”。<br/><br/>　<br/><br/>　　【经】十有二年，春，齐高偃帅师纳北燕伯于阳。（三年，燕伯出奔齐。高偃，高傒玄孙，齐大夫。阳即唐，燕别邑。中山有唐县。不言于燕，未得国都。○傒音奚。）<br/><br/>　　[疏]注“三年”至“国都”。<br/><br/>　　○正义曰：刘炫云：杜谱以偃与酀为一，亦云高傒玄孙。案襄二十九年传云：“敬仲曾孙酀”，非玄孙也。今知非者，案《世本》：“敬仲生庄子，庄子生倾子，倾子之孙酀。”是偃为敬仲玄孙也。经言于阳，传言于唐，知阳即唐也。不言于燕，未得国都，与哀二年纳蒯聩于戚同。<br/><br/>　<br/><br/>　　三月，壬申，郑伯嘉卒。五同盟。<br/><br/>　　[疏]注“五同盟”。<br/><br/>　　○正义曰：嘉以襄九年即位，其年盟于戏，十一年于亳城北，十六年于溴梁，二十年于澶渊，二十五年于重丘，二十七年于宋，元年于虢，皆鲁、郑俱在，凡七。云“五”者，杜以其盟既多，故皆据君在盟会而言之。襄二十七年是大夫之盟，元年虢会读旧书，二者不数，故为五也。或可转写错误。<br/><br/>　<br/><br/>　　夏，宋公使华定来聘。定，华椒孙。<br/><br/>　　公如晋，至河乃复。晋人以莒故辞公。<br/><br/>　　五月，葬郑简公。三月而葬，速。楚杀其大夫成熊。传在葬简公上，经从赴。○熊音雄。<br/><br/>　　秋，七月。<br/><br/>　　冬，十月，公子慭出奔齐。书名，谋乱故也。○慭，鱼觐反；一读为整，工领反。<br/><br/>　　楚子伐徐。不书围，以乾谿师告。<br/><br/>　　[疏]注“不书”至“师告”。<br/><br/>　　○正义曰：传称“使荡侯、潘子、司马督、嚣尹午、陵尹喜帅师围徐，以惧吴。楚子次于乾谿，以为之援”。如传文则实围徐也，不书围者，不以所围之师告，以乾谿援师告也。<br/><br/>　<br/><br/>　　晋伐鲜虞。不书将帅，史阙文。○将，子匠反。帅，所类反。<br/><br/>　　[疏]注“不书”至“阙文”。<br/><br/>　　○正义曰：十五年“晋荀吴帅师伐鲜虞”，定四年“晋士鞅、卫孔圉帅师伐鲜虞”。二者皆书将帅，此独不书将帅，知是史阙，或是告辞略。史阙不得书，亦得言史阙文也。《穀梁》曰：“其曰晋，狄之也”，“不正其与夷狄交伐中国，故狄称之也”。贾、服取以为说。《左氏》无贬中国从夷狄之法。传曰“亡者侮之，乱者取之”。又曰“间携贰，覆昏乱，霸王之器也”。鲜虞，夷狄也，近居中山，不式王命，不共诸夏，不事盟主，伐而取之，唯恐知力不足，焉有以夏讨夷，反狄中国？从此以后，用师多矣，何以不常狄晋，更复书其将也？杜以其言不通，故显而异之。<br/><br/>　<br/><br/>　　【传】十二年，春，齐高偃纳北燕伯款于唐，因其众也。（言因唐众欲纳之，故得先入唐。）<br/><br/>　　三月，郑玄公卒，将为葬除。除葬道。○为，于伪反。及游氏之庙，游氏，子大叔族。将毁焉。子大叔使其除徒执用以立，而无庸毁。用，毁庙具。<br/><br/>　　[疏]“执用”至“庸毁”。<br/><br/>　　○正义曰：用谓毁庙之具，若今锹、&#18822;之类也。庸亦用也。教其除道之徒，执所用作具以伫立，而无用即毁庙也。<br/><br/>　<br/><br/>　　曰：“子产过女，而问何故不毁，乃曰，不忍庙也。诺，将毁矣！”教毁庙者之辞。○女音汝。既如是，子产乃使辟之。司墓之室，有当道者。简公别营葬地，不在郑先公旧墓，故道有临时迂直也。司墓之室，郑之掌公墓大夫徒属之家。○迂音于，一音於。<br/><br/>　　[疏]“司墓之室”。<br/><br/>　　○正义曰：《周礼·墓大夫》，下大夫二人，中士八人，“掌凡邦墓之地域，为之图，令国民族葬”。郑之司墓，亦当如彼。此是掌公墓大夫也。言“之室有当道者”，则非司墓自家之室，故注以为“徒属之家”，犹《尚书》注云：玄孙之亲言之，以见高祖、曾祖之弟，皆亲亲相似。<br/><br/>　<br/><br/>　　毁之，别朝而塴；塴，下棺。○朝，如字。塴，北邓反，徐甫赠反。礼家作窆，徐验反，义同。<br/><br/>　　[疏]注“塴下棺”。<br/><br/>　　○正义曰：《周礼》作窆，《礼记》作封，此作塴，皆是葬时下棺於壙之事，而其字不同，是声相近，经篆、隶而字转易耳。<br/><br/>　<br/><br/>　　弗毁，则日中而塴。子大叔请毁之，曰：“无若诸侯之宾何？”不欲久留宾。子产曰：“诸侯之宾，能来会吾丧，岂惮日中？无损於宾，而民不害，何故不为？”遂弗毁，日中而葬。君子谓：“子产於是乎知礼。礼，无毁人以自成也。”○惮，待旦反。<br/><br/>　　夏，宋华定来聘，通嗣君也。宋元公新即位。享之，为赋《蓼萧》，弗知，又不答赋。《蓼萧》，《诗·小雅》。义取“燕笑语兮，是以有誉处兮”，乐与华定燕语也。又曰：“既见君子，为龙为光”，欲以宠光宾也。又曰：“宜兄宜弟，令德寿凯”，言宾有令德，可以寿乐也。又曰：“和鸾雍雍，万福攸同”，言欲与宾同福禄也。○为，于伪反。蓼音六。乐音洛。<br/><br/>　　[疏]“为赋蓼萧”。<br/><br/>　　○正义曰：享燕之礼，自有常乐，今特云“为赋蓼萧”者，文四年，“卫甯武子来聘，公与之宴，为赋《湛露》及《彤弓》”。注云：“非礼之常，公特命乐人以示意。”则知此亦特命乐人，所以尝试华定。<br/><br/>　<br/><br/>　　昭子曰：“必亡。宴语之不怀，怀，思也。宠光之不宣，宣，扬也。令德之不知，同福之不受，将何以在？”为二十年华定出奔传。<br/><br/>　　[疏]“昭子”至“不受”。<br/><br/>　　○正义曰：不怀，不宣，不知，不受，皆据华定为文也。《诗》云“燕笑语兮”，言定当思此笑语，与主相对也。《诗》云“为龙为光”，定当应此宠光宣扬之也。《诗》云：“令德受凯”，定当知已有德与否，须辞谢之也。《诗》云“万福攸同”，定当受同福，荷君恩也。各准事而为之文。<br/><br/>　<br/><br/>　　齐侯、卫侯、郑伯如晋，朝嗣君也。晋昭公新立。<br/><br/>　　公如晋，亦欲朝嗣君。至河乃复。取郠之役，在十年。莒人愬于晋，晋有平公之丧，未之治也，故辞公。公子慭遂如晋。慭，鲁大夫。如晋不书，还不复会而奔，故史不书於策。<br/><br/>　　[疏]注“慭鲁”至“於策”。<br/><br/>　　○正义曰：此经书“公子慭出奔齐”，名见於经，则慭是卿也。出奔既书於策，如晋亦应书之。今不书者，杜以宣十八年书“公孙归父如晋”，“归父还自晋，至笙，遂奔齐”。传称：归父还至笙，闻公薨，乃“坛帷复命於介”，然后出奔，书曰“归父还自晋”，善之也。彼善之，故书甚去，又书其还。此慭知已谋泄，逃介而先，不复命於君，而还出奔，故史不书於策。言其为此，故不书其如晋也。刘炫云：杜以慭还不复命於介而奔，止可不书其还，何故如晋亦不书也？此盖谓君使臣聘，必当告庙，告庙乃得书於策。公归告复，不告使慭，故不书如晋。今删定，以为慭初欲谋乱鲁国，而往聘晋鲁人责其谋乱不复命，故贱而不录其聘也。出奔书者，荣其罪人斯得，故显而书之也。刘以为出聘不告庙，故不书，而规杜氏。案：不复命而奔，传有其事。公子慭不告庙，传无其文。以无文之事，妄规杜氏，非也。<br/><br/>　<br/><br/>　　晋侯享诸侯，子产相郑伯，辞於享，请免丧而后听命。简公未葬。○相，息亮反，下同。<br/><br/>　　[疏]“子产”至“於享”。<br/><br/>　　○正义曰：僖九年，“宋桓公卒，未葬，襄公会诸侯，故曰子。”是先君未葬，有从会之礼也。郑逼於楚，以固事晋，故父虽未葬，朝晋嗣君，不得已而行，於情可许也。诸侯相享，享必有乐，未葬不可以从吉，故辞享为得礼。<br/><br/>　<br/><br/>　　晋人许之，礼也。善晋不夺孝子之情。晋侯以齐侯晏，中行穆子相。穆子，荀吴。投壶，晋侯先。穆子曰：“有酒如淮，有肉如坻。淮，水名。坻，山名。○淮，旧如字，四渎水也。学者皆以淮、坻之韵不切，云淮当为濰。濰，齐地水名。下称渑，亦是齐国水也。案，渑是齐水，齐侯称之。荀吴既非齐人，不应远举维水。古韵缓，作淮足得，无劳改也。坻，直疑反，徐直夷反；《诗》云“宛在水中曰坻”。坻，水中高地也。<br/><br/>　　[疏]“投壶”。正义曰：《礼记》有投壶之礼，其文无相者咒辞。此中行穆子与齐侯皆有言辞者，投之中否，似若有神，故设为此语。或可投时皆有言语，礼自不载之耳。伯瑕责穆子，唯言“壶何为焉，其以中为俊”，责其“失辞”，不云法不言，是投壶皆有言也。凡宴不射，即为投壶。投壶之礼，”壶去席二矢半“。司射执八筭，东面，投壶如射，三而止。其矢，“室中五扶，堂上七扶，庭中九扶”。铺四指曰扶。扶，四寸也。“筭长尺二寸。壶颈脩七寸，腹脩五寸，口径二寸半，容斗五升。壶中实小豆焉，为其矢之跃而出也。”小豆取楷且坚。“矢以柘若棘，毋去其皮”，取其坚且重也。旧说，矢大七分。<br/><br/>　　○注“淮水名坻山名”。<br/><br/>　　○正义曰：杜以淮为水名，当谓四渎之淮也。刘炫以为淮、坻非韵，淮当作濰，又以坻为水中之地，以规杜氏。今知不然者，以古之为韵，不甚要切，故《诗》云：“汎彼柏舟，在彼中河。髧彼两髦，实维我仪。”又云：“为絺为绤，服之无斁。”仪、河，斁、绤，尚得为韵，淮、坻相韵，何故不可？此若齐侯之语，容可举齐地濰水。此是穆子在晋，何意举齐地水乎？又酒肉相对，多少相似。案《尔雅》：“小洲曰陼，小陼曰沚，小沚曰坻。”何得以坻之小地对淮之大水？故杜以坻为山名。刘炫又以山无名坻者，案楚子观兵於坻箕之山，坻非山乎？刘以此规杜失，非也。<br/><br/>　<br/><br/>　　寡君中此，为诸侯师。”中之。齐侯举矢曰：“有酒如渑，有肉如陵。绳水出齐国临淄县北，入时水。陵，大阜也。○中，丁仲反，下及注同。渑音绳。时如字，本或作溡，音同。<br/><br/>　　[疏]注“渑水”至“阜也”。<br/><br/>　　○正义曰：《释例》云：“渑水出齐国临淄县北，经乐安博昌县南界，西入时水。”《释地》云：“大阜曰陵。”<br/><br/>　<br/><br/>　　寡人中此，与君代兴。”代，更也。○更音庚。○亦中之。伯瑕谓穆子伯瑕，士文伯。曰：“子失辞。吾固师诸侯矣，壶何为焉，其以中俊也？言投壶中，不足为俊异。齐君弱吾君，归弗来矣。”欲与晋君代兴，是弱之。○“齐君弱吾”君轻吾君，以为弱也。穆子曰：“吾军帅彊御，卒乘竞劝，今犹古也，齐将何事？”言晋德不衰於古，齐不事晋，将无所事。○帅，所类反。御，鱼吕反。卒，子忽反。乘，绳证反。公孙傁趋进曰：“日旰君勤，可以出矣。”以齐侯出。傁，齐大夫。传言晋之衰。○傁，素口反；徐又所流反。旰，古旦反。<br/><br/>　　楚子谓成虎，若敖之馀也，遂杀之。成虎，令尹子玉之孙，与斗氏同出於若敖。宣四年，斗椒作乱，今楚子信谮而讬讨若敖之馀。<br/><br/>　　[疏]“成虎”。<br/><br/>　　○正义曰：经书熊，传言虎者，此人名熊，字虎。传言其字，经书其名，名字相覆，犹伯鱼名鲤。<br/><br/>　<br/><br/>　　或谮成虎於楚子，成虎知之而不能行。书曰：“楚杀其大夫成虎。”怀宠也。解经所以书名。<br/><br/>　　六月，葬郑简公。传终子产辞享，明既葬则为免丧。经书五月，误。<br/><br/>　　晋荀吴伪会齐师者，假道於鲜虞，遂入昔阳。鲜虞，白狄别种，在中山新市县。昔阳，肥国都，乐平沾县东有昔阳城。○种，章勇反。沾，张廉反。韦昭音拈，《字林》他廉反。<br/><br/>　　[疏]注“鲜虞”至“阳城”。<br/><br/>　　○正义曰：宣十五年“晋师灭赤狄潞氏”，十六年“晋人灭赤狄甲氏及留吁”，成三年“晋郤克、卫孙良夫伐墙咎如”，传曰“讨赤狄之馀焉”，是赤狄已灭尽矣，知鲜虞与肥皆白狄之别种也。杜以昔阳为肥国之都，乐平沾县东有昔阳城，疑此为都也。下注云“巨鹿下曲阳县西南有肥累城”，复疑肥国取彼肥为名也。刘炫以为齐在晋东，“伪会齐师”，当自晋而东行也。“假道鲜虞，遂入昔阳”，则昔阳当在鲜虞之东也。今案乐平沾县在中山新市西南五百馀里，何当假道於东北之鲜虞，而反入西南之昔阳也？既入昔阳，而别言灭肥，则肥与昔阳不得为一，安得以昔阳为肥国之都也？昔阳即是肥都，何以复言钜鹿下曲阳有肥累之城，疑是肥名取於彼也？肥为小国，竟不必远，岂肥名取巨鹿之城，建都於乐平之县也？十五年“荀吴伐鲜虞，围鼓”，杜云：“鼓，白狄之别。巨鹿下曲阳县有鼓聚。”炫谓肥、鼓并在巨鹿，昔阳即是鼓都，在鲜虞之东南也。二十二年传云晋荀吴“使师伪籴者，负甲以息於昔阳之门外，遂袭鼓，灭之。”则昔阳之为鼓都，断可知矣。今杜以昔阳为肥国都是者，以传云“遂入昔阳”，即云“壬午灭肥”，是因入而灭之，故云“昔阳，肥国都”也。昔阳既在“乐平沾县”，而杜又云“巨鹿下曲阳县西南有肥累城”，相去远者，以肥是本封之名，后迁於昔阳，犹若杞国本都陈留，后迁缘陵，郑本都京兆，后迁虢郐，与此何异？且昔阳今属廉州，去下曲阳道路非远，在中山南二百许里。刘炫自云肥之与鼓俱在曲阳，足知肥累城与昔阳不甚悬绝。刘意欲破杜，乃云乐平沾县在中山新市西南五百馀里，又自云昔阳鼓国都，与肥相近，在中山东南，是自相矛盾也。然鲜虞在北，昔阳在南，所以得假道鲜虞，遂入昔阳者，荀吴意欲灭肥，恐肥国防备，故从晋之北竟，伪欲东南而行，往会齐师，故先回路，假道鲜虞，南入昔阳，如汤之伐桀，迂路从陑，出其不意故也。且杜君《土地例》称“有者皆疑辞，故杜云“乐平沾县东有昔阳”，是疑而不定。又且都县移动，古今不一，则晋时乐平沾县，何知不是今之昔阳？但肥都昔阳，与鼓相近。晋既灭得肥国，故二十二年息昔阳之门外，遂袭鼓而取之，昔阳非鼓都也。刘意好异闻，妄规杜过，非也。<br/><br/>　<br/><br/>　　秋，八月，壬午，灭肥，以肥子绵皋归。肥，白狄也。绵皋，其君名。巨鹿下曲阳县西有肥累城，为下晋伐鲜虞起。○皋，古刀反。累，劣彼反，又力辄反。<br/><br/>　　周原伯绞虐其舆臣，使曹逃。原伯绞，周大夫原公也。舆，众也。曹，群也。○绞，古卯反。<br/><br/>　　[疏]注“原伯绞周大夫”。<br/><br/>　　○正义曰：杜以原伯绞为周大夫，甘简公为周卿士，此无明据，以意言耳。<br/><br/>　<br/><br/>　　冬，十月，壬申，朔，原舆人逐绞而立公子跪寻，跪寻，绞弟。○跪，求委反，又音诡。绞奔郊。郊，周地。<br/><br/>　　甘简公无子，立其弟过。甘简公，周卿士。○过，古禾反，下之子过反。过将去成、景之族。成公、景公皆过之先君。○去，起吕反。成、景之族赂刘献公。欲使杀过。刘献公亦周卿士，刘定公子。丙申，杀甘悼公，悼公即过。而立成公之孙&#19617;。&#19617;，平公。○&#19617;音秋。丁酉，杀献太子之傅庾皮之子过。过，刘献公太子之傅。杀瑕辛于市，及宫嬖绰、王孙没、刘州鸠、阴忌、老阳子。六子，周大夫，及庾过，皆甘悼公之党。传言周衰，原、甘二族所以遂微。<br/><br/>　　季平子立而不礼於南蒯。蒯，南遗之子，季氏费邑宰。○蒯，苦怪反。费，音秘。南蒯谓子仲：子仲，公子慭。“吾出季氏，而归其室於公，室，季氏家财。子更其位，更，代也。○更音庚，注同。我以费为公臣。”子仲许之。南蒯语叔仲穆子，且告之故。穆子，叔仲带之子叔仲小也。语以欲出季氏，以不见礼故。○语，鱼据反，注同。季悼子之卒也，叔孙昭子以再命为卿。悼子，季武子之子，平子父也。传言叔孙之见命，乃在平子为卿之前。及平子伐莒，克之，更受三命。十年，平子伐莒，以功加三命。昭子不伐莒，亦以例加为三命。<br/><br/>　　[疏]“季悼”至“为卿”。<br/><br/>　　○正义曰：悼子之卒不书於经，则是未为卿也。其卒当在武子之前。平子以孙继祖，武子卒后，即平子立也。传言悼子卒者，欲见昭子为卿，远在平子之先。<br/><br/>　　○注“十年”至“三命”。<br/><br/>　　○正义曰：十年平子伐言，名书於经，即平子於时巳为卿矣。《释例》曰：“鲁之叔孙父兄再命而书於经，晋司空亚旅一命而经不书。”推此知诸侯之卿大夫，再命以上皆书於经；自一命以下大夫及士，经皆称人，名氏不得见也。刘、贾云《春秋》之序，三命以上乃书於经，颍氏以为再命称人。传云叔孙昭子“三命逾父兄”，昭公十年，昭子始加三命。先此叔孙皆自见经，知所书皆再命也，是杜检传文知再命书名。平子伐莒书名，知其巳再命矣。平子伐莒克之，昭子不伐莒也，昭子无功而“更受三命”，知平子“以功加三命”，昭子“以例加为三命”也。<br/><br/>　<br/><br/>　　叔仲子欲构二家，欲构，使相憎。谓平子曰：“三命逾父兄，非礼也。”言昭子受三命，自逾其先人。<br/><br/>　　[疏]注“言昭”至“先人”。<br/><br/>　　○正义曰：《礼记·文王世子》云：“其朝于公内朝”，“庶子治之，虽有三命，不逾父兄。”郑玄云：“治之，治公族之礼也，唯於内朝则然，其馀会聚之事，则与庶姓同。一命齿于乡里，再命齿于父族，三命不齿。不齿者，不在父兄行列中也。”彼言“三命不逾父兄”者，自谓在公内朝，位在父兄下耳，非谓不得受三命逾父兄也。“叔仲子欲构二家”，因礼有“三命不逾父兄”之法，遂言“昭子受三命，自逾其先人”，以此为非礼也。平子初得其言，不甚晓解，故使昭子令自贬黜。见昭子不服，乃自知其非，故“惧而归罪於叔仲子”也。昭子无兄，叔仲子引礼法，连言之耳。<br/><br/>　<br/><br/>　　平子曰：“然。”故使昭子。使昭子自贬黜。昭子曰：“叔孙氏有家祸，杀適立庶，故婼也及此。祸在四年。○適，丁历反。若因祸以毙之，则闻命矣。言因乱讨已，不敢辞。若不废君命，则固有著矣。”著，位次。昭子朝而命吏曰：“婼将与季氏讼，书辞无颇。”颇，偏也。○颇，普何反。季孙惧，而归罪於叔仲子。故叔仲小、南蒯、公子慭谋季氏。慭告公，而遂从公如晋。慭，子仲。南蒯惧不克，以费叛如齐。子仲还及卫，闻乱，逃介而先。介，副使也。○介音界。使，所吏反。及郊，闻费叛，遂奔齐。言及郊，解经所以书出。<br/><br/>　　[疏]注“言及”至“书出”。<br/><br/>　　○正义曰：凡言出奔，皆自内而出。文七年“晋先蔑奔秦”，先在秦地，因即奔秦，故不言出也。归父还自晋，至笙，遂奔齐。笙在鲁之竟外，故不言出也。此言“及郊”，巳入鲁竟。传言“及郊”，解经所以书“出”。<br/><br/>　<br/><br/>　　南蒯之将叛也，其乡人或知之，过之而叹，乡人过蒯而叹。且言曰：“恤恤乎，湫乎，攸乎。恤恤，忧患。湫，愁隘。攸，悬危之貌。○湫，子小反，徐又在酒反，一音秋。攸如字，徐以帚反。隘，於卖反。悬音玄，本又作县。<br/><br/>　　[疏]注“恤恤”至“之貌”。<br/><br/>　　○正义曰：《释诂》云：“恤，忧也。”故以恤恤为忧患之意也。湫是湫隘，故以湫为愁隘之意也。《诗》云“攸攸旆旌”，故以攸为县之貌也，言南蒯之心若此。<br/><br/>　<br/><br/>　　深思而浅谋，迩身而远志，家臣而君图。家臣而图人君之事，故言思深而谋浅，身近而志远。○思，息嗣反，注同。<br/><br/>　　[疏]“深思”至“君图”。<br/><br/>　　○正义曰：“深思而浅谋”，思虑深而知计浅，言其知小而谋大也。“迩身而远志”，身卑近而志高远，言其越分以求通也。“家臣而君图”，为家臣而谋君事，言其非已所当为也。上二句言其心，下一句指其事。为下句而发上句，故注倒言之。<br/><br/>　<br/><br/>　　有人矣哉！”言今有此人，微以感之。南蒯枚筮之，不指其事，泛卜吉凶。○枚，武回反。泛，芳剑反。<br/><br/>　　[疏]“南蒯枚筮之”。<br/><br/>　　○正义曰：礼有衔枚，所衔之木大如箸也。今人数物云一枚，两枚，则枚是筹之名也。《尚书·大禹谟》：舜禅禹，禹让不受，请帝“枚卜功臣，惟吉之从”。孔安国云：“枚谓历卜之，而从其吉。”彼谓人下一筹，使历卜之也。此则不告筮者，以所筮之事，空下一筹，而使之筮，故杜云“不指其事，泛卜吉凶”也。或以为杜云“泛卜吉凶”，谓枚雷总卜。《曲礼》云：“无雷同”，是总众之辞也。今俗谚云“枚雷”，则其义理或然也。<br/><br/>　<br/><br/>　　遇《坤》《坤》下《坤》上，《坤》。○坤，苦门反。之《比》。，《坤》下《坎》上，《比》。《坤》六五爻变。○比，毗志反，注同。曰：“黄裳元吉。”《坤》六五爻辞。以为大吉也。示子服惠伯曰：“即欲有事，何如？”惠伯曰：“吾尝学此矣，忠信之事则可，不然必败。外彊内温，忠也。《坎》险故彊，《坤》顺故温。彊而能温，所以为忠。<br/><br/>　　[疏]“以为大吉”。<br/><br/>　　○正义曰：筮遇比爻而辞云“黄裳元吉”，南蒯自以为所谋之事必大吉。<br/><br/>　　○注“坎险”至“为忠”。<br/><br/>　　○正义曰：《坎·彖》云“习《坎》重险”，是《坎》为险也。《说卦》云：“《坤》，顺也。”六五爻变则上体为《坎》，《坎》有险难，故为刚彊也。《坤》道和顺，故为温柔也。刚彊以御难，柔顺以事主，故外彊而能内温，所以为忠也。<br/><br/>　<br/><br/>　　和以率贞，信也。水和而土安正。和、正，信之本也。故曰‘黄裳元吉’。黄，中之色也。裳，下之饰也。元，善之长也。中不忠，不得其色。言非黄。○长，丁丈反。<br/><br/>　　[疏]注“水和”至“本也”。<br/><br/>　　○正义曰：《坎》为水，水性和柔。《坤》为土，土性安正。率，循也。贞，正也。用和柔之性，以循安正道。既和且正，信之本，故为信也。○“故曰黄裳元吉”。<br/><br/>　　○正义曰：天下之事，虽则万端，总之诸法，大归忠信而已。能忠能信，无施不可。以有忠信，故曰“黄裳元吉”，解此爻辞之意。<br/><br/>　<br/><br/>　　下不共，不得其饰。不为裳。事不善，不得其极。失中德。<br/><br/>　　[疏]注“失中德”。<br/><br/>　　○正义曰：极训为中。不得其忠，言其失中德也。此文以上二句类之，当云“善不极，不得为长”。文不然者，惠伯之语虽反覆相叠，不可字字相对，随便而言，故与上不类。<br/><br/>　<br/><br/>　　外内倡和为忠，不相违也。○倡，昌亮反。和，户卧反。率事以信为共，率犹行也。<br/><br/>　　[疏]注“率犹行也”。<br/><br/>　　○正义曰：率训循，循道而行，故率犹行也。<br/><br/>　<br/><br/>　　供养三德为善，三德，谓正直、刚克、柔克也。○供，九用反。养，馀亮反。<br/><br/>　　[疏]注“三德”至“克也”。<br/><br/>　　○正义曰：《洪范》“三德：一曰正直，二曰刚克，三曰柔克”。孔安国云：正直者，“能正人之曲直”。刚克者，“刚能立事”。柔克者，“和柔能治”。三者皆人之性也。刚则失之於彊，柔则失之於弱，故贵其能刚能柔，谓刚不苛酷，柔不滞溺也。“供养三德为善”者，刚则抑之，柔则进之，以志意供给长养之，使合於中道，各成其德，乃为善也。董遇注本为“共养”，解云：“尽共，所以养成三德也。”<br/><br/>　<br/><br/>　　非此三者弗当。非忠、信、善不当此卦。○当，如字，注同，或下浪反。<br/><br/>　　[疏]“黄中”至“弗当”。<br/><br/>　　○正义曰：既言爻为此辞之意，又解此辞所言之义也。五方则为五色，黄是中央之色也。衣裳所以饰身，裳是在下之饰也。元者，始也，首也，於物为初始，於人为头首，元是诸善之长也。五方之中，犹人之心中，心中不忠则不得其黄之召也。身体之下，犹名位之下，为下不共，则不得其裳之饰也。举事不善，则不得其善之中，言为事不中，则非善之长也。更覆言忠、共、善三者之义：“外内倡和为忠”，言君在内，臣在外，君倡臣和，不相乖违，是名为忠也。行事以信，无有虚诈，是名为共也。人之为德，有正直、刚柔、供养，此三者之德，使其德无愆，乃名为善也。非此三者，忠也，共也，善也，则於此卦不当也。不当此卦，虽吉不可。<br/><br/>　<br/><br/>　　且夫《易》，不可以占险，将何事也，且可饰乎？夫《易》，犹此《易》，谓“黄裳元吉”之卦。问其何事，欲令从下之饰。○夫音扶，注同。令，力呈反。<br/><br/>　　[疏]“且夫”至“未也”。<br/><br/>　　○正义曰：且夫《易》，谓此“黄裳元吉”之《易》也，唯可以占忠信之事，不可以占危险之事也。问南蒯今将欲为何事也，且可饰乎，言此《易》所占，唯且可为在下之饰乎，不可为馀事也。中美能黄，忠则黄也。上美为元，善则元也。下美则裳，共则裳也。忠、善、共三者皆成，可如此筮之言吉也。三者犹有所阙，筮虽吉，未可用也。<br/><br/>　　○注“夫易”至“之饰”。<br/><br/>　　○正义曰：惠伯指论此卦而言夫《易》，非是漫言《易》，故知夫《易》犹言此《易》，谓此“黄裳元吉”之《易》卦也。险谓危险，言此卦不可以占危险之事。心疑南蒯事险，故问将何事也，且可为下之饰也，欲令南蒯从下之饰为共。<br/><br/>　<br/><br/>　　中美能黄，上美为元，下美则裳，参成可筮。参美尽备，吉可如筮。○参，七南反，又音三。犹有阙也，筮虽吉，未也。”有阙，谓不参成。将適费，饮乡人酒。南蒯自其家迁適费。○饮，於鸩反。乡人或歌之曰：“我有圃，生之杞乎！言南蒯在费，欲为乱，如杞生於园圃，非宜也。杞，世所谓枸杞也。○圃，布古反。杞音纪。枸音苟，本又作狗。从我者子乎，子，男子之通称。言从己可不失今之尊。○称，尺证反。去我者鄙乎，倍其邻者耻乎！邻犹亲也。○倍音佩。已乎巳乎，非吾党之士乎！”巳乎巳乎，言自遂不改。<br/><br/>　　[疏]“乡人”至“士乎”。<br/><br/>　　○正义曰：乡人以南蒯季氏家臣，而欲反害季氏，故为歌以感切之也。圃者，所以殖菜蔬也。杞非可食之物，我有圃生之杞，以喻南蒯在费，欲为乱也。若能从我之言，不为乱者，是为子也。子者，男子之美称，不失尊贵，得为子也。去我而背叛者，鄙贱之行也。倍其邻近者，耻恶之事也。若巳乎巳乎，自遂其心，不肯改者，则不复是吾党之士乎！《释木》云：“杞，枸檵，舍人曰：“枸杞也。”<br/><br/>　　○注“巳乎”至“不改”。<br/><br/>　　○正义曰：杜此解原南蒯之意。蒯君云此事巳乎巳乎，自遂其心，如不肯改，则此南蒯非复是吾党之士也。服虔云：己乎，决绝之辞，则谓歌者自言己意，可巳乎巳乎，此南蒯今巳非是吾党之士。<br/><br/>　<br/><br/>　　平子欲使昭子逐叔仲小。欲以自解说。小闻之，不敢朝。昭子命吏谓小待政於朝，曰：“吾不为怨府。”言不能为季氏逐小，生怨祸之聚。为明年叔弓围费传。○为，季，于伪反，下同。<br/><br/>　　楚子狩于州来，狩，冬猎也。○狩，本亦作守，同，手又反，注同。次于颍尾，颍水之尾在下蔡。使荡侯、潘子、司马督、嚣尹午、陵尹喜帅师围徐，以惧吴。五子，楚大夫。徐，吴与国，故围之以逼吴。○潘，普干反。督音笃，本亦作裻。嚣，五刁反，徐许骄反。楚子次于乾谿，在谯国城父县南。以为之援。雨雪，王皮冠，秦复陶，秦所遗羽衣也。○援，于眷反。雨，于付反。王皮冠，一本作楚子皮冠。复音服，一音福。陶，徒刀反。遗，唯季反。<br/><br/>　　[疏]注“秦所遗羽衣”。<br/><br/>　　○正义曰：文在冠下舄上，知是衣也。目之以秦，明是秦所遗也。冒雪服之，知是毛羽之衣，可以御雨雪也。<br/><br/>　<br/><br/>　　翠被，以翠羽饰被。○被，普义反，注及下同。豹舄，以豹皮为履。○舄音昔。执鞭以出，执鞭以教令。○鞭，必绵反，注或革旁作更者，五孟反，非也。仆析父从。楚大夫。○析，星历反，从，才用反。<br/><br/>　　[疏]“翠被”。<br/><br/>　　○正义曰：《释鸟》云：“翠，鹬。”樊光云：“青羽，出交州。”李巡曰：“其羽可以饰物。”郭璞曰：“似燕，绀色，生郁林。郑子臧好鹬冠，以此鸟之羽饰冠。”○“仆析父从”。<br/><br/>　　○正义曰：刘炫以为仆析父从右尹子革夕见於王，为下与革语张本，以规杜。今知不然者，若仆析父共子革二人同时见王，王与之语，则二人并在，子革独对，传应云子革对曰，不得直云“对”。故杜以为右尹子革将夕，故下即云“对”，事理分明。刘妄规杜过，非也。<br/><br/>　<br/><br/>　　右尹子革夕，子革，郑丹。夕，莫见。○莫音暮。见，贤遍反。王见之，去冠被舍鞭。敬大臣。○去，起吕反。舍音舍。与之语曰：“昔我先王熊绎，楚始封君。○绎音亦。<br/><br/>　　[疏]注“楚始封君”。<br/><br/>　　○正义曰：此与吕级、王孙牟、燮父、禽父，杜所注者，皆是世家文也。燮父、禽父，亦王孙。传於牟言王孙，燮、禽亦蒙之。<br/><br/>　<br/><br/>　　与吕级、齐太公之子丁公。○级音急，本亦作伋。王孙牟、卫康叔子康伯。燮父、晋唐叔之子。○燮，素协反。父音甫，下同。禽父，周公子伯禽。并事康王。康王，成王子。四国皆有分，我独无有。四国，齐、晋、鲁、卫。分，珍宝之器。○分，扶问反，下及注皆同。<br/><br/>　　[疏]注“四国”至“之器”。<br/><br/>　　○正义曰：《书·序》云：“武王既胜殷，邦诸侯，班宗彝，作分器。”《旅獒》云：“明王慎德，四夷咸宾，无有远迩，毕献方物，惟服食器用。王乃昭德之，致于异姓之邦，无替厥服。分宝玉于伯叔之国，时庸展亲。”《鲁语》云：“古者分同姓以珍玉，展亲也。分异姓以远方之职贡，使无忘服也。”是言诸侯皆得天子之分器也。定四年传称：分鲁公以“夏后氏之璜，封父之繁弱”。分康叔以“大吕”之锺。分唐叔以“密须之鼓”、“阙巩”之甲，“沽洗”之锺。其齐之所得，则无以言之。<br/><br/>　<br/><br/>　　今吾使人於周，求鼎以为分，王其与我乎？”对曰：“与君王哉！昔我先王熊绎，辟在荆山。在新城沄乡县南。○辟，匹亦反。沶音市，又音示。筚路蓝缕，以处草莽，跋涉山林，以事天子。唯是桃弧、棘矢，以共御王事。桃弧、棘矢，以御不祥。言楚在山林，少所出有。○筚音必。蓝，力甘反。缕，力主反。莽，武党反。跋，蒲末反。共音恭。御，鱼吕反。齐，王舅也。成王母，齐大公女。晋及鲁、卫，王母弟也。楚是以无分，而彼皆有。今周与四国，服事君王，将唯命是从，岂其爱鼎！”王曰：“昔我皇祖伯父昆吾，旧许是宅。陆终氏生六子，长曰昆吾，少曰季连。季连，楚之祖，故谓昆吾为伯父。昆吾尝居许地，故曰“旧许是宅”。○长，丁丈反。少，诗照反。尝，一本作曾，才能反。<br/><br/>　　[疏]注“陆终”至“是宅”。<br/><br/>　　○正义曰：《楚世家》云：“陆终生子六人，圻剖而产焉。一曰昆吾，二曰参胡，三曰彭祖，四曰会人，五曰曹姓，六曰季连。季连，芊姓，楚其后也。”昆吾是楚之远祖之冗也。旧许是宅，昆吾尝居许地。许既南迁，故云“旧许是宅”。其地此时属郑，故云“郑人贪赖其田，而不我与”。哀十七年传：卫侯梦见人登昆吾之观，北面而噪曰：“登此昆吾之虚。”杜云：“今在濮阳城中。”盖昆吾居此二处，未知孰为先后也。<br/><br/>　<br/><br/>　　今郑人贪赖其田，而不我与。我若求之，其与我乎？”对曰：“与君王哉。周不爱鼎，郑敢爱田？”王曰：“昔诸侯远我而畏晋，今我大城陈、蔡、不羹，赋皆千乘，子与有劳焉。诸侯其畏我乎？”对曰：“畏君王哉。是四国者，专足畏也，四国，陈、蔡、二不羹。○远，于万反。羹音郎。乘，绳证反。与音预。<br/><br/>　　[疏]注“四国”至“不羹”。<br/><br/>　　○正义曰：刘炫以为《楚语》云：灵王城陈、蔡、不羹，使仆夫子晳问於范无宇曰：今吾城三国，赋皆千乘，亦当晋矣。诸侯其来乎？对曰：是三城者，岂不使诸侯之惕焉？彼再言三城，无四国也。纵使不羹有二，或当前后迁焉，非是并有二也。炫谓古四字积画，四当为三，以规杜过。今知不然者，以三之与四，古虽积画，错否难知，但今诸儒所注《春秋传》本并云四国，无作三者。《国语》是不传之书，何可执以为真而攻《左氏》？刘虽有所规，未可从也。<br/><br/>　<br/><br/>　　又加之以楚，敢不畏君王哉？”工尹路请曰：“君王命剥圭以为鏚柲，鏚，斧也。柲，柄也。破圭玉以饰斧柄。○剥，邦角反。鏚音戚。柲音祕。<br/><br/>　　[疏]“破圭玉以饰斧柄”。<br/><br/>　　○正义曰：斧柯长三尺，和氏之玉长一尺二寸。圭玉非为斧柄之物，故知破之为饰。<br/><br/>　<br/><br/>　　敢请命。”请制度之命。王入视之。析父谓子革：“吾子，楚国之望也！今与王言如响，国其若之何？”讥其顺王心如响应声。○响，许丈反。应，应对之应。子革曰：“摩厉以须，王出，吾刃将斩矣。”以己喻锋刃，欲自摩厉以斩王之淫慝。○慝，他得反。王出，复语。左史倚相趋过。倚相，楚史名。○复，扶又反。倚，於绮反。徐其绮反。相，息亮反。王曰：“是良史也，子善视之。是能读《三坟》、《五典》、《八索》、《九丘》。皆古书名。○坟，扶云反。索，所白反，本又作素。<br/><br/>　　[疏]注“皆古书名”。<br/><br/>　　○正义曰：孔安国《尚书·序》云：“伏牺、神农、黄帝之书，谓之《三坟》，言大道也。少昊、颛顼、高辛、唐、虞之书，谓之《五典》，言常道也。”“八卦之说，谓之《八索》，求其义也。九州之志，谓之《九丘》。丘，聚也。言九州所有，土地所生，风气所宜，皆聚此书也。”“楚左史倚相，能读《三坟》、《五典》、《八索》、《九丘》。即谓上世帝王遗书也。”《周礼》：外史“掌三皇五帝之书”，郑玄云：“楚灵王所谓《三坟》、《五典》”，是也。贾逵云：“《三坟》，三王之书。《五典》，五帝之典。《八索》，八王之法。《九丘》，九州亡国之戒。”延笃言张平子说：《三坟》，三礼，礼为大防。《尔雅》曰：坟，大防也。《书》曰：“谁能典朕三礼。”三礼，天、地、人之礼也。《五典》，五帝之常道也。《八索》，《周礼》八议之刑索，空空设之。《九丘》，《周礼》之九刑。丘，空也，亦空设之。马融说：《三坟》，三气，阴阳始生，天、地、人之气也。《五典》，五行也。《八索》，八卦。《九丘》，九州之数也。此诸家者，各以意言，无正验，杜所不信，故云“皆古书名”。<br/><br/>　<br/><br/>　　对曰：“臣尝问焉。昔穆王欲肆其心，周穆王。肆，极也。周行天下，将皆必有车辙马迹焉。祭公谋父作《祈招》之诗，以止王心。谋父，周卿士。祈父，周司马，世掌甲兵之职，招其名。祭公方谏游行，故指司马官而言。此诗逸。○周行，如字，又下孟反。辙，直列反。祭，侧界反。招，常遥反，又音昭。父音甫。<br/><br/>　　[疏]注“谋父”至“诗逸”。<br/><br/>　　○正义曰：《尚书·酒诰》云：“若畴圻父”，是祈父为官名也。《诗·小雅》有《祈父》之篇，其诗云：“祈父，予王之爪牙，胡转子于恤。”《毛传》云：“祈父，司马也，职掌封圻之甲兵。”郑笺云：“此司马也，时人以其职号之，故曰祈父。”杜用彼说，故云祈父，司马，世掌甲兵之职也。祈既是官，故以招为其名。谓穆王之时，有司马之官，其名曰招也。祭公方谏游行，故指司马官而为言也。贾逵云：“祈，求也。昭，明也。言求明德也。”马融以圻为王圻千里。王者游戏，不过圻内。昭，明也。言千里之内，足明德。<br/><br/>　<br/><br/>　　王是以获没於祗宫。获没，不见篡弑。○祗音支，又音祁。篡，初患反。弑，申志反。<br/><br/>　　[疏]“祗宫”。<br/><br/>　　○正义曰：马融云：圻内游观之宫也。杜不解，盖以为王离宫之名也。<br/><br/>　<br/><br/>　　臣问其诗而不知也。若问远焉，其焉能知之？”王曰：“子能乎？”对曰：“能。其诗曰：‘祈招之愔愔，式昭德音。愔愔，安和貌。式，用也。昭，明也。○焉能，於虔反。愔愔，一心反，徐於林反。思我王度，式如玉，式如金。金玉，取其坚重。形民之力，而无醉饱之心。’”言国之用民，当随其力任，如金冶之器，随器而制形。故言形民之力，去其醉饱过盈之心。○冶音也。去，起吕反。<br/><br/>　　[疏]“其诗”至“之心”。<br/><br/>　　○正义曰：穆王之时，有祈父官，名招，即是司马官也，职掌兵甲，常从王行。祭公谏王游行，设言以戒司马也。言“祈招之愔愔”，美其志性，安和愔愔然也。女当用此职掌，以明我王之德音也。思使我王之德度，用如玉然，用如金然，使之坚而且重，可宝爱也。若用民力，当随其所能，而制其形模。依此形模，用民之力，而无有醉饱盈溢之心也。以王之游行，必劳损民力，故令依法用之。<br/><br/>　　○注“言国”至“之心”。<br/><br/>　　○正义曰：言国之用民，当随其力任，量其力之所堪而任用之，不使劳役过其所堪也。如金冶之器，随器而制形者，铸冶之家，将作器而制其模，谓之为形，今代犹名焉。用民之力，依模用之，故言形民之力也。食充其腹谓之饱，酒卒其量谓之醉。醉饱者，是酒食餍足过度之名也。穆王用民之力，不知餍足，故令去其醉饱过盈之心。<br/><br/>　<br/><br/>　　王揖而入，馈不食，寝不寐，数日。深感子革之言。○馈，其位反。数，所主反。不能自克，以及於难。克，胜也。○难，乃旦反。胜，升证反，又音升。仲尼曰：“古也有志，克巳复礼，仁也。信善哉！楚灵王若能如是，岂其辱於乾谿？”○晋伐鲜虞，因肥之役也。肥役在此年。<br/><br/>　　[疏]“克已复礼仁也”。<br/><br/>　　○正义曰：刘炫云：克训胜也，已谓身也。有嗜欲，当以礼义齐之。嗜欲与礼义交战，使礼义胜其嗜欲，身得归复於礼，如是乃为仁也。复，反也，言情为嗜欲所逼，巳离礼而更归复之。今刊定云，克训胜也，己谓身也，谓身能胜去嗜欲，反复於礼也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10325.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10327.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

