<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十四 礼部下_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十四 礼部下全文,徐坚作品" />
<meta name="description" content="初学记原文阅读,卷十四 礼部下全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9586.html";
var nextpage="novel-read-998-9588.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十四 礼部下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9586.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十四 礼部下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:56:17<span class="divide">|</span></p>
<div class="page-body">
<div class="page-content">
<p>○籍田第一<br/><br/>　　§叙事<br/><br/>　　《说文》曰：籍田者，天子躬耕，使民如借，故谓之籍。《礼记》曰：天子亲耕于南郊，诸侯耕于东郊，以供粢盛。《月令》曰：天子三推，三公五推，卿诸侯九推，庶人终亩。《梁五礼籍田仪注》曰：其田东去宫八里，远十六里为千亩。天子耒耜一具，三公耒耜三具，九卿耒耜九具，立方坛以祠先农。应劭《汉官仪》曰：天子升坛，公卿耕讫，啬夫下种。凡称籍田为千亩，亦曰帝籍，亦曰耕籍，亦曰东耕，亦曰亲耕，亦曰王籍。<br/><br/>　　§事对<br/><br/>　　【绀辕 青帻】潘岳《籍田赋》曰：葱犗服于缥轭兮，绀辕缀于黛耜。应劭《汉官仪》曰：天子东耕之日，亲率三公九卿，戴青车，驾苍马。公卿已下，车驾如常法。<br/><br/>　　【青坛 华毕】《潘岳赋》曰：青坛蔚其岳立，翠幕黕以云布。《徐爰赋》曰：衍参途之广辟，眇道路之悠远；增华毕之未惊，渺同方其已反。<br/><br/>　　【三推 千亩】《礼记》曰：孟春之月，天子亲载耒耜，躬耕籍田。天子三推，公五推，卿诸侯九推。《国语》曰：宣王即位，不籍千亩。虢文公谏曰：“夫人之大事在农，上帝粢盛，于是乎出；人之蕃庶，于是乎生。是以土乃脉发。”先时九日，太史告稷曰：“阳气俱蒸，土膏其动，即以告王。王即斋宫，百官御事。王耕一拨，班三之，庶人终乎千亩。”王弗听，师败于姜戎。<br/><br/>　　【千耦 万辔】缪袭《籍田赋》曰：诏勾芒使掌历兮，敕羲仲以农期；仪晨祥而举趾兮，乐田祖以豳诗。嘉载芟之千耦兮，美振古之如兹。《徐爰赋》曰：隐千轸以风行，阗万辔而雾转；白日丽晷乎桑野，大驾税幸乎疆甽。<br/><br/>　　【事天 祈社】《礼记》曰：昔者天子为籍千亩，冕而朱纮，躬秉耒；诸侯为籍百亩。冕而青纮，躬秉耒。以事天地山川社稷先古，以为醴酪粢盛，于是乎取之，敬之至也。《毛诗》曰：载芟，春籍田而祈社稷也。载芟载柞，其耕泽泽；千耦其耘，徂隰徂畛。侯主侯伯，侯亚侯旅，侯疆侯以。<br/><br/>　　【教养 致敬】《礼记》曰：耕籍所以教诸侯之养也。《五经要义》曰：天子籍田千亩，以供上帝之粢盛。当孟冬启蛰，既郊之后，身率公卿大夫而亲耕焉，所以先百姓而致孝敬。<br/><br/>　　【载耜 秉耒】《礼记》曰：乃择元辰，天子亲载耒耜，置之车右，公卿诸侯大夫躬耕籍田。注云：元辰，盖郊后吉辰也。耒耜，农器也。又曰：昔者天子为藉田千亩，冕而朱纮；诸侯籍田百亩，冕而青纮。躬秉耒，以事天地山川社稷。<br/><br/>　　【降灵坛 修帝籍】《潘岳赋》曰：我皇乃降灵坛，抚御耦；游场染屦，洪縻在手。三推而舍，庶人终亩；贵贱以班，或五或九。张衡《东京赋》曰：乘鸾辂而驾苍龙，介驭间以剡耜；躬三推于天田，修帝籍之千亩。<br/><br/>　　【给宗庙 事社稷】《汉书》曰：文帝诏曰：“夫农，天下之本也。其籍田，朕亲率耕以给宗庙粢盛。”《礼记》曰：天子为籍千亩，躬秉耒以事天地山川社稷。<br/><br/>　　§赋<br/><br/>　　【晋潘岳《籍田赋》】伊晋之四年，正月丁未，皇帝亲率群后，籍于千亩之甸，礼也。于是乃使甸师清畿，野庐扫路，封人壝宫，掌舍设枑。青坛蔚其岳立兮，翠幕黕以云布；结崇基之灵趾兮，启四涂之广阼。沃野坟腴，高壤平砥，清洛浊渠，引流激水，遐阡绳直，迩陌如矢。葱犗服干缥轭兮，绀辕缀于黛耜；俨储驾于廛左兮，俟万乘之躬履。百寮先置，位以职分；自上下下，具惟命臣。袭春服之萋萋，接游车之辚辚；微风生于轻幰，纤埃起乎朱轮。森奉璋以阶立，望皇轩而肃震。若湛露之晞朝阳兮，若众星之拱北辰。于是前駈鱼丽，属车鳞萃，阊阖洞启，参途方驷，常伯陪乘，太仆执辔。后妃献穜稑之种，司农撰播植之器；挈壶掌升降之节，宫正设门闾之跸。天子乃御玉辇，荫华盖，冲牙铮枪，绡纨綷纟蔡，震震填填，尘骛连天，以幸乎藉田。蝉冕颎以灼灼兮，碧色肃其芊芊；似夜光之剖荆璞，若茂松之依山巅。于是我皇乃降灵坛，抚御耦，游场染屦，洪縻在手。三推而舍，庶人终亩；贵贱以班，或五或九。敢作颂曰：思乐甸畿，薄采其茅，大君戾止。言籍其农，其农三推，万方以祗，耨我公田，实及我私。我簠斯盛，我簋斯齐，我仓如陵，我庾如坻。念兹在兹，永言孝思；人力普存，祝史正辞，神祗攸歆。逸豫无期；一人有庆，兆民赖之。<br/><br/>　　§诗<br/><br/>　　【梁武帝《籍田诗》】寅宾始出日，律中方星鸟；千亩土膏紫，万顷陂色缥。严驾伫霞昕，浥露逗光晓；启行天犹暗，伐鼓地未悄。苍龙发蟠蜿，青祈引窈窕；公卿秉耒耜，庶氓荷鉏耰。一人惭百王，三推先亿兆。<br/><br/>　　【梁简文帝《籍田诗》】礼经闻往说，观宝著华篇；岂如春路动，祈谷重人天。苍龙引玉轪，交旗影曲旃；皮轩承早日，豹尾拂游烟。地广重畦净，林芳翠幕悬；青坛出长畎，帷宫绕直阡。秉耒光帝则，报献动皇虔；度谐金石奏，德厚歌颂诠。是知躬稼美，兼闻富教宣。<br/><br/>　　【陈张正见《籍田诗》】玉辇带飞烟，金舆映绿川；雨师清远路，风伯静遥天。分渠通沃野，激水绕公田；草发青坛外，花飞苍玉前。苍玉陈珪璧，青坛躬帝藉；冒撅乃三推，齐衡均百辟。兰场俨芝驾，桂圃芳瑶席；山禽韵管弦，野兽和金石。<br/><br/>　　§颂<br/><br/>　　【岑文本《籍田颂》】正位恭己，体元得一；望之如云，就之如日。郊庙致敬，山川咸秩；教先大道，学敦儒术，宪章载记，殷鉴周宣；回舆南亩，驻跸东廛。亲耕帝籍，躬稼大田；方期多稼，介此丰年。富实教资，农惟政本；上敦播植，下勤藨蓘，荣辱既著，淳朴可反；礼节既兴，登封何远。式敷帝典，载穆王度；元良育德，维城作固。股肱周召，爪牙信布；比汉之兆，方周之祚。<br/><br/>　　○亲蚕第二<br/><br/>　　§叙事<br/><br/>　　《礼记·祭义》曰：古者天子诸侯，必有公桑、蚕室，近川而为之。筑宫，仞有三尺，棘墙而外闭之。《祭统》曰：王后蚕于北郊，以供纯服；夫人蚕于北郊，以供冕服。《月令》曰：季春之月，后妃斋戒躬桑，以劝蚕事。孟夏之月，蚕事华，后妃献茧。《梁五礼先蚕仪注》曰：亲蚕前二日，太祝令质明以太牢祠先蚕也。<br/><br/>　　§事对<br/><br/>　　【织室 桑坛】《东观汉记》曰：明德马皇后，置织室、蚕室于濯龙中，数来往观视。《晋元康仪》曰：皇后采桑坛在蚕宫西南。<br/><br/>　　【蚕宫 茧馆】蚕宫见上。《汉书》曰：孝元王皇后为太后，幸茧馆，率皇后及列侯夫人桑也。<br/><br/>　　【北郊 东苑】北郊见上。董巴《舆服志》曰：汉皇后桑于东郊苑中□□□。<br/><br/>　　【华簪 董巴】《舆服志注》曰：太后入庙，服绀上皂下，蚕青上缥下，簪以玳瑁，长一尺，端为华胜，上为凤皇。<br/><br/>　　【分玺 均桑】《礼记》曰：后妃躬桑，蚕事既登。分茧称丝，以供郊庙之服。又曰：后妃献茧，乃收茧税，以桑为均，贵贱长幼如一，以给郊庙之服。<br/><br/>　　【一条 三洒】《皇后亲蚕仪注》曰：皇后躬桑，始将一条，执筐受桑。周迁《古今舆服杂记》曰：蚕始生，后食之，三洒而止。<br/><br/>　　§赋<br/><br/>　　【晋闵鸿《亲蚕赋》】后课功以观匿，均众寡而抽税，今织綖于命妇，供禘郊之旧制。洪恩美而周普。配春天之景福。扬黼黻之奇藻，播朱紫之艳色。<br/><br/>　　§颂<br/><br/>　　【魏韦诞《皇后亲蚕颂》】躬耕帝籍，迈德班令。嘉柔桑之肇敷，思郊庙之至敬；命皇后以亲蚕，俾躬桑于外坰。考时日于巫咸，诏太卜以献贞。尔乃皇英参乘，涂山奉舆。扌忽姜任于后陈，载樊卫于贰车；登崇坛以正位，〈目卖〉休气于朝阳。步雕辇而下降，采柔条于公桑；嫔妾肃以莅事，各奉职而承筐。供副祎之六服，昭孝敬于蒸尝；盛华礼于中宇，神化驰于八方。<br/><br/>　　○释奠第三<br/><br/>　　§叙事<br/><br/>　　《礼记》曰：凡始立学，必先释奠于先圣先师。及行事，必以币。天子视学，大昕鼓徵，所以警众也。众至，然后天子至，乃命有司行事，适东序，释奠于先老。《夏小正》曰：二月丁亥，万用入学，丁亥者吉日也。万者干戚舞也，入学者太学也，谓今时大舍菜也。<br/><br/>　　§事对<br/><br/>　　【尊师 贵齿】潘尼《释奠诗》曰：敦书请业，言几通理；尊师重道，释奠崇祀。德成教伦，孰云不祉。袁曜《释奠诗》曰：南庠贵齿，东学尚亲；卑躬下问，降礼师臣。圆冠济济，方领恂恂。<br/><br/>　　【重道 崇儒】重道见上。颜延之《释奠诗》曰：国尚师位，家崇儒门。<br/><br/>　　【肄业 讲艺】袁曜《释奠诗》曰：肄业既终，舍尊爰始；韶音递奏，笙镛间起。茨夏愔愔，晬容亹亹；德奢并惭，陈信焉耻。讲艺见后颜延之诗。<br/><br/>　　【立学 启庠】立学见上。王僧达《释奠诗》曰：时泰道畅，礼备乐修；启庠选俊，博教深求。异人鳞萃，淑美云浮；师尊训浃，嘉敬载柔。<br/><br/>　　【祭藻 舞戚】《礼记》曰：皮弁祭菜，示敬道也。郑玄注曰：菜，芹藻之属。舞戚见叙事。<br/><br/>　　【肃肃 济济】王胡之《释奠表》曰：伏承仰遵古典，以今月吉日，释奠先圣。率土臣民，顺风载悦。臣宿婴重患，不获陪列，豫睹肃肃穆穆之容。仰望云汉，伏枕欣慨。又傅咸皇太子《释奠颂》曰：亹亹皇储，希心阙里；济济儒生，侁侁胄子。<br/><br/>　　【陈牲 释菜】李谐《释奠诗》曰：沛泽南朝，峒山北面；帝曰师氏，陈牲委奠。神具醉止，薄言嘉宴。《礼记》曰：天子乃献羔开冰，先荐寝庙。上丁命乐正习舞释菜，天子乃率三公九卿诸侯大夫亲往视之。郑玄注：乐正，乐官之长；命舞者，顺万物始出地鼓舞也。将舞必释奠先师以礼也。<br/><br/>　　【礼师 尚齿】挚虞《释奠颂》曰：如彼泉流，不盈不运；讲业既终，礼师释奠。升觞折俎，上下惟燕；邕邕其来，肃肃其见。何承天《释奠颂》曰：乃昔孔颜，梦周希虞；自天由美，异代同符。经修讲治，研几识理；道贵崇业，降尊尚齿。<br/><br/>　　【尊道 悦学】潘尼《释奠颂》曰：留精儒术，敦悦古训，尊道让齿，降心下问。铺以金声，光以玉润，如川之升，如乾之运。何承天《释奠诗》曰：黄中宣朗，徽音播越；祗事昧早，修礼明发。明发伊何？悦学崇儒；愿言四雍，延想沂洙。<br/><br/>　　【探幽 论奥】潘尼《释奠颂》曰：乃延台保，乃命学臣；圣容穆穆，侍讲暗暗。抽演徽言，启发道真；探幽穷赜，温故知新。温峤《释奠颂》曰：敷论义奥，综析毫芒；赋纳以言，丽辞孔彰。管箫备举，和乐载扬。<br/><br/>　　【师臣 胄子】并见上。<br/><br/>　　§诗<br/><br/>　　【宋颜延之《侍皇太子释奠》】国尚师位，家崇儒门，禀道毓德，讲艺立言。俊明爽曙，逵义兹昏，来瞻先觉，顾惟后昆。虞庠饰馆，睿图炳晬；怀仁景集，抱智麕至。踵门陈书，蹑履献器；澡身玄深，宅心道秘。正殿虚筵，司分简日；尚席函丈，丞疑奉职。待言称词，惇史秉笔；妙识几音，王载有述。肆义方讯，大教克鼎；敬躬祀典，告奠圣灵。礼属观盥，乐荐歌笙。<br/><br/>　　【齐王俭《侍皇太子释奠宴诗》】礼惟国干，义实民端；身由业澡，世以教安。金镕乃器，水术伊澜；渐芳则馥，履冰固寒。风动蒿宫，云栖参馆；礼迈仁周，乐超英汉。神保爰格，祝史斯赞。郁鬯既终，德馨是与；降冕上庠，升宴东序。槐宰金贞，藩维玉誉。时彦莘莘，国胄楚楚。<br/><br/>　　【梁任昉《为王子侍皇太子释奠宴诗》】钦圣兹远，怀道兹冲；践言动俗，果行移风。进往一篑，启或三蒙；冰实因水，金亦在镕。惟神知化，在物立言；乐正雅颂，咸被后昆。告奠明祀，观道圣门；日月不息，师表常尊。<br/><br/>　　【梁沈约《侍皇太子释奠宴诗》】尊学尚矣，道亦遐哉；启图观秘，辟苑兴才。事高东序，义迈云台；峨峨德傅，灼灼英台。坠典必修，阙祀咸荐；回鸾献爵，摐金委奠。肆土辨仪，胥人掌县；仿佛神从，徘徊灵腃。<br/><br/>　　【《为南郡王侍皇太子释奠诗》】义重师匡，业贵虚受；襄野顺风，西河杜帚。表迹亏光，降情回首；道御百灵，神存万有。尊学尚矣，继列传徽；旗章或舛，兹道尊违。自堂及室，异轸同归。洋洋圣范，楚楚儒衣。<br/><br/>　　§颂<br/><br/>　　【晋傅咸《皇太子释奠颂》】蒸蒸皇储，既睿且聪；神而明之，夫岂发蒙。谦以制礼，靡事不恭；乃修嘉荐，于国之雍。敬享先师，以酬圣功；亹亹皇储，希心阙里；企兹良辰，卜近于中。光光舆服，穆穆容止；祗奉圣灵，躬承明祀。济济儒生，侁侁胄子；清酒于觞，匪宴斯喜。欣道之弘，自今以始。<br/><br/>　　【陈徐伯阳《皇太子释奠颂》】穆穆皇储，峨峨副主；道尊主鬯，德崇监抚。春诵夏弦，冬书秋羽。汉召趋幄，周朝问竖；翔集礼闱，逍遥义府。四海无浪，三阶已平；储驾戾止，和鸾有声。弘风讲肄，崇儒肃成；丹书贵道，黄金贱赢。洙泗兴业，阙里增荣；青槐阴市，玄冕飞樱。<br/><br/>　　○朝会第四<br/><br/>　　§叙事<br/><br/>　　《礼记》曰：天子无事，与诸侯相见曰朝。(事谓征伐之事。)《周礼》曰：春见曰朝，夏见曰宗，秋见曰觐，冬见曰遇；时见曰会，殷见曰同。《左传》曰：凡朝，以正班爵之义；会，以训上下之则。《孟子》曰：诸侯朝于天子曰述职。一不朝则贬其爵，二不朝则削其地，三不朝则六师移之。挚虞《决疑要注》曰：汉制会于建始殿；晋制大会于太极殿，小会于东堂。其会，则五时朝服，庭设金石，虎贲旄头，文衣绣尾。《白虎通》曰：凡臣见君必有贽。贽者，质也，致己质诚也。《周礼》曰：王执镇圭，(圭画镇山为饰也。)公执桓圭，(双植谓之桓。)侯执信圭，(信即身也，谓圭上作人身。)伯执躬圭。(躬亦身也。)子执谷璧，(谷以养人，谓璧上作谷文。)男执蒲璧。(蒲者，所以为荐以安人也。亦谓璧上为蒲草文。)孤执皮帛，卿执羔，大夫执雁，士执雉，庶人执鹜，工商执鸡。(又《白虎通》曰：公侯以玉为贽者，取其燥不轻，湿不重；大夫以雁为贽者，取其飞成行，止成列；士以野鸡为贽者，取其不可诱之以食，胁之以威，毕死不可畜也。)<br/><br/>　　§事对<br/><br/>　　【考绩 献功】《周礼》曰：春朝诸侯而图天下之事。郑玄注曰：王春见诸侯，则图其事可否。图者，考绩之谓也。《左传》：宣公十四年，孟献子言于公曰：“臣闻小国之免于大国也。聘而献物。”于是乎，庭实旅百，朝而献功。杜预注曰：献其理国若征伐之功于牧也。<br/><br/>　　【赦过 除慝】《左传》曰：子产相郑伯如楚，曰：“侨闻大适小有五美：宥其罪戾，赦其过失，救其灾败，赏其德刑，教其不及。”《周礼》曰：殷覜以除邦国之慝。郑注曰：慝，恶也。<br/><br/>　　【图事 巡功】图事见上。《左传》曰：薳启疆对楚子曰：“朝聘有圭，享頫有璋。小有述职，大有巡功。”<br/><br/>　　【讲礼 述职】《左传》：叔向曰：明王之制，使诸侯岁聘以志业，间朝以讲礼，再朝而会以示威，再会而盟以著昭明，志业于好，请礼于等，示威于众，昭明于神。自古已来，未之或失。述职见上。<br/><br/>　　【示威 明义】示威见上。《春秋说题辞》曰：会者，所以兴德明义考遗处也。<br/><br/>　　【觐岳 朝臣】《尚书》曰：既月乃日，觐四岳群牧。孔安国注云：既，尽也；觐，见也。言舜尽以正月中乃日日见群牧。左思《吴都赋》曰：昔夏后氏朝群臣于兹土。而执玉帛者万国，盖先王之高会，四方之轨则。<br/><br/>　　【考礼 正刑】《穀梁传》曰：滕侯薛侯来朝，天子无事，诸侯相朝正也。考礼修德，以尊天子也。《白虎通》曰：诸侯相聘，为尊敬也。故诸侯朝聘，天子无恙，法度得无变更，所以宪礼正刑壹德，以尊天子也。<br/><br/>　　【考制度 正班爵】《尚书》曰：六年五服一朝。又六年，王乃时巡，考制度于四岳。诸侯各朝于方岳，大明黜陟。孔安国注云：觐四方诸侯，各朝于其方岳之下，大明考绩黜陟之法。《左传》曰：庄公二十三年夏，公如齐觐社，非礼也。曹翙谏曰：夫礼所以整民也，会以训上下之则，制财用之节，朝以正班爵之义，帅长幼之序。<br/><br/>　　【命政事 供职贡】《周礼》郑玄注曰：五服诸侯，皆使卿以聘礼来覜天子。天子以视见之，命以政禁之事。《左传》曰：子产相郑伯以如楚，舍不为坛；曰：“小适大有五恶，赦其罪戾，讲其政事，供其职贡，从其时命，不然则重其币帛，以贺其福而吊其凶，皆小国之祸也。焉用作坛，以昭其祸。”<br/><br/>　　【归时事 奉珍物】《左传》：晋韩宣子聘于周。王传诸事，对曰：“晋士起将归时事于宰旅，无他事矣。”王闻之曰：“韩氏其昌阜于晋乎？辞不失旧。”《白虎通》曰：聘者缘臣子，欲知其君父无恙，又当奉土地所生珍物以助祭，是以皆得行聘问之礼。<br/><br/>　　【训上下 明尊卑】训上下见上。《礼记》曰：昔者周公朝诸侯于明堂之位，天子负扆南乡而立。明堂者，明诸侯之尊卑也。<br/><br/>　　【讲文德 明礼义】《春秋说题辞》曰：诸侯执政，尊卑有序。各来朝，讲文德，明礼义，让天下法制，四方受度。《白虎通》曰：朝者，见也。五年一朝，备文德明礼义也。<br/><br/>　　§赋<br/><br/>　　【晋傅玄《朝会赋》】仰二皇之文象，咏帝德乎上系；考夏后之遗训，综殷周之典制；采秦汉之旧仪，定元正之嘉会。于是先期戒事，众官允敕；万国咸享，各以其职；翼翼京邑，巍巍紫极。阊阖辟，天门开；坐太极之正殿，严差峨以崔嵬；嘉广庭之敞丽，美升云之玉阶。相者从容俟次而入，济济洋洋，肃肃习习；就位重列，面席而立。胪人齐立，宾礼九重；群后德让，海外来同。束帛戋戋，羔雁邕邕；献贽奉璋，人肃其容。是时天子盛服晨兴，坐武帐，凭玉几，正南面而以听朝，平权衡乎砥矢。群司百辟，进阼纳觞；皇恩下降，休气上翔。礼毕飨燕，进止有章；六乐递奏，馨管铿锵。渊渊鼓钟，嘒嘒笙簧；搏拊琴瑟，以咏先皇。雅歌内协，颂声外扬。<br/><br/>　　§诗<br/><br/>　　【太宗皇帝《正月临朝诗》】条风开献节，灰律动初阳；百蛮奉选班，万国朝未央。虽无舜禹迹，幸欣天地康；车舆同八表，书文混四方。赫奕俨冠盖，纷纶盛服章；羽旄飞驰道，钟鼓震岩廊。绀练晖霞色，霜戟照朝光；晨宵怀至理，终愧抚遐荒。<br/><br/>　　【隋炀帝《冬至乾阳殿受朝诗》】北陆玄冬盛，南至晷漏长；端拱朝万国，守文继百王。至德惭日用，化道愧时康；亲邑建嵩岳，双阙临洛阳。圭影正八表，道路均四方；碧空霜华静，朱庭皎日光。缨珮既济济，钟鼓何锽锽；文戟翊高殿，采〈月毛〉分修廊。元首乏明哲，股肱贵惟良；舟楫行有寄，庶此王化昌。<br/><br/>　　【陈江总《赋得谒帝承明庐诗》】雾开仁寿殿，云绕承明庐；轮停绀幰引，马度红尘余。香犭召拜黻衮，花绶拂玄除；谒帝升清汉，何殊入紫虚。<br/><br/>　　【隋牛弘《奉和冬至乾阳殿受朝应诏诗》】恭己临万寓，宸居驭八埏；作贡菁茅集，来朝圭黻连。司仪三揖盛，掌礼九宾虔；重栏映如璧，复殿绕非烟。<br/><br/>　　【隋许善心同前诗】森森罗陛卫，哕哕锵〈王忽〉珩；礼殚五瑞辑，乐阙九功成。<br/><br/>　　【虞世南《凌晨早朝诗》】万户霄光曙，重檐夕雾收；玉花停夜烛，金壶送晓筹。日晖青琐殿，霞生结绮楼；重门启应路，通藉引王侯。<br/><br/>　　【魏征《奉和正日临朝应诏诗》】百灵侍轩后，万国会涂山；岂如今睿哲，迈古独光前。声教溢四海，朝宗别百川；锵洋鸣玉珮，灼烁耀金蝉。淑景辉雕辇，高旌扬翠烟；庭实超王会，广乐盛钧天。既欣东户日，复咏南风篇；愿奉光华庆，从斯万亿年。<br/><br/>　　【颜师古同前诗】七政璿衡始，三元宝历新；负扆延百辟，垂旒御九宾。肃肃皆鸳鹭，济济盛缨绅；天涯致重译，西域献奇珍。<br/><br/>　　【岑文本同前诗】诗雍表昌运，日正叶灵符；德兼三代礼，功包四海图。逾沙纷在列，执玉俨相趋；清跸喧辇道，张乐骇天衢。拂霓九旗法，仪凤八音殊；浐气浮仙掌，薰风绕帝梧。天文光七政，皇恩被九区；方陪瘗玉礼，珥笔岱山隅。<br/><br/>　　【杨师道同前诗】皇猷被寰宇，端扆属元辰；九重丽天色，千门临上春。<br/><br/>　　【李百药同前诗】化历昭唐典，承天顺夏正；百灵警轩禁，三辰扬旆旌。充庭富礼乐，高燕齿簪缨；献寿符万岁，移风韵九成。<br/><br/>　　【张文琮《同潘屯田冬日早朝诗》】假寐怀古人，夙兴瞻晓月；通晨禁门启，冠盖趋朝谒。霜霭清九衢，霞光照双阙；纷纶文物纪，涣烂声明发。腰剑动陆离，鸣玉和清越。<br/><br/>　　§颂<br/><br/>　　【岑文本《三元颂》】摄提改度，孟陬顺纪，归余既终，献岁方始。乃诏司存，命掌故，考宪章，修法度。三朝之礼毕陈，九宾之仪咸具；庭燎晃以飚举，明灯晔以星布。尔乃月正元日，节应勾芒；浮祥烟而泛佳气，辟阊阖而敞德阳；虞宾光于列位，呼韩厕于班行。百寮济济，万国皇皇；腰金鸣玉，执贽奉璋。内自畿甸，外被要荒；输〈月桀〉王会，纳贡职方。司仪之职无替，胪人之列有章。既伸腃，于宸极，亦矫首于岩廊；犹川流之归海，若湛露之晞阳。张崇牙，设祝敔，陈鼎实，列樽俎；梐枑肃而为卫，戈铤森以齐举。五辂接轸，九旗扬旆，羽盖葳蕤，云车晻蔼，发声明于文物，备威仪于冠带。<br/><br/>　　○飨燕第五<br/><br/>　　§叙事<br/><br/>　　《周礼》曰：飨宴之礼，所以亲四方之宾客。《韩诗外传》曰：不脱屦而即席，谓之礼；跣而上坐，谓之宴；能饮者饮；不能饮者止，谓之醧；闭门不出客，谓之湎。《毛诗序》曰：鹿鸣，宴群臣嘉宾也；棠棣，宴兄弟也；湛露，天子宴诸侯也。<br/><br/>　　§事对<br/><br/>　　【赋湛露 歌大风】《左传》曰：卫宁武子来聘，公与之宴，为赋湛露。《汉书》曰：高祖十二年，击英布，还过沛，留，置酒沛宫，悉召故人父老子弟佐酒。发沛中凡百二十人，教之歌。酒酣，上自击剑歌曰：“大风起兮云飞扬，威加四海兮归故乡，安得猛士兮守四方。”<br/><br/>　　【洪恩 渥惠】荀勖《从武帝华林圜宴诗》曰：习习春阳，帝出乎震；天施地生，以应仲春。思文圣皇，顺时秉仁；钦若灵则，饮御嘉宾。洪恩普畅，庆及众臣。牵秀宴《曜武堂诗》曰：沐浴洪流，饮服清芳；将结微根，永晞朝阳。恭承渥惠，庶无怠荒。<br/><br/>　　【芳馔 甘醴】潘尼诗曰：圣朝命方岳，爪牙司北邻；皇储延笃爱，设馔送远宾。谁应今日宴，其惟廊庙臣；置酒宣猷庭，击鼓灵沼滨。羽觞飞醽醁，芳馔备奇珍。刘桢诗曰：昔我从元后，整驾至南乡；过彼丰沛都，与君共翱翔。众宾咸会坐，明灯熺炎光；清歌制妙声，万舞在中堂。金罍含甘醴，羽觞行无方。<br/><br/>　　【金罍 玉觞】金罍见上甘醴注中。魏文帝诗曰：清夜延宾客，明烛发高光；丰膳漫星陈，旨酒盈玉觞。<br/><br/>　　【华樽 羽爵】傅玄诗曰：鸾鸟晞凤皇，望舒继白日；千秋遘嘉会，来升君子室。华樽享清酤。珍肴自盈溢。魏文帝诗曰：良辰启初节，高构极欢娱；通天拂景云，俯临四达衢。羽爵浮象樽，珍膳盈豆区。<br/><br/>　　【布惠 发德】阮瑀诗曰：阳春和气动，贤主以崇仁；布惠绥人物，降爱常所亲。上堂相娱乐，中外奉时珍；五味风雨集，杯酌若浮云。《礼记》曰：奠酬而工升歌，发德也。郑玄注曰：以诗之义，发明宾主之德。<br/><br/>　　【嘉宴 乐饮】王济《从事华林圜》诗曰：修罾洒鳞，大庖妙馔；物以时序，情以化宣。终温且克，有肃初筵；嘉宾在兹，干禄永年。傅玄《宴会诗》曰：日之既逝，情亦既渥；宾委余欢。主容不足。乐饮今夕，温其如玉。<br/><br/>　　【明贵贱 观威仪】《礼记》曰：诸侯宴礼之义，俎豆牲醴荐羞，皆有等差，所以明贵贱也。《左传》曰：卫侯飨苦成叔，宁惠子相成叔傲。宁子曰：苦成叔家其亡乎，古之为飨也，以观威仪省祸福也。今夫子傲，取祸之道也。<br/><br/>　　【亲宾客 宴朋友】《周礼》曰：以飨宴之礼，亲四方之宾客，来朝聘。王为设飨宴之礼以亲之也。《毛诗》曰：伐木，宴朋友、故旧也。自天子至于庶人，未有不须友以成者也。亲亲以睦，友贤不弃；故旧不遗，则民德归厚矣。<br/><br/>　　【笾豆践 樽俎陈】《毛诗》曰：我覯之子，笾豆有践。张华诗曰：听朝有暇，延命群臣；冠盖云集，樽俎星陈。<br/><br/>　　§赋<br/><br/>　　【魏曹植《娱宾赋》】遂衎宾而高会，丹帷晔以四张。辨中厨之丰膳兮，作齐郑之妍倡。文人骋其妙说兮，飞轻翰而成章。谈在昔之清风，总贤圣之纪纲。欣公子之高义兮，得芬芳其若兰。扬仁恩于白屋兮，逾周公之弃餐。听仁风而忘忧兮，美洒清而肴甘。<br/><br/>　　【晋王沉《宴嘉宾赋》】朝阳曜景，天气和平；君臣合德，礼仪孔明。酌羽觞以交欢兮，接敬恭以申诚；嘉膳备其八珍兮，丝竹献其妙声。乐用遍舞，金奏克谐；钟仪之听，南风是哀。义感君子，慨然永怀；思我王度，求福不回。惟礼终而赞退兮，实系心乎玉阶。<br/><br/>　　【晋成公绥《延宾赋》】延宾命客，集我友生；高谈清宴，进道研精。暗暗偘偘，娱心肆情。<br/><br/>　　【隋薛道衡《宴喜赋》】梁孝王帝子帝孙，藉宠承恩，名高西汉，礼盛东蕃。引雍容文雅之客，坐檀栾修竹之园；水逶迤而绕砌，风清泠而入轩。直凝神而回瞩，乃惆怅而兴言。顾谓枚乘曰：予闻气序环周，人生萍浮，补天立地之圣，不能止日光西落；疏山奠川之力，不能停河水东流。韩王酸枣之观，荒疏芜漫；楚国阳云之台，空见尘埃。固可以纵志纵心，以游以逸。穷宴乐于长夜，混是非而为一。于时霜重庭兰，秋深气寒；横长河之耿耿，挂孤月之团团。乃有丹墀缥壁，柘馆椒宫；徘徊宛转，掩映玲珑；妖姬淑媛，玉貌花丛。织女下而星落，姮娥来而月空；澄妆影于歌扇，散衣香于舞风。图云刻雷之樽，渍桂酿花之酒；拭珠沥于罗袂，传金杯于素手。<br/><br/>　　§诗<br/><br/>　　【太宗皇帝《春日玄武门宴群臣诗》】韶光开令序，淑气动芳年；驻辇华林侧，高宴柏梁前。紫庭文树满，丹墀衮绂连；九夷造瑶席，五狄列琼筵。娱宾歌湛露，广乐奏钧天；盈樽浮绿醑，雅曲韵朱弦。粤余君万国，还惭总八埏；庶几保贞固，虚己厉求贤。<br/><br/>　　【又《置酒坐飞阁诗》】高轩临碧渚，飞檐迥架空；余花攒漏槛，残柳散雕栊。岸菊初含蕊，园梨始带红；莫虑昆山暗，还共尽杯中。<br/><br/>　　【又《冬宵各为四韵》】雕官静龙漏，绮阁宴公侯；珠帘烛焰动，绣柱月光浮。尘起将歌发，风停与管逌；琼池任多士，端扆更何忧。<br/><br/>　　【古诗曰】今日良宴会，欢乐难具陈；弹筝奋逸响，新声妙入神。<br/><br/>　　【汉应玚诗】巍巍主人德，嘉会被四方；开馆延群士，置酒于新堂。辩论释郁结，援笔兴文章；穆穆众君子，好合同欢康。<br/><br/>　　【魏文帝于讲堂作诗】今日乐相乐，酣饮不知醉；悲筝激新声，长笛吐清气。<br/><br/>　　【又于醮作诗】清夜延贵客，明烛发高光；丰膳漫星陈，旨酒盈玉觞。弦歌奏新曲，游响拂丹梁；余音赴迅节，慷慨时激扬。献酬纷交错，雅舞何锵锵；罗缨从风飞，长剑自低昂。<br/><br/>　　【魏曹植诗】公子敬爱客，终宴不知疲；清夜游西园，飞盖相追随。明月澄清景，列宿正参差；秋兰被长坂，朱华冒绿池。潜鱼跃清波，好鸟鸣高枝；神飚接丹谷，轻辇随风移。<br/><br/>　　【梁刘孝绰《陪徐仆射勉宴诗》】大君追宴喜，十日递来过；筑室华池上，开轩临芰荷。方堂交密筿，封溜接繁柯；景移林改色，风去水余波。洛城虽半掩，爱客待骊歌。<br/><br/>　　【又《侍宴同刘公干应令诗》】副君西园宴，陈王谒帝归；列位华池侧，文雅纵横飞。小臣轻蝉翼，黾勉谬相追；置酒陪朝日，淹留望夕霏。<br/><br/>　　【梁庾肩吾《侍宴宣猷堂应令诗》】副君德将圣，陈王才掞天；归来宴平乐，置酒对林泉。炉香杂山气，殿影入池莲；艳舞时移节，新歌屡上弦。听曲惭回顾，思经徒欲眠。<br/><br/>　　【北齐魏收《月下秋宴诗》】此夕具言宴，月照露华浮；使星疑向蜀，剑气不关吴。良交契金石，上客尉萱苏；何必应刘辈，还来游邺都。<br/><br/>　　【北齐杨训《群公高宴诗》】中郎敷奏罢，司隶坐朝归；开筵引贵客，馔玉对春晖。尘起金吾骑，香逐令君衣；绿酒犀为碗，鸣琴宝作徽。寸阴良可惜，千金本易挥。<br/><br/>　　【陈后主《晚宴文思殿诗》】晚日落余晖，宵园翠盖飞；荷影侵池浪；云色入山扉。萤光息复起，暗鸟去翻归；乐极未言醉，杯深犹恨稀。<br/><br/>　　【又《宴詹事陆缮省诗》】禁闼九重中，宴赏三春日；云收山树隐，叶长宫槐密。水绿已浮苔，花舒正含实。<br/><br/>　　【又《入隋侍宴应诏诗》】日月光天德，山河壮帝居；太平无以报，愿上登封书。<br/><br/>　　【陈江总《秋日侍宴娄湖苑应诏诗》】翠渚还銮辂，瑶池命羽觞；千门响云跸，四泽动荣光。玉轴昆池浪，金卮太液张；红旗照岛屿，凤盖绕林塘。野静重阴阔，淮秋水气凉；雾开楼阙近，日迥烟波长。洛宴谅斯在，镐饮讵能方；朽劣叨荣遇，簪笏奉周行。<br/><br/>　　【隋沈君道《侍皇太子宴应令诗》】副君监抚暇，禁苑暂停车；水落金沙浅，云高玉叶疏。随厨白羽驾，逐钓紫鳞鱼；饱德良无已，荣陪终宴余。<br/><br/>　　【隋刘端和《初春宴东堂应令诗》】睿赏叶春芳，开筵临画堂；庭梅飘早素，檐柳变初黄。八珍罗玉俎，九酝湛金觞；筝响流飞阁，歌尘落妓行。何必西园夜，空承明月光。<br/><br/>　　【虞世南《侍宴赋韵得前应诏诗》】芬芳禁林晚，容与桂舟前；横空一鸟度，照水百花燃。绿野明斜日，青山澹晚烟；滥得陪终宴，握管类窥天。<br/><br/>　　【杜正伦《侍宴北门诗》】大君端扆暇，睿赏狎林泉；开轩临禁御，藉野列芳筵。参差歌管飏，容裔羽旗悬；玉池流若醴，云阁聚非烟。湛露晞尧日，薰风入舜弦；大德侔玄造，微物荷陶甄。谬陪瑶水宴，仍厕柏梁篇；阙名徒上月，邹辨记谈天。既喜光华旦，弥伤迟暮年；犹奠升中日，簪裙奉肃然。<br/><br/>　　【薛曜正《夜侍宴应诏诗》】重关钟漏过，夕敞凤皇宫；双日祥烟里，千门明月中。酒筵浮湛露，歌曲唱流风；侍臣咸醉止，恒惭思遇崇。<br/><br/>　　【魏元忠《侍宴银潢宫应制诗》】别殿秋云上，离宫夏景移；寒风生玉树，凉气下瑶池。堑花仍吐叶，岩木尚抽枝；愿奉南山寿，千秋长若斯。<br/><br/>　　【杜审言《蓬莱三殿侍宴奉敕咏终南山应制诗》】北斗挂城边，南山倚殿前；云摽金阙回，树杪玉堂悬。半岭通佳气，中峰绕瑞烟；小臣持献爵，长此戴高天。<br/><br/>　　【苏瑰《兴庆池侍宴应制诗》】金阙平明宿雾收，瑶池式宴仰清流；瑞风飞来随帝辇，祥鱼出戏跃王舟。帷齐绿树当筵密，盖传缃荷接岸浮；如临窃比微臣惧，若济叨陪圣主游。<br/><br/>　　【刘宪《奉和春幸望春宫应制诗》】暮春春色最便妍，苑里花开列御筵；商山积翠临城起，浐水浮光共幕连。莺藏嫩叶歌相唤，蝶碍芳丛舞不前；欢娱节物今如此，愿奉宸游亿万年。<br/><br/>　　【马怀素《兴庆池侍宴应制诗》】积水逶迤绕贝城，含虚皎镜有余清；图云曲榭连缇幕，映日中塘胜彩旌。赏洽犹闻箫管并，欢留更睹木兰轻；无劳海上寻仙客，即往蓬莱在帝京。<br/><br/>　　○冠第六<br/><br/>　　§叙事<br/><br/>　　《礼记》曰：二十而弱冠。《郊特牲》曰：冠于阼，以著代也；醮于客位，加有成也；三加弥尊，谕其志也；冠而字之，敬其名也。(始加缁布，次皮弁，次爵弁，冠益尊则志益大也。)《冠义》曰：冠者礼之始也，嘉事之重也。凡冠，卜日筮宾于庙。见于母，母拜之；见于兄弟，兄弟拜之。(以其成人而与为礼。)故冠而后服备，服备而后容体正。颜色齐，辞令顺。(言服未备，未可求以三始。)《左传》曰：国君十五而生子，冠而生，礼也。<br/><br/>　　§事对<br/><br/>　　【筮门 冠阼】《礼记》曰：士冠礼，筮于庙门。郑玄注曰：筮者，问日吉凶于易也。冠比筮日于庙门者，重成人之礼。《礼记·冠义》曰：始冠，缁布之冠也。太古冠布，齐则缁之，其绥也。孔子曰：吾未之闻也。冠而敝之可也。嫡子冠于阼，以著代也。<br/><br/>　　【顺德 敬名】《仪礼》曰：士冠礼，始加，祝曰：“令月吉辰，始加元服；弃尔幼志，顺尔成德；寿考惟祺，介尔景福。”再加，曰：“吉月令辰，乃申尔服；敬尔威仪，淑慎尔德；眉寿万年，永受遐福。”《礼记》曰：冠而字之，敬其名也。<br/><br/>　　【成德 喻志】《仪礼》曰：士冠礼，三加，曰：“以岁之正，以月之令，咸加尔服。兄弟具在，以成阙德；黄耇无疆，受天之庆。”下见上。<br/><br/>　　【一献 三加】《仪礼》曰：冠者见于兄弟，兄弟再拜，冠者答拜，见赞者，西面拜，亦如之。入见姑姊，如见母，乃易服，玄端爵弁。奠贽见小君，遂以贽见于卿大夫乡先生，乃醴宾以一献之礼。主人酬宾，束帛俪皮。三加见上。<br/><br/>　　【正体 饰容】《礼记》曰：凡人之所以为人者，礼义也。礼义之始，在于正容体，齐颜色，顺辞令也。故曰：“冠者礼之始也。”应亨《赠四王冠诗》曰：令月惟吉日，盛服加元首；人咸饰其容，鲜能离尘垢。<br/><br/>　　【卜日 筮宾】《礼论》云：王彪之以为礼冠自卜日，不必三元也。又：礼，夏冠用葛屦，冬冠用皮屦，明无定时也。《仪礼》曰：宗人告事毕，主人戒宾。宾礼辞，许，主人再拜，宾答拜。前期三日，筮宾如求日之仪。郑玄注云：筮宾，筮可使冠子者。<br/><br/>　　【节金石 陈鼎俎】《左传》曰：襄公九年，晋会诸侯伐郑。公送晋侯，晋侯以公宴于河上。问公年，季武子对曰：“会于沙随之岁，寡君以生。”晋侯曰：“十二年矣。是谓一终，一星终也。国君十五而生子，冠而生子，礼也。君可以冠矣，大夫盍为冠具。”武子曰：“君冠必以祼享之礼行之，金石之乐节之，以先君之祧处之。今寡君在行，未可具也，请及兄弟之国而假备焉。”《东观汉记》曰：马防子钜，为常从小侯。六年正月斋宫中，上欲冠钜，夜拜为黄门郎。御章台下殿陈鼎俎，自临冠也。<br/><br/>　　【敬威仪 齐颜色】并见上。<br/><br/>　　§诗<br/><br/>　　【后汉应亨《赠四王冠诗》】永平四年，外弟王景系兄弟四人并冠，故贻之诗曰：济济四令弟，妙年践二九；令月惟吉日，成服加元首。虽无兕觥爵，杯醮传旨酒。<br/><br/>　　§颂<br/><br/>　　【后汉黄香《天子冠颂》】以三载之孟春，建寅月之上旬，皇帝将加玄冕，简甲子之元辰。厥日，王于太皞，厥时叶于百神。既臻庙而成礼，乃回轸而及宫；正朝服以享宴，撞太簇之庭钟。祚蕃屏而鼎辅，暨夷裔之君王；咸进酌于金罍，献万年之玉觞。<br/><br/>　　§表<br/><br/>　　【宋孝武帝《建平王宏冠表》】宏筮辰协吉，撰礼备容；资比成德，允被休典。<br/><br/>　　【又广陵王《诞冠表》】臣诞年礼既升，择休申冠，顺弁有成，服美任典。<br/><br/>　　§文<br/><br/>　　【梁沈约《冠子祝文》】蠲兹令日，元服肇加；成德既举，童心自化。行之则至，无谓道赊；敦以秋实，食以春华。无耻下问，乃致高车；子孙千亿，广树厥家。<br/><br/>　　○婚姻第七<br/><br/>　　§叙事<br/><br/>　　《周礼·大宗伯职》曰：以昏冠之礼亲成男女。(亲其恩，成其性。)《礼记》曰：合二姓之好，上以祀宗庙，下以继后世也。又曰：夫婚礼，万代之始也。娶于异姓，所以附远厚别也。又曰：男子五十而室，女三十而嫁，谓中古也。(《束皙论》曰：男十六可娶，女十四可嫁。)《昏礼》曰：婿执雁而入，再拜奠雁。婿出，御妇车，授绥轮三周，共牢而食，合卺。而酳。又曰：妇人年十五许嫁，笄而礼之。《白虎通》曰：婚者，谓昏时行礼，故曰婚。姻者，妇人因夫，故曰姻。(《尔雅》曰：婿之父母曰姻，妇之父母曰婚。又《释名》曰：婚者昏时成礼。凡姻者，女媒也。三说互有异同。)《仪礼》婚有六礼：纳采、(郑玄注曰：将为婚，必先媒通其言，乃后使人纳其采择之礼。用雁为挚，取其阴阳往来之义也。)问名、(郑玄注曰：问名者，将妇卜其吉凶。)纳吉、(郑玄注曰：卜于庙得吉兆，复使往告，婚姻之事于是定也。)纳徵、(《白虎通》曰：纳徵用玄纁，不用雁。)请期、(郑玄注曰：阳倡阴和，期日宜由夫家卜得吉日，乃使人往辞之。)亲迎。(其纳采问名请期，并用雁也。)《方言》曰：自家而出谓之嫁。《公羊传》曰：妇人谓嫁曰归。《考工记》曰：天子以谷圭聘女，诸侯以大璋聘女。(谷圭七寸。郑玄曰：谓纳征加于束帛。)《礼记》曰：男女非有行媒不相知名。(郑玄曰：媒之言，谋也。谋合异类，使和成也。)<br/><br/>　　§事对<br/><br/>　　【合好 和成】并见上。<br/><br/>　　【附远 厚别】附远见叙事。《礼记》曰：娶妻，为酒食以召乡党僚友，以厚其别。<br/><br/>　　【待礼 备物】《毛诗》曰：绸缪束薪，三星在天。《毛苌传》曰：三星参也，在天始见东方；男女待礼而成，若薪刍待人事而束也。《列女传》曰：邵南申女许嫁，而夫家礼不备。女曰：“夫家轻我，一物不备；守节持义，必死不往。”<br/><br/>　　【亲成 判合】亲成见叙事。《周礼·媒氏职》曰：掌万民之判。注曰：判，半也。得偶合成夫妇。<br/><br/>　　【委禽 纳币】《左传》曰：郑徐吾犯之妹，美，公孙楚聘之，子皙使强委禽焉。又崔骃《婚礼文》曰：载纳嘉贽，内结鞶礻离；委禽奠雁，配以鹿皮。纳币见叙事。<br/><br/>　　【结帨 施鞶】皇甫谧《女怨诗》曰：婚礼既定，婚礼临成；施衿结帨，三命丁宁。《春秋穀梁传》曰：女嫁，诸母施鞶绅，戒曰：“谨慎从尔父母之言。”徐邈注曰：鞶，佩襄也；绅，带也。诸母为施佩带，又戒之也。<br/><br/>　　【结缡 施衿】《毛诗·东山篇》曰：亲结其缡，九十其仪。传曰：缡妇人之禧禅香缨也。女将嫁，母结缡而戒之也。施衿见上。<br/><br/>　　【百两 三周】《毛诗》曰：之子于归，百两御之。《毛苌传》曰：两乘也。诸侯之子，嫁于诸侯，送迎皆百乘也。三周见叙事。<br/><br/>　　【御轮 秣马】御轮见叙事。《毛诗》曰：之子于归，言秣其马。《毛苌传》曰：之子者是子也，谓女嫁适夫之时。<br/><br/>　　【宋子 齐姜】《毛诗·衡门篇》云：岂其娶妻，必宋之子；岂其娶妻，必齐之姜。郑玄笺云：何必大国之女然后可妻，娶其贞顺而已。以喻在臣，何必圣人，取其诚孝而已。宋，子姓；齐，姜姓。<br/><br/>　　【辞父母 远兄弟】丁仪《妇赋》曰：为女子之有行，信异代之彝伦；辞父母而言归，奉君子之清尘。《毛诗·泉水篇》云：女子有行，远父母兄弟。郑玄笺云：妇人有出嫁之道，远于亲故，礼缘人情，使得归宁也。<br/><br/>　　【执巾栉 备扫洒】《左氏传》曰：晋太子圉为质于秦，将逃归，谓嬴氏曰：“与子归乎。”对曰：“子晋太子而辱于秦，子之欲归，不亦宜乎。寡君之使婢子侍执巾栉，以固子也；从子而归，弃君命也。不敢从，亦不敢言。”杜预注曰：嬴氏，秦所妻子圉怀嬴也。婢子，妇人之卑称。《礼记》曰：纳女于天子曰备百姓，于国君曰备酒浆，于大夫曰备扫洒。郑注云：纳女犹致女也。婿不亲迎，则女子家遣人致之，此其辞也。姓之言生也。<br/><br/>　　【共牢而食 合卺而酳】《礼记·昏义》曰：共牢而食，合卺而酳。谨按：共牢是同一牲体，合卺是取一瓢断而为两杯以酌酒；酳，饮酒也。<br/><br/>　　【男女以正 父子以亲】《毛诗》曰：男女以正，婚姻以时。《礼记·昏义》曰：婚礼所以成男女之别而立夫妇之义也。男女有别，而后夫妇有义。夫妇有义，而后父子有亲。父子有亲，而后君臣正。故曰：婚者礼之本也。<br/><br/>　　【三日不举乐 三夜不息烛】《礼记·曾子问》曰：娶妇之家，三日不举乐，思嗣亲也。嫁女之家，三夜不息烛，思相离也。<br/><br/>　　【仲春成婚 霜降送女】《周礼·媒氏职》曰：仲春之月，会合男女。郑玄注云：仲春阴阳交，以成婚礼，顺天时也。董仲舒论曰：圣人以男女阴阳，其道同类。天道向秋冬而阴气结，向春夏而阴气去，故曰霜降而送女，冰泮而止杀。<br/><br/>　　【皆以秋冬 必用昏昕】《圣证论》曰：嫁娶古人皆以秋冬。《毛诗》曰：东门之杨，其叶牂牂。《毛苌传》曰：男女失时，不逮秋冬也。《仪礼·昏礼》曰：凡行事必用昏昕。郑玄注曰：用昕使也，用昏婿也。谨按：遣使行玄纁，古礼必用昕时，亲迎乃用昏时。<br/><br/>　　§赋<br/><br/>　　【后汉蔡邕《协和婚赋》】惟情性之至好，欢莫伟乎夫妇。受精灵之造化，固神明之所使；事深微以玄妙，实人伦之端始。考邃初之原本，览阴阳之纲纪；乾坤和其刚柔，艮兑感其脢腓。葛覃恐其失时，摽梅求其庶士；惟休和之盛代，男女得乎年齿。婚姻协而莫违，播欣欣之繁祉。良辰既至，婚礼以举。二族崇饰，威仪有序。嘉宾僚党，祈祈云聚。车服照路，骖騑如舞。既臻门屏，结轨下车。阿傅御竖，雁行蹉跎。丽女盛饰，晔如春华。<br/><br/>　　【晋张华《感婚赋》】方今岁在己巳，将次四仲，婚姻者竞赴良时，粲丽之观，相继于路。嫁娶之会，不乏乎日，乃作《感婚赋》曰：彼婚姻之俗忌，恶当梁之在斯；逼来年之且至，迨星纪之未移。云云。<br/><br/>　　§诗<br/><br/>　　【唐高宗皇帝《太子纳妃太平公主出降诗》】龙楼光曙景，鲁馆启朝扉；艳日浓妆影，低星降婺晖。玉庭浮瑞色，银膀藻祥徽；云转花萦盖，霞飘叶缀旗。雕轩回翠陌，星驾归丹殿；鸣珠珮晓衣，镂璧轮开扇。华冠列绮筵，兰醑申芳宴；环阶凤乐陈，玳席珍羞荐。舞蝶神香新，歌分落素尘；欢凝欢懿戚，庆叶庆初姻。暑阑炎气息，凉早吹华辰；方期六合泰，共赏万年春。<br/><br/>　　【后汉秦嘉《述婚诗》】群祥既集，二族交欢；敬兹新姻，六礼不愆。羊雁总备，玉帛戋戋；君子将事，威仪孔闲。猗兮容兮，穆矣其言。<br/><br/>　　【又曰】纷纷婚姻，祸福之由；卫女兴齐，褒姒灭周。战战兢兢，惧其不仇；神启其吉，果获令攸。我之爱矣，荷天之休。<br/><br/>　　【晋张华《感婚诗》】驾言游东邑，东邑纷禳禳；婚姻及良时，嫁娶避当梁。窈窕出闺女，嬿婉姬与姜；素颜发红华，美目流清扬。韡炜众亲盛，于我犹若常；譬彼暮春草，荣华不再阳。<br/><br/>　　【晋嵇含《伉俪诗》】余执百两辔，之子咏采蘩；我怜圣善色，尔悦慈姑颜。裁彼双丝绢，著于同功绵；夏播比翼扇，冬坐蛩蛩毡。饥食并根粒，渴饮一流泉；朝蒸同心羹，暮庖比目鲜。挹用合卺酳，受以连理盘；朝采同本芝，夕掇骈穗兰。临轩种萱草，中庭植合欢。<br/><br/>　　【梁何逊《看新婚诗》】雾夕莲出水，霞朝日照梁；何如花烛夜，轻扇掩红妆。良人以灼灼，席上自生光；所悲高驾动，环佩出长廊。<br/><br/>　　【陈周弘正《看新妇诗》】莫愁年十五，来聘子都家；婿颜如美玉，妇色胜桃花。带啼凝暮雨，含笑似朝霞；暂欲轻纨扇，倾城判不赊。<br/><br/>　　【杨师道《初宵看婚诗》】洛城花烛动，戚里画新蛾；隐扇羞应惯，含情愁已多。轻啼湿红粉，微睇转横波；更笑巫山曲，空传暮雨多。<br/><br/>　　【褚亮《咏花烛诗》】兰径香风满，梅梁暖日斜；言是东方骑，来寻南陌车。靥星临夜烛，眉月隐轻纱；莫言春稍晚，自有镇开花。<br/><br/>　　【陈子良《七夕看新妇隔巷停车诗》】隔巷遥停幰，非复为来迟；只言更尚浅，未是渡河时。<br/><br/>　　【郑翼《看新妇诗》】初笄竞桃李，新妆应摽梅；疑逐朝云去，翻随暮雨来。杂珮含风响，丛花隔扇开；姮娥对此夕，何用久徘徊。<br/><br/>　　【李百药《戏赠潘徐城门迎两新妇诗》】秦晋称旧疋，潘杨有世亲；三星宿已会，四德婉而嫔。云光鬓里薄，月影扇中新；年华与妆面，共作一芳春。<br/><br/>　　【郑轨《观兄弟同夜成婚诗》】棠棣开双萼，夭桃照雨花；分庭合珮响，隔扇护妆华。迎风俱似雪，映绮共如霞；今宵二神女，并在一仙家。<br/><br/>　　【郭正一《奉和太子纳妃公主出降诗》】桂宫初服冕，兰掖早升笄；礼盛亲迎晋，声芬出降齐。金龟开瑞钮，宝翟上仙枝；转扇承宵月，扬旌照夕霓。<br/><br/>　　【刘祎之同前诗】梦梓光青陛，秾桃蔼紫宫；德优宸念远，礼备国姻崇。万户声明发，三条宝吹通；香轮送重景，彩旆引仙虹。<br/><br/>　　【元万顷同前诗】离光应春夕，帝子降秋期；鸣瑜合荐响，比玉丽秾姿。和声跻凤掖，交影步鸾墀。<br/><br/>　　【任知古同前诗】帝子升青陛，王姬降紫宸；星光移杂珮，月彩荐重轮。龙旌翻地杪，凤管飏天滨；槐阴浮浅濑，葆吹翼轻尘。<br/><br/>　　§箴<br/><br/>　　【晋潘岳《答挚虞新婚箴》】先王制礼，随时为正；俯从企及，岂乖物性。女无二归，男有再聘；女实存色，男实存德。德在居正，色在不惑；新旧兼弘，义申理得。然性情之际，诚难处心；君子过虑，爰献明箴。<br/><br/>　　○死丧第八<br/><br/>　　§叙事<br/><br/>　　刘熙《释名》云：死者，澌也，消澌也。诸侯曰薨。薨，坏声也；大夫曰卒，言终竟也；士曰不禄，不复食禄也。又以死为物故，言诸物皆朽故也。既定死曰尸。尸，舒也，骨节舒解，不能复自胜敛也。《礼记》曰：生曰父，死曰考；(考，成也。)生曰母，死曰妣。(妣，比也，言比父亦然。)寿考曰卒，短折曰不禄，死冠曰兵。男子不死于妇人之手，妇人不死男子之手。君夫人卒于路寝，大夫世妇卒于适寝，内子未命则死于下室，士之妻皆死于寝。小臣复，复者朝服。君以卷，夫人以屈狄，大夫以玄赪，命妇以礻亶衣，士以爵弁，士妻以税衣。凡复，男子称名，妇人称字。《春秋说题辞》曰：口实曰琀，象生时食也。天子以珠，诸侯以玉，大夫以璧，士以贝。《礼记·丧大记》曰：衣尸曰敛。小敛于户内，大敛于阼。君以簟席，大夫以蒲席，士以苇席。《白虎通》曰：在床曰尸，在棺曰柩。柩，究也，不复变也。《说文》曰：棺，关也，可以掩尸。又曰榇，又曰椟。小棺曰槥。《礼记》曰：有虞氏瓦棺，夏后氏圣堲周，殷人棺椁，周人墙置翣。《释名》曰：送死之器曰明器。神明之器，异于人也。《白虎通》曰：赙，助也，赗者赴也，所以助生送死，追思终副至意也。货财曰赙，车马曰赗，玩好曰赠，衣被曰襚。(货财曰赙，亦见《公羊》。)赠之为言称也，襚之为言遗也。《春秋说题辞》曰：知生则赙，知死则赗。又《穀梁传》曰：乘马曰赗，衣服曰襚，贝玉曰琀，钱财曰赙。<br/><br/>　　§事对<br/><br/>　　【气散 形存】《庄子》曰：人之生，气之聚也。聚则生，散则死。王充《论衡》曰：人死犹火之灭也。人病且死，与夫火之且灭无异。火灭光消而烛在，人死精亡而形存。<br/><br/>　　【数尽 物故】《家语》曰：哀公问孔子曰：“人之命与性何谓乎？”孔子对曰：“分于道谓之命，形于一谓之性，化于阴阳、象形而发谓之生，化穷数尽谓之死。故命者性之始也、死者生之终也，有始则必有终也。”刘熙《释名》曰：凡五材，胶、漆、陶、冶、皮革，干槁乃成也。汉以来谓死为物故，言其诸物皆就朽故。<br/><br/>　　【气灭 精尽】王充《论衡》曰：王莽之时，省五经博士弟子，夜定旧说，死于烛下；精思不任，脉绝气灭也。杨泉《物理论》曰：人含气而生，精尽而死。死犹澌也、灭也，譬如火焉。薪尽而火灭，则无光矣。故灭火之余，无遗炎矣。人死之后，无遗魂矣。<br/><br/>　　【人所不免 物之自然】《史记·范睢说秦昭王》曰：夫以乌获任鄙之力，孟贲庆忌夏育之勇焉而死。死者人之所不免。《汉书·文帝遗诏》曰：朕闻之，盖天下万物之萌，生靡不有死。死者天下之至理，物之自然，奚足甚哀。<br/><br/>　　【忽然长逝 隐然长寝】傅玄《四言诗》曰：忽然长逝，火灭烟消。曹植《髑髅诗》曰：牢落冥寞，与道相駈；隐然长寝，其乐无逾。<br/><br/>　　【为一棺土 托万鬼邻】《淮南子》云：吾生有七尺之形，死有一棺之土。又，陆机《王侯挽歌辞》曰：昔居四人宅，今托万鬼邻。<br/><br/>　　【玙璠敛 贝玉琀】《孔子家语》曰：季平子卒，将以君之玙璠敛，赠以珠玉。孔子闻之曰：“送死以宝玉，是由暴尸于中原，示人以奸利之端。”《左氏传》曰：会吴伐齐，陈子行命其徒具琀玉。杜预注曰：琀玉示必死。<br/><br/>　　【说骖而赙 祭服以襚】《礼记·檀弓》曰：孔子之卫，遇旧馆人之丧，入而哭之哀。出，使子贡说骖而赙之。郑玄注曰：赙，助丧用也。骈马曰骖。《檀弓》又曰：卫有太史曰柳庄，寝疾。公曰：“若疾革，虽当祭必告。”公再拜稽首请于尸曰：“有臣柳庄也者，非寡人之臣，社稷之臣也。闻之死，请往。”不释服而往，遂以襚之。郑玄注曰：不脱君祭服以襚臣，亲贤也。<br/><br/>　　§赋<br/><br/>　　【汉张衡《髑髅赋》】死为休息，生为役劳。冬水之凝，何如春水之消；荣位在身，不以轻于尘毛。巢许所耻，伯成所逃；况我已化，与道逍遥。离朱不能见，子野不能听；尧舜不能赏，桀纣不能刑；虎豹不能害，剑戟不能伤。以阴阳同其流，以元气合其朴；以造化为父母，以天地为床褥。以雷电为鼓扇，以日月为灯烛；以云汉为川池，以星辰为珠玉。合体自然，无情无欲。澄之不清，混之不浊；不行而至，不疾而遂。<br/><br/>　　【晋吕安《髑髅赋》】全肤消减，白骨连翩；四支摧藏于草莽，孤魂悲悼乎黄泉。生则归化，明则反昏；格于上下，何物不然。<br/><br/>　　【晋陆士衡《大墓赋》】谅岁月之挥霍，岂人生之可量；知自壮而得老，体自老而得亡。顾黄墟之杳杳，悲下泉乎翳翳；挫千乘犹一毫，当何数乎知惠。徒假愿于须臾，指夕景而为誓；忽呼吸而不振，奄神殂而形毙。顾万物而遗恨，收百虑而长逝。<br/><br/>　　【宋鲍昭《伤逝赋》】晨登南山，望彼中阿。雾团秋槿，风卷寒萝；凄凄伤心，悲如之何。尽若穷烟，离若断弦；如影灭地，由星霣天。弃华室于明世，闭金扃于下泉；永山河以自毕，眇千龄而弗旋。思一言于向时，邈众代于古年。<br/><br/>　　§诗<br/><br/>　　【后汉阮瑀《七哀诗》】丁年难再遇，富贵不重来；良时忽一过，身体为土灰。冥冥九泉室，漫漫长夜台；身尽气力索，精魂靡所能；嘉肴设不御，旨酒盈觞杯。<br/><br/>　　【晋张载《七哀诗》】北邙何累累，高陵有四五；借问谁人坟，皆云汉代主。恭文遥相望，原陵郁膴膴；季叶丧乱起，盗赋如豺虎。毁壤过一坏，便房启幽户；珠匣离玉体，珍宝见剽虏。<br/><br/>　　【宋吴迈远《临终诗》】伤歌入松路，斗酒望青山；谁非一邱土，参差前后间。<br/><br/>　　【刘允济《见道边死人诗》】凄凉徒见日，冥寞讵知年；魂兮不可问，应为直如弦。<br/><br/>　　○葬第九<br/><br/>　　§叙事<br/><br/>　　《礼记》曰：葬也者，藏也；藏也者，欲人弗得见也。《左传》曰：天子七月而葬，同轨毕至；诸侯五月，同盟至；大夫三月，同位至；士逾月，外姻至。《释名》曰：葬不如礼曰埋。埋，痗也。(趋使腐朽而已。)不得埋曰弃，不得其尸曰捐，(捐于他境。)葬下棺曰窆。《礼记》曰：君葬用輴，四綍二碑，御棺用羽葆；大夫葬用輴，二綍二碑，御棺用茅；士葬用车，二綍无碑。《白虎通》曰：祖载者，始载于庭。乘轴车，辞祖祢，故曰祖载。《释名》曰：从前引曰绋。绋，发也，发车使行也。杜预《要集》曰：凡挽，天子六綍，诸侯四，大夫三，士二。<br/><br/>　　§事对<br/><br/>　　【丹鸟 青乌】王子年《拾遗记》曰：舜葬苍梧之野，有鸟如丹雀。自丹洲而来。吐五色之气，氛氲如云，名曰凭霄雀。能群飞，衔土以成邱坟。《相冢书》曰：青乌子称山三重相连，名连伞山。葬之二千石。<br/><br/>　　【马鬛 龙耳】《礼记》曰：孔子之丧，有自燕来观者，舍于子夏氏。子夏曰：“圣人之葬人与，人之葬圣人也，子何观焉？”昔夫子言曰：“吾见封之若堂者矣，见若防者矣，见若覆夏屋者矣，见若釜者矣。吾从若釜者焉。”马鬛，封之谓也。《相冢书》曰：凡葬龙耳者，当贵出五侯。<br/><br/>　　【金凫 玉匣】《三辅故事》曰：秦始皇葬骊山，起坟高五十丈，下周三泉，周回七百步。以明月珠为日月，人鱼膏为灯烛，水银为大海，金银为凫雁。《西京杂记》曰：汉帝及侯王送葬者，皆珠襦玉匣。形如铠甲，连以金缕，匣上皆镂以蛟龙鸾凤龟麟之象，时谓蛟龙玉匣。<br/><br/>　　【防山 栾水】《史记》曰：鲁襄公二十年而孔子生。生而叔梁纥死，葬于防山。在鲁东田，是孔子疑其父墓处。《吕氏春秋》曰：昔王季历葬于涡水之尾，栾水啮其墓，见棺之前和。文王曰：“譆，先君必欲一见群臣百姓也，天故使明水见之。”于是出而为之张朝，百姓皆见之。<br/><br/>　　【树碑 开隧】周裴《汝南先贤传》曰：周燕，字少卿，为决曹掾。平丘罪不当死，太守刘虔欲杀之。燕犯颜谏，至于九复，虔怒，竟杀之。后死者家人有书称冤，使覆考。虔见燕曰：“太守相负。”燕一日引私隐陷人之罪，传诣长安。当下蚕室，未至，燕乃慷慨绝命。于是葬王城之隐，树碑以旌其葬。谢绰《宋拾遗录》曰：桓温葬姑孰之青山，平坟不为封域，于墓傍开隧，亡碑。故谬其处，今后代人不知所在。<br/><br/>　　【玉棺 石椁】应劭《风俗通》曰：邺县令王乔，天下一玉棺于厅前。乔谓曰：“天帝召我。”沐浴寝其中，葬于城东。赵晔《吴越春秋》曰：吴王阖卢有女自杀，阖庐痛之甚，葬于邦西昌门外。凿地为池，积土为山，文石为棺椁。<br/><br/>　　【鱼灯 龙匣】并见上。<br/><br/>　　【北邙 南岭】《西京杂记》曰：安定嵩真，善算术。成帝时，真尝自算其年七十三，至期果死。又曰：“北邙青陇上，孤槚之西四丈所，凿之七尺，吾葬地也。”真死，依言往掘，得古时空椁，即以葬焉。又曰：曹敞在吴章门下。章后见杀，令无敢收葬者。敞称章弟子，收葬其尸。平陵人为立碑于吴章葬侧，章葬于龙首山南岭上。<br/><br/>　　【旌车 羽盖】傅畅《晋公卿礼秩》曰：特进薨，遣谒者监护军丧事，赐东园秘器。五时朝服，各一具，衣一袭，给青徘徊赤耳车，挽歌四十人。方相车，建七旒车，铭旌车。丁孚《汉官仪》曰：孝灵皇帝葬马贵人，赠步摇赤缀青羽盖驷马也。<br/><br/>　　【饰輤 设旐】《礼记》曰：其輤有裧缁布裳帷，素锦以为屋而行。郑玄曰：輤，载柩将殡之车饰也。又曰：孔子之丧，公西赤为志焉。饰棺墙置翣设披，周也；设崇，殷也；绸练设旐，夏也。<br/><br/>　　【四寸之棺 五寸之椁】《礼记·檀弓》有子曰：夫子制于中都，四寸之棺，五寸之椁，以斯知不欲速朽也。<br/><br/>　　【朱器 画棺】《东观汉记·梁商传》云：商薨，赐东园轜车朱寿器，银镂黄玉匣。谢承《后汉书》曰：和帝追封谥皇太后父梁松为褒亲愍侯，改殡，赐东园画棺玉匣衣衾。<br/><br/>　　【止柩就道 止哭听变】《礼记》曰：曾子问曰：“葬引至于堩，日有食之则有变，且不行乎？”孔子曰：“昔吾从老聃助葬于巷党，及堩而日有食之。”老聃曰：“丘止柩就道右，止哭以听变，既明反而后行，曰礼也。”郑玄注曰：堩，道也，变谓异礼也。<br/><br/>　　【下不及泉 上无通臭】《墨子》曰：古者圣人制为葬埋之法，桐棺三寸，足以朽体；衣衾三领，足以覆恶。昔者尧北教乎八狄，道死，葬巩山之阴。禹东教于越，葬于会稽山，下不及泉，上无通臭。三王岂财用不足哉，以为葬埋之法。<br/><br/>　　【藉以黄壤 葬以土藏】范晔《后汉书》曰：赵咨将终，告其故吏朱祗萧建等曰：“薄敛素棺，藉以黄壤；欲令速朽，且归后土，不听子孙改之。”又《楚国先贤传》曰：韩暨终，遗言曰：“夫俗奢易之以俭，俭则节之以礼。若曹敬听吾言，敛以时服，葬以土藏，穿毕便葬，送以瓦器。”<br/><br/>　　【施玉匣 埋珍宝】《吕氏春秋》曰：含珠鳞施，今葬皆用之。注曰：含珠，口实；鳞施，施玉匣于死者之体，如鱼鳞。《潜夫论》曰：生不极养，死乃崇丧。或至金缕玉匣，致藏埋珍宝偶人马车，造起大冢，广树松柏。<br/><br/>　　【驷马不行 大鸟徐步】《博物志》云：汉滕公夏侯婴死，送葬至东都门外，驷马不行，掊地悲鸣，即掘马蹄下，得石椁，其铭云：佳城郁郁，三千年见白日。于嗟滕公居此室，乃葬斯地，谓之马冢。华峤《后汉书》曰：杨震为太尉，中常侍樊丰骄恣，震常切谏，由是共谮震，罢遣归本郡，遂仰鸩薨。葬日，有大鸟来，止停树上。须臾下地行，徐步到柩前止立，低头泪出，更共抱持，终不惊骇。<br/><br/>　　§赋<br/><br/>　　【后汉张衡《冢赋》】乃立厥堂，乃相厥宇；在冬不寒，在夏不暑。祭祀是居，神明是处。<br/><br/>　　【晋陆士衡《感邱赋》】生矜迹于当世，死同宅乎一邱；翳形骸以下沦兮，漂营魂而上浮。随阴阳以融冶，托山原以为畴；妍媸混而为一，孰云识其所修。必妙代以远览兮，夫何徇乎区陈。<br/><br/>　　§诗<br/><br/>　　【唐太宗《望送魏征葬诗》】阊阖总金鞍，上林移玉辇；野郊怆新别，河桥非旧饯。惨日映峰沉，愁云随盖转；哀笳时断续，悲旌乍舒卷。望望情何极，浪浪泪空泫；无复昔时人，芳春共谁遣。<br/><br/>　　【梁何逊《悲行路孤坟诗》】行路一孤坟，路成又已毁；空疑年岁积，不知陵谷徙。几经秋叶黄，共见春流沵；金蚕不可织，玉树何曾蕊。陌上駈驰人，笑歌自侈靡；今日非明日，可怜讵邻此。<br/><br/>　　【梁虞骞《游潮山悲古冢诗》】长林带朝夕，孤岭枕江村；疏松含白水，密筿满平原。荒坟改冻叶，低垄变年根；西光长槚落，促尔膝前樽。<br/><br/>　　【陈阴铿《行经古墓诗》】偃松将古墓，年代理当深；表柱应堪烛，碑书欲有金。迥坟由路毁，荒隧受田侵；霏霏野雾合，昏昏垄日沉。悬剑今何在，风杨空自吟。<br/><br/>　　【陈张正见《和杨侯送袁金紫葬诗》】玄泉开隧道，白日照佳城；一朝嗟此路，千载几伤情。秋雨悲松色，凄风咽晚声；归云向谷晚，还柳背山轻。唯当三五夜，垄月暂时明。<br/><br/>　　【隋庾信《送灵法师葬诗》】龙泉今日掩，石洞即时封；玉匣摧谈柄，悬河落辨锋。香炉犹是柏，麈尾更成松；郭门未十里，山回已数重。尚闻香阁梵，犹听竹林钟；送客风尘拥，寒郊霜露浓。性灵如不灭，神理定何从。<br/><br/>　　○挽歌第十<br/><br/>　　§叙事<br/><br/>　　干宝《搜神记》曰：挽歌者，丧家之乐，执绋者，相和之声也。挽歌词有薤露、蒿里二章。出田横门人，横自杀，门人伤之悲歌，言人如薤上露，易晞灭也。亦谓人死，精魂归于蒿里，故有二章。(其一章曰：薤上朝露何易晞，明朝更复露，人死一去何时归。二章曰：蒿里谁家地，聚敛魂魄无贤愚；鬼伯一何相催促，人命不得少踟蹰。)至李延年乃分为二曲：薤露送王公贵人，蒿里送士大夫庶人，使挽者歌之。(又有长歌、短歌，言寿命长短，不可妄求。)<br/><br/>　　§事对<br/><br/>　　【虞殡 田歌】《左传》曰：吴与齐战，齐人公孙夏将战，命其徒歌虞殡。杜预注云：虞殡，葬歌，示必死。谯周《法训》曰：今有挽歌者，高帝召田横，至于户乡，自毙。从者挽至宫，不敢哭，故为此歌以寄哀音也。<br/><br/>　　【松云 薤露】江智泉《宣贵妃挽歌》曰：桂襚来尘寂，筵俎竟虚存；云松方霭露，风草已声原。温子升相国《清河王挽歌》曰：高门讵改辙，曲沼尚余波；何言吹楼下，翻成薤露歌。<br/><br/>　　【铃唱 绋讴】檀道鸾《续晋阳秋》曰：武陵王稀未败四五年中，喜为挽歌，自摇大铃，使左右唱和。《庄子》曰：绋讴所生，必于斥苦。司马彪注曰：绋，引疏索也，斥慢缓若用力也。引绋所有讴者，为人用力慢缓不齐促急也。<br/><br/>　　【梁会 袁游】司马彪《续汉书》曰：大将军梁商三月上巳日会洛水，倡乐毕极，终于薤露之歌，坐中流泪。裴启《语林》曰：张湛好于斋前种松，养雊鹆。袁山松出游，好令左右行挽歌。时人谓；张屋下陈尸，袁道上行殡。<br/><br/>　　§诗<br/><br/>　　【魏缪袭《挽歌诗》】生时游国都，死没弃中野；朝发高堂上，暮宿黄泉下。白日入虞渊，悬车息驷马。造化虽神明，安能复存我；形容稍歇灭，齿发行堂堕。自古皆有然，谁能离此者。<br/><br/>　　【晋陆机《挽歌诗》】中闱且勿喧，听我薤露诗；生死必异论，祖载当有时。舍爵两楹位，启殡进灵輀；饯饮怅莫反，出宿归无期。<br/><br/>　　【又】重阜何崔嵬，玄庐窜其间；磅礴云四极，穹崇效苍天。侧听阴沟涌，卧观天井县；圹宵何辽廓，大暮安可晨。人往有返岁，我行无归年；昔居四人宅，今为万鬼邻。昔为七尺体，今成灰与尘；金玉昔所佩，鸿毛今不振。丰肌享蝼蚁，形赅永夷泯；寿堂延魑魅，虚无自相宾。蝼蚁尔何怒，魑魅我何亲；拊心痛荼毒，永叹莫为陈。<br/><br/>　　【宋陶潜《挽歌诗》】荒草何茫茫，白杨亦萧萧；严霜九月中，送我也远郊。四面无人居，高坟正岹峣；马为仰天鸣，风为自萧条。幽室一已闭，千年不复朝。千年不复朝，贤达无奈何；向来相送人，各亦归其家。亲戚或余悲，他人亦已歌；死去何所适，托体同山阿。<br/><br/>　　【北齐祖孝徵《挽歌诗》】昔日驱驷马，谒帝长杨宫；旌悬白云外，骑猎红尘中。今来向漳浦，素盖转悲风；荣华与歌笑，万事尽成空。<br/><br/>　　【隋卢思道《彭城王挽歌诗》】旭早禁门开，隐隐灵舆发；才看凤楼迥，稍视龙山没。犹陈五营骑，尚聚三河卒；容卫俨未归，空山照秋月。<br/><br/>　　【又《乐平长公主挽歌诗》】妆楼对驰道，吹台临景舍；风入上春朝，月满凉秋夜。未言歌笑毕，已觉生荣谢；何时洛水湄，芝田解龙驾。<br/><br/>　　【朱子奢《文德皇后挽歌诗》】神京背紫陌，缟驷结行辀；北去横桥道，西分清渭流。寒光向垄没，霜气入松楸；今日泉台路，非是濯龙游。<br/><br/>　　【李百药《文德皇后挽歌诗》】徘徊两仪殿，怅望九成台；玉辇终辞宴，瑶筐遂不开。野旷阴风积，川长思鸟来；寒山寂已暮，虞殡有余哀。<br/><br/>　　【上官仪《故北平公主挽歌诗》】木落园池旷，庭虚风露寒；北里清音绝，南陔芳草残。远气犹标剑，浮云尚写冠；寂寂琴台晚，秋阴入井翰。<br/><br/>　　【又《谢都督挽歌诗》】漠漠佳城幽，苍苍松槚暮；鲁幕飘欲卷，宛驷悲还顾。楚铙绕卢山，胡笳临武库；怅然郊原静，烟生归鸟度。<br/><br/>　　【又《高密长公主挽歌诗》】湘渚韬灵迹，娥台静瑞音；凤逐清箫远，鸾随幽镜沉。霜处华英落，风前银烛侵；寂寞平阳馆，月冷洞房深。<br/><br/>　　【又《江王太妃挽歌诗》】黄鹤悲歌绝，椒花清颂余；埃凝写邻镜，网结和扉鱼。银消风烛尽，珠灭夜轮虚；别有南陵路，幽丛临叶疏。<br/><br/>　　【骆宾王《乐大夫挽歌诗》】嵩里谁家地，松门何代邱；百年三万日，一别几千秋。返照寒无影，穷泉冻不流；居然同物化，何处欲藏邱。<br/><br/>　　【刘祎之《孝敬皇帝挽歌诗》】戒奢虚蜃辂，锡号纪鸿名；地叶苍梧野，途经紫聚城。重照掩寒色，晨飚断曙声；一随仙骥远，雪露愁阴生。<br/><br/>　　【崔融《则天皇后挽歌诗》】宵陈虚禁夜，夕临空山阴；日月昏尺景，天地惨何心。紫殿金铺涩，黄陵玉座深；镜奁长不启，圣主泪沾襟。<br/><br/>　　【又】前殿临朝罢，长陵合葬归；山川不可望，文物尽成非。阴月霾中道，轩星落太微；空余天子孝，松上景云飞。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9586.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9588.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

