<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝明皇帝纪下卷第十_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝明皇帝纪下卷第十全文,袁宏作品" />
<meta name="description" content="后汉纪原文阅读,孝明皇帝纪下卷第十全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7666.html";
var nextpage="novel-read-556-7668.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝明皇帝纪下卷第十</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7666.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝明皇帝纪下卷第十</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:27:37<span class="divide">|</span></p>
<div class="page-body">
<div class="page-content">
<p>　八年（乙丑、六五）<br/>　　冬十一月丙子〔一〕，上临辟雍。诏天下死罪赎各有差。<br/>　　〔一〕　十一月癸卯朔，无丙子。范书作“十月”，是。<br/>　　壬寅〔一〕，日有蚀之。诏群臣上封事，言得失。<br/>　　〔一〕　范书作“十月壬寅晦”，是。<br/>　　是时北单于外求和亲，而数为边害，上使越骑司马郑众使匈奴。单于欲令众拜，众不为之屈；单于围守众，欲胁服之，众拔刃以自誓，单于恐，乃止。乃发使随众还汉。朝议复使众报之，众疏谏曰：“<br/>　　臣伏料北单于所欲致汉使者，欲以离南单于，令西域诸国耳，故汲汲于致汉使。使既到，偃蹇自若。臣愚以为于今宜且勿答。南单于本来归义者，望呼韩邪之助，故归心不二。乌桓慕化，并力保蕃。今闻北单于不屈，汉复通史不止，恐南单于必怀疑，而乌桓亦有二心。单于久居汉地，具知形势，万分离析，规为边害，其忧不轻。今幸有渡辽之众〔一〕，扬威北垂，虽勿答，不敢为害。”上不从而卒遣众。众又上言：“臣前使匈奴，与单于不和，而今复往，恐其必取胜于臣，臣诚不忍持大汉节信，对旃裘跪拜，令以益匈奴之名，损大汉之强。”诏不听。众既西，道路间连续上书固争，上大怒，追还，系廷尉狱，会赦，归家。其后帝见匈奴使来者，问众使时与单于争礼状，皆言匈奴中传以为众壮勇，往时苏武不能过也。上乃复召众为军司马，稍迁大司农。<br/>　　〔一〕　本年初置度辽将军，以中郎将吴常行此职，屯五原之曼柏。通鉴作“吴棠”。<br/>　　九年（丙寅、六六）<br/>　　夏四月，诏以公田赐贫民各有差，长吏居职三年尤异者与计偕。〔一〕<br/>　　〔一〕　冯班曰：“计者，上计簿使也。偕，俱也。与上计使者偕来也。”按范书明帝纪“ 尤异者”下有“各一人”三字，并曰：“及尤不政理者，亦以闻。”欲以奖善惩恶。<br/>　　封皇子恭为灵寿王，党为重喜王〔一〕。<br/>　　〔一〕　均为美号，并无国邑。<br/>　　十年（丁卯、六七）<br/>　　春二月，广陵王荆有罪自杀。<br/>　　荆，上母弟也，性急刻，喜文法。初封山阳王。世祖崩，荆与东海王彊书，劝彊起兵，彊恐惧，封上其书。天子秘其事，徙荆为广陵王。荆谓相工曰：“吾貌类先帝，先帝三十得天下，我今亦三十，可起兵未？” 相者告吏，荆自系狱。上复不忍考讯，诏曰：“荆数年之间，大罪二矣，其赦荆罪，不得臣其吏民。”荆犹不悛，使巫祝诅上。上使长水校尉樊倏、任隗杂治荆狱，奏荆大恶当诛。上怒曰：“诸卿以我弟故，敢请诛之，即我子，卿等岂敢邪？”倏曰：“天下高皇帝之天下，非陛下之天下也。春秋之义，‘君亲无将，将而诛之’ 。〔一〕是以周公诛弟〔二〕，季友鸩兄〔三〕。臣等以荆属讬母弟，陛下留心，故复请之耳。如令陛下子，臣等专诛之矣。”荆自杀，上怜伤之，谥曰思王〔四〕。封荆子元寿为广陵侯，食荆故国，不得臣吏民。<br/>　　〔一〕　庄公三十二年公羊传之文。李贤曰：“将者，将为杀逆之事也。”<br/>　　〔二〕　襄公廿一年左传曰：“管蔡为戮，周公右王。”又昭元年曰：“周公杀管叔而□蔡叔，夫岂不爱？王室故也。”杜预注曰“□，放也。”<br/>　　〔三〕　庄公三十二年左传曰：“公疾，问后于叔牙。对曰：‘庆父材。’问于季友。对曰：‘臣以死奉般。’公曰：‘乡者牙曰“庆父材”。’ 成季使以君命命僖叔，待于针巫氏，使针季酖之。”杨伯峻曰：“成季即季友，僖叔即叔牙。鲁世家叙此更详，可参阅。”<br/>　　〔四〕　谥法曰：“追悔前过曰思。 ”<br/>　　倏字长鱼，樊宏之子也。建武中，诸王争招致宾客，好事者皆与之周旋。更遣人请倏，倏精义于学，一无所应。及捕诸王客，倏不在其中，世祖以是器之。永平初，与公卿杂定郊祀礼仪及五经异义，立朝居正，多所匡谏，上亦敬重焉。倏弟鲔为其子赏求楚王英女敬乡公主，倏止之曰：“建武时吾家并蒙荣宠，一宗五侯〔一〕，时特进一言〔二〕，男可以尚主，女可以配王。但以臣子不当有外心，不宜与藩国婚姻，贵〔盛〕（戚）为宗族患〔三〕，故不为也。今尔有一子，奈何弃于楚乎？”鲔不从，遂与楚婚〔四〕。是时倏卒，谥曰哀侯。倏病患困，犹不忘忠，悉条政不便于民者，未及言而薨。上遣小黄门张音问何遗言，音奏焉，上为之流涕。以倏两子郴、梵为郎。〔梵〕谨于言行〔五〕，二十余年未尝被奏劾。<br/>　　〔一〕　樊宏寿张侯，宏弟丹射阳侯，宏兄子寻玄乡侯，宏族兄忠更父侯，宏少子茂平望侯，是为五侯。<br/>　　〔二〕　特进，指樊宏也。建武初，宏拜光禄大夫，位特进，次三公。<br/>　　〔三〕　据黄本及范书改。<br/>　　〔四〕　范书樊倏传曰：“其后楚事发觉，帝追念倏谨恪，又闻其止鲔婚事，故其诸子得不坐焉。<br/>　　〔五〕　据陈澧校补。<br/>　　初倏与郎承宫友善，荐之于朝，拜博士，迁左（右）中郎将〔一〕，数纳忠言，守正不希苟容，朝臣惮其节，名闻于匈奴。单于遣使来贡，求见宫，诏敕宫自整顿。宫对曰：“夷狄眩名，非识实也，闻臣虚称，故欲见臣。臣丑陋貌寝，见臣必生轻贱臣，不如选长大有威容者示之。”时以大鸿胪魏应示之〔二〕。<br/>　　〔一〕　据东观记、范书删“右”字。<br/>　　〔二〕　末句据黄本、南监本迳补。<br/>　　夏四月戊子，大赦天下。<br/>　　闰月甲午，行幸南阳，祠章陵，祭于旧宅，作雅乐，奏鹿鸣〔一〕，天子亲御埙篪〔二〕，以娱嘉宾。<br/>　　〔一〕　诗小雅有鹿鸣之章，乃宴群臣嘉宾之诗歌。<br/>　　〔二〕　周礼言埙乃小师所掌之乐器，注曰：“埙，烧土为之，大如雁卵。”郑司农曰：“ 埙，六孔。”尔雅释乐曰：“大埙谓之嘂。”注曰：“ 大如鹅子，锐上平底，形如称锤，六孔。小者如鸡子。 ”又说文曰：“埙为乐器，亦作埙也。埙谓声浊而喧喧然，今雅乐部用也。”山西荆村曾出土有新石器时代的陶埙三件。其一几成管状，高七点八厘米，底径三厘米，只顶端有一吹孔。其二近似椭圆形，高五点四厘米，底宽二点八厘米，除顶孔外，中体尚有一孔。其三成不规则球状，高四点三厘米，共三孔。文献所言之埙，乃古埙之改进型。又诗小雅何人斯曰：“仲氏吹篪。”注曰：“竹曰篪。”尔雅释乐曰：“大篪谓之沂。”注曰：“篪，以竹为之，长一尺四寸，围三寸，一孔上出寸三分，名翘，横吹之。小者尺二。”释名曰：“篪，啼也。声从孔出，如婴儿啼声也。”则篪乃竹乐器也。<br/>　　十一年（戊寅、六八）<br/>　　春正月，沛王、楚王、济南王、东平王、淮阳王、中山王、琅邪王、东海王来朝。<br/>　　十二年（己巳、六九）<br/>　　春正月，置永昌郡。<br/>　　夏五月丙辰，赐天下男子爵，人二级；三老、孝弟、力田，人三级；鳏寡孤独不能自存者粟，人二斛。上以天下无事，俗颇奢靡，乃诏有司申旧章，整车服。<br/>　　乙亥〔一〕，司空伏恭以老病罢。大司农牟融为司空。是时天子勤于万机，公卿数朝会，辄延坐论事。融明经术，善论议，朝廷皆服其能，天子数嗟叹，以为良宰相。<br/>　　〔一〕　范书作秋七月事。<br/>　　融字子夏〔一〕，北海安丘人也。少以名德称，举茂才，为丰令，治有异迹。司徒范逡荐融忠正公方〔二〕，经行纯备，宜在本朝，并上其治状。由是征入为司隶校尉，多所举正，百僚敬惮之。数年，擢迁大鸿胪、大司农。<br/>　　〔一〕　东观记、续汉书、范书均作 “字子优”，袁纪恐误。<br/>　　〔二〕　华峤书、范书均作“范迁” ，与袁纪作“范逡”异。<br/>　　十三年（庚午、七０）<br/>　　春二月，上耕于藉田，赐观者食。有一诸生蒙首而言曰：“善哉，太公之遇文王也。”上使人报之曰：“ 生非太公，予亦非文王。”<br/>　　夏四月辛巳，幸荥阳，巡河渠，作水门，遂至太行，幸上党。<br/>　　冬十月甲辰晦〔一〕，日有食之。诏有司陈便宜，靡有所讳。刺史太守详理冤狱，存恤鳏寡，勉思所莅焉。<br/>　　〔一〕　范书明帝纪作“冬十月壬辰晦”。标点本校记曰：“按是年十月甲辰朔，不得有‘ 壬辰’。续五行志作‘甲辰晦’亦非。今查是年九、十、十一等月皆无日食。”按疑“晦”或系“朔”之讹。<br/>　　十二月，楚王英谋反〔一〕。<br/>　　〔一〕　范书作“十一月”事。<br/>　　初，郭后生东海恭王彊、沛献王辅、济南安王康，阜陵质王延、中山简王焉；阴后生明帝、东平献王苍、临淮王衡、广陵思王荆、琅邪孝王京；许姬生楚王英，号楚太后，世祖无宠。英最小，自帝为太子时，英独归附上，上特亲爱之，数加赏赐。英好游侠，交通宾客，晚节喜黄老，修浮屠祠〔一〕。八年，上临辟雍，礼毕，诏天下死罪得以缣赎〔二〕。英遣郎中令诣彭城曰：“臣讬在藩蔽，无以率先天下，过恶素积，喜闻大恩，谨上黄缣二十五匹、白纨五匹，以赎其愆。”楚相以闻，诏曰：“楚王诵黄老之微言，尚浮屠之仁祠，洁斋三月，与神为誓，有何嫌惧，而赎其罪。”因还其赎〔三〕。<br/>　　〔一〕　洪颐烜曰：“襄楷传，又闻宫中立黄老浮屠之祠。皇甫嵩传，初，钜鹿张角奉事黄老道，畜养弟子，拜跪首过。刘焉传本注：典略曰：‘ 以老子五千文，使都习（号）。’三国志乌丸传裴注： ‘浮屠经曰：浮屠所载，与中国老子经相出入。佛经未入中土以前，学浮屠者，皆诵黄老之言。’”<br/>　　〔二〕　御览卷六五四引袁纪，“赎 ”下有“罪”字。<br/>　　〔三〕　御览卷六五四引袁纪，“因还其赎”作“令还缣、纨，以供桑门之盛馔”。与范书明帝诏文多同，恐非袁纪旧文。<br/>　　男子燕广告英与颜忠、王平等造图书，谋反。有司奏英大逆不道，请诛。上以至亲不忍，徙丹阳泾县，阳沐邑五百户，英男〔女〕（<br/>　　子）为侯、公主者，食邑如故〔一〕，楚太后留楚，宫婢、才人、鼓吹从英者无限，皆乘辎軿，带持兵马，行道射猎，极意欢娱。遣大鸿胪持节护送英丹阳〔二〕。<br/>　　〔一〕　侯公主原误作“公侯王”，今与上文“女”字皆据范书改。<br/>　　〔二〕　疑“英”下脱“之”字。<br/>　　浮屠者，佛也，西域天竺〔国〕有佛道焉〔一〕。佛者，汉言觉，将〔以觉〕悟群生也〔二〕。其教以修善慈心为主，不杀生，专务清净。其精者号为沙门。沙门者，汉言息心，盖息意去欲而归于无为也〔三〕。又以为人死精神不灭，随复受形，生时所行，善恶皆有报应。故所贵行善修道，以炼精神而不已，以至无为而得为佛也〔四〕。佛身长一丈六尺，黄金色，项中佩日月光，变化无方，无所不入，故能化通万物而大济群生。<br/>　　〔一〕　据范书楚王英传注引袁纪补。<br/>　　〔二〕　据范书及通鉴注引袁纪补。<br/>　　〔三〕　范书及通鉴注引袁纪“息心 ”作“息也”。<br/>　　〔四〕　范书及通鉴注引袁纪“无为 ”作“无生”。<br/>　　初，帝梦见金人长大，项有日月光，以问群臣。或曰〔一〕：“<br/>　　西方有神，其名曰佛，其形长大。〔陛下所梦，得无是乎〕〔二〕？”〔于是遣使天竺〕〔三〕，而问其道术，遂于中国而图其形象焉。有经数千万〔言〕〔四〕，以虚无为宗，苞罗精粗，无所不统，善为宏阔胜大之言，所求在一体之内，而所明在视听之外，世俗之人，以为虚诞，然归于玄微深远，难得而测，故王公大人观死生报应之际，莫不矍然自失〔五〕。<br/>　　〔一〕　世说新语注引牟子作“傅毅对曰”，其文云：“臣闻天竺有道者号曰佛，轻举能飞身，有日光，殆将其神也？”<br/>　　〔二〕　据范书、通鉴注引袁纪补。<br/>　　〔三〕　同右。<br/>　　〔四〕　据王鸣盛十七史商榷袁宏论佛法条补。<br/>　　〔五〕　魏收魏书释老志曰：“汉武帝遣霍去病讨匈奴，获休屠王金人，以为大神，列于甘泉宫，不祭祀，但烧香礼拜而已。此则佛道流通之渐也。张骞使大夏，传其旁有身毒国，一名天竺，始闻有浮屠之教。哀帝元寿元年，博士弟子秦景宪受大月氏王使伊存口授浮屠经，中国闻之，未信了也。后明帝夜梦金人，项有白光，飞行殿庭，乃访群臣，傅毅始以佛对。帝遣郎中蔡愔等使天竺，写浮屠遗范，仍与沙门摄摩腾、竺法兰东还洛阳，中国有沙门跪拜之法自此始。”按世说注引牟子，“博士弟子秦景宪”作“羽林将军秦景、博士弟子王遵等十二人”，且言是明帝所遣。又世说注引魏略西戎传作“博士弟子景虑”，余与释老志多同。三书各异，未衷一是。<br/>　　是岁匈奴频犯塞，中郎耿秉上书曰：“中国虚费，边陲不宁，其患专在匈奴，以战去战可也〔一〕。故君不可以怒而兴师，将不可以愠而合战，破之以仁义，为国之宝矣。”天子内有图匈奴志，阴纳秉言，乃召入见，使具陈其状。上善其言，以为可任将帅，拜谒者仆射，每公卿论边事，秉辄预其议。<br/>　　〔一〕　司马法仁本曰：“以战止战，虽战可也。”<br/>　　顷之，太仆祭彤、虎贲中郎将马庚、显亲侯窦固、下博侯刘张、好畤侯耿忠等俱见议兵事。秉以为：“ 孝武时，始事匈奴，匈奴援引弓之类，并左衽之属，故不可得而制也。汉既得河西四郡，及居延、朔方，徙民以充之，根据未坚，匈奴犹出为寇。其后羌胡分离，四郡坚固，居延、朔方不可倾拔，虏遂失其肥饶畜兵之地，惟有西域，俄复内属，呼韩邪单于请款塞，是故其势易乘也。今有南单于，形势相似，然西域尚未内属，北虏未有亹作。臣愚以为当先击白山，得夷吾，破车师，通使乌孙诸国，以断其右臂，未可先击匈奴也。伊吾亦有匈奴南呼衍一部，破此复为折其左角。观往者汉兵出，匈奴辄为乱，五单于争，〔未〕（来）必不以五将出之故也〔一〕。今可先击白山，以观其变，击匈奴未晚也〔二〕。”上喜秉言。议者或以为：“今兵出白山，匈奴必并兵相助，又当分其东，以离众。”与秉计〔议〕〔三〕，上更然之。<br/>　　〔一〕　五将，指祁连将军田广明、度辽将军范明友、前将军韩增、蒲类将军赵充国、虎牙将军田顺等。此五将宣帝本始二年率兵二十余万击匈奴，匈奴转衰。五凤年间，匈奴内乱，除呼韩邪单于外，日逐王薄胥贵立为屠耆单于，呼揭王自立为呼揭单于，右奥□王自立为车犁单于，乌藉都尉自立为乌藉单于。五单于相争，匈奴势更衰，甘露三年，呼韩邪单于来朝，郅支单于远遁，匈奴遂定。事见汉书匈奴传及宣帝纪。又来未形近而讹，亦正之。<br/>　　〔二〕　沈钦韩曰：“案其后窦固出酒泉，击呼衍，破白山，皆如其计。”<br/>　　〔三〕　据南监本补。黄本作“异” ，误。议者所言非推翻秉计，实补充之。故帝与秉复论议，以为有益而采纳之。更，复也。<br/>　　十四年（辛未、七一）<br/>　　夏四月，故楚王英自杀，以诸侯礼葬之。上遣中黄门视英妻子，慰劳楚太后，悉释诸与英谋者，而封燕广为折奸侯。<br/>　　初英狱起，内及京师诸侯，外连州郡豪杰，坐死及徙者以千数，而系狱者尚数千人。颜忠、王平辞及隧乡侯耿建、朗陵侯臧信、灌泽侯刘鲤、曲成侯窦建〔一〕。御史寋朗治其狱〔二〕，奏建等未尝与忠相见，诘验无实，为平所枉，疑〔天〕下无辜者众〔三〕。上曰：“建等未尝见平、忠，何故引之？”朗曰：“所犯不道，冀引建等以自明。”上曰：“若四侯无事，何不出之而轻系邪？”朗曰：“考之无事，恐海内发其奸者，故未奏之。”上怒曰：“吏持两端，巧为其辞。将下捶之！”朗曰：“愿一言而死。”上曰：“谁共作章？” 朗曰：“臣独作之。”上曰：“何以不与三府议？”朗曰：“臣自知当族灭，不敢多污良善。”上曰：“何故族灭？”朗曰：“臣考事一年，不能穷尽奸状，反为罪人讼，自知无状，虽族灭不恨。夫陷人死地，复无忧责，是以考一连十，考十连百。公卿每朝，陛下问得失，皆言‘天下之恶，祸及九族，陛下大恩，裁止于身，天下幸甚’。归舍皆仰屋窃叹，虽口不言，指挥可知，皆谓多冤狱，莫敢言者。今建等无验，而陛下杀之，诚愿留神有察，得其情实，使刑有不怨，死者不恨。故臣冒死恳言，诚不敢为私。”上深纳朗言。自幸洛阳寺，出者千余人，天下即大雨。<br/>　　〔一〕　范书寒朗传作“护泽侯邓鲤 ”、“曲成侯刘建”。胡三省曰：“邓鲤、刘建无考。 ”王先谦曰：“案袁宏纪作灌泽侯刘鲤、曲成侯窦建。刘玄传：“玄三子求、歆、鲤。求为襄邑侯，鲤为寿光侯。求卒，子巡嗣，徙封灌泽侯。然则灌泽侯乃刘巡，非鲤也。窦建亦无考。”<br/>　　〔二〕　“寋”原作“寒”。通鉴考异曰：“范书作“寒”。陆龟蒙离合诗云：‘初寒朗咏徘徊立。’袁纪作‘寋’。按今有寋姓，音件，与袁纪合。今从之。”可知宋本本作“寋”，今本袁纪皆作“ 寒”，乃校刻者依范书而改。今复其旧。<br/>　　〔三〕　据范书补。<br/>　　是时楚狱系者数千人，天子盛怒，吏治之急，自诬死者甚众。于是有司举能治剧者。以袁安为楚郡太守〔一〕，安之郡，不入府舍，遥至狱所，案验无实者，条上出之。府丞、掾吏皆叩头争之，曰：“<br/>　　不可！”安曰：“如有不合，太守当坐之，不以相及也。”遂别具奏。会帝感悟，即报许，得出四百余家。顷之，征入为河南尹〔二〕。召入见，上问以考楚事，名簿甚备，安具奏对，无所遗失，上以为能也。问安： “本自何为官？”对曰：“臣本诸生。”上曰：“以尹故吏也，何意诸生邪？”安为河南尹十年，号为严明，然未尝加罪鞫人。常称曰：“凡士学问，上欲望宰相，下则牧守，锢人于圣代，尹所不为也。”其下闻之，皆自激厉，名重朝廷。<br/>　　〔一〕　袁安碑曰：“十三年十二月丙辰，拜楚郡太守。”载河北第一博物院半月刊一九三三年第二期。而范书系于永平十四年，与袁纪同。张宗芳释碑文曰：“以上皆就楚事终言之，非为安叙官阀也，不得以诸书为误。且按刘义叟长历，永平十三年十二月癸卯朔，丙辰乃十四日，庸知安非是日被命，至明年始上任邪？”<br/>　　〔二〕　袁安碑曰：“十七年八月庚申，征拜河南尹。”当以碑文为是。范书作“岁余”，亦误。<br/>　　安字邵公，汝南〔汝阳〕（宛）人〔一〕。严重有威，州里敬之，为县功曹。奉檄从事，从事因安致书于令，安曰：“公事邪？则有邮驿；今因功曹，是有私也。”辞不肯受，从事瞿然而止。举孝廉为郎、谒者、阴平长、任城令〔二〕，所在吏民畏而爱之。<br/>　　〔一〕　汝南无宛县。范书本传作“ 汝南汝阳人”。偃师出土之袁安碑亦然。袁纪作“宛” ，明系刻误，故正之。<br/>　　〔二〕　袁安碑曰：“永平三年二月庚午，以孝廉除郎中。四年十一月庚午，除给事谒者。五年四月，迁东海阴平长。十年二月辛巳，迁东平任城令。”<br/>　　夏五月，封故广陵王荆子六人为列侯。<br/>　　诏曰：“执金吾鲂侍卫历年，数进忠言，其还爵土，封为杨邑侯。”封窦融孙嘉为安丰侯。<br/>　　十五年（壬申、七二）<br/>　　春二月庚子，令天下亡命赎，各有差。行幸彭城，止楚王馆，悲恸左右，百官凄然。<br/>　　三月，行幸琅邪，及鲁，祠孔子及七十二弟子。幸东平、定陶，祠定陶恭王。<br/>　　夏四月，封皇子畅为汝南王，建为千乘王，羡为陈留王〔一〕，衍为下邳王，昺为常山王，长为济阴王，徙重喜王党为乐成王〔二〕。赐天下男子爵，人三级，民酺五日。<br/>　　〔一〕　范书无封建、羡二王事，有 “封皇子恭为钜鹿王”事。<br/>　　〔二〕　乐成原作“乐城”，据范书及续汉志迳改。<br/>　　上使越骑校尉桓郁、郎中张酺授太子经。二人朝夕侍讲，劝以经学。是时太子家颇为奢侈，酺每正谏，甚见严惮。会平阳公主薨，太子同生也，哀戚过礼。酺以为太子举措，宜动合礼度，于是上疏曰：“臣伏见皇太子仁厚宽明，发言高远，卓然绝异，非人所能及也。今平阳公主薨，悲哀发中，形体骨立，恩爱恻隐，世希是见。臣愚浅不识大体，以为宜选名儒高行，以充师傅。门讯起居之日，太傅时赐宴所，以宣德音，以成圣德也。侍中丁鸿仁而有让，达于从政。谒者费恽〔一〕，资性敦笃，遵令法度。如并侍左右，必能发起微意，增广徽猷者也〔二〕。”<br/>　　〔一〕　费恽仅见此纪，事迹无考。<br/>　　〔二〕　诗小雅角弓曰：“君子有徽猷。”笺曰：“君子有美道，以得声誉。”<br/>　　乙巳，大赦天下。<br/>　　冬十一月乙卯〔一〕，太白入于月，其占曰：“ 大将戮死，不出三年，人主崩。”本志称：“昔庖牺氏之王天下，仰则观象于天，俯则观法于地〔二〕。然则天地设位，而星辰运度备矣。易曰：‘天垂象，圣人则之。’〔三〕星官之书，始自黄帝。至高阳氏，使南正重司天，北正黎司地〔四〕。唐虞之时，则羲、和氏掌焉〔五〕。夏有昆吾〔六〕，殷有巫咸〔七〕，周有史佚〔八〕，皆职典预睹成败，以佐时政者也。秦燔诗书，愚百姓，六经典籍残为灰烬，星官之书全而不毁。汉兴，司马谈父子以世家重、黎氏之后〔九〕，着天官书。班固序汉书，又有天文志。”〔十〕<br/>　　〔一〕　续汉天文志作“乙丑”日。按十一月癸亥朔，无乙卯，袁纪误。<br/>　　〔二〕　语出易系辞下。<br/>　　〔三〕　易系辞上曰：“天垂象，见凶吉，圣人象之。河出图，洛出书，圣人则之。”<br/>　　〔四〕　昭公二十九年左传载蔡墨语曰：“少□氏有四叔，曰重，曰该，曰修，曰熙，实能金、木及水。使重为句芒，该为蓐收，修及熙为玄冥，世不失职，遂济穷桑。此其三祀也。”又曰：“颛顼氏有子曰犁，为祝融。”杜预注：“犁，火正。”<br/>　　〔五〕　史记五帝本纪集解引孔安国曰：“重、黎之后，羲氏、和氏世掌天地之官。”又正义引吕刑传曰：“重即羲、黎即和，虽别为氏族，而出自重、黎也。”<br/>　　〔六〕　史记天官书正义曰：“昆吾，陆终之子。虞翻曰：‘昆吾名樊，为己姓，封昆吾。 ’世本云昆吾卫者也。”<br/>　　〔七〕　史记天官书正义曰：“巫咸，殷贤臣也，本吴人，冢在苏州常熟海隅山上。”<br/>　　〔八〕　史记天官书正义曰：“史佚，周武王时太史尹佚也。”<br/>　　〔九〕　史记太史公自序曰：昔在颛顼，命南正重以司天，北正黎以司地。唐虞之际，绍重黎之后，使复典之，至于夏商，故重黎氏世序天地。其在周，程伯休甫也。当周宣王时，失其守而为司马氏。司马氏世典周史。惠襄之间，司马氏去周适晋。其人分散，或在卫，或在赵、或在秦。在秦名错，司马迁，错之后也。<br/>　　〔十〕　此本志称乃东观记天文志之文也。四库馆臣辑东观记，言天文志全阙，可谓失之眉睫也。自范书出，袁纪遂不大为人所重视，馆臣之疏漏，即为一例。<br/>　　（乙巳，大赦天下〔一〕。）匈奴寇河西。<br/>　　〔一〕　事已见前，此系重出，故删。<br/>　　十六年（癸酉、七三）<br/>　　春，天子遂前议，遣奉车都尉窦固、驸马都尉耿秉、太仆祭彤、度辽将军吴常各将万骑击匈奴〔一〕。固出敦煌〔昆〕仑塞〔二〕，击南呼衍王。出塞千五百里，到蒲类海，破白山，走呼衍王，斩首千余级。秉出张掖居延塞，击〔句〕（匈）林王〔三〕。到沐楼山〔四〕，渡漠六百余里，绝无水草，得生口辞云“句林王转北逐水草”，秉欲将轻骑追之，都尉秦彭止之而还。彤尝与南单于左贤王信出朔方〔高〕（鬲）阙塞〔五〕，击温禹犊王于涿邪山。出塞九百余里，见小山，为信所误云是涿邪（王）山〔六〕，无所得而还。是时秉独有功〔七〕，吴常抵罪，彤下狱免。<br/>　　〔一〕　范书明帝纪所载无“吴常” ，有“骑都尉来苗出平城，伐北匈奴”句。窦固传“吴常”作“吴棠”，乃副祭彤出征，故共得罪。<br/>　　〔二〕　据范书及通鉴补。昆仑塞在敦煌郡广至县北。范书此事系于十七年冬十一月事。十六年春二月，固所出乃酒泉塞，与袁纪异。<br/>　　〔三〕　据范书及胡三省注改。<br/>　　〔四〕　范书窦固传作“三木楼山” 。黄本作“沐楼山”。<br/>　　〔五〕　据范书、通鉴改。<br/>　　〔六〕　“王”系衍文，故删。<br/>　　〔七〕　范书窦固传作“时诸将唯固有功，加位特进。耿秉无功而还，而祭彤、吴棠坐不至涿邪山，免为庶人”。观袁纪上文，亦当作“<br/>　　固独有功”，袁纪误。<br/>　　彤性刚严，行道不与信相得，故为信所误。彤自恨无功，出狱数日，欧血死。敕其子曰：“吾奉使不称，微功不立，身死惭恨，义不可以受赏赐。汝等齎兵马诣边，乞效死前行，以副吾心。”其子逢上疏陈彤遗言，上方任彤，闻之，嗟叹者良久。子参从击车师有功，迁辽东太守。乌丸、鲜卑追思彤不已，每朝京师，辄过拜彤冢，仰天号泣。<br/>　　彤字次孙，颍阳人。少孤，值更始之际，天下大乱，盗贼纵横，野无烟火，而彤常在墓侧，尽其哀心。贼每过，见其号泣，不畏死亡，皆不犯也。后随从兄遵从世祖，世祖以彤为黄门郎，常宿卫左右。及遵薨，无子，追伤之，以彤为偃师长，令附近遵墓，四时祀之。迁襄贲令，皆有名迹。诏书勉励，增秩一等，赐缣百匹。及在辽东，着续北边。彤气勇过人，开弓三百斤，多恩信，善权略，士卒争为效力。永平初，胡夷内附，野无风尘，乃悉罢边兵，而征彤为太仆卿。彤在辽东十余年〔一〕，无十金之资，天下知其清。拜日，赐钱百万，马三匹，衣被、刀剑下至居家器物，无不备焉。每见，上辄嗟叹，以为可属以重任，尝谓左右曰：“太仆，吾之御侮者也。”<br/>　　〔一〕　范书祭彤传以彤建武十七年拜辽东太守，至永平十二年征为太仆，故言“彤在辽东几三十年”。而袁纪言永平初征为太仆，则自当言“十余年”。二者未知孰是。<br/>　　窦固之破白山，遣从事郭恂、假司马班超使西域。<br/>　　超到鄯善，鄯善王广事超礼敬甚备。一旦勿疏，超谓官属曰：“<br/>　　宁觉广礼意益不如前日乎？”官属曰：“胡人不能久，变无他故。”超曰：“明者观于未萌〔一〕，况兆已见此，必有北虏使来，故令其疑耳。”乃召侍胡逆问曰：“匈奴使到日，何故不白？”侍胡怖恐曰：“到已三日，去此三十里。”超使闭侍胡，悉会所将吏士三十六人，大饮之。酒酣，超激怒之曰：“卿曹与我俱在绝域，欲成大功，以求富贵。今虏使到才数日，而广礼意即废，如令鄯善收吾属送匈奴，骸骨弃捐，为豺狼食，为之奈何？”官属咸曰：“今既在危亡之地，死生从司马。”超复曰：“丈夫不入虎穴，不得虎子，宁我图人，不为人所图。当今之计，独有夜围虏使，放火攻之，使不知我多少，震惊，可尽弥也。灭此虏，则鄯善破胆，功成事立矣。不然尽为所擒，悔将何及！”皆曰：“当与从事议之。”超怒曰：“从事文墨吏，闻此必恐而谋泄，谋泄为鄯善所吞，死而无益，非壮士也！”众曰：“<br/>　　善。”超夜将吏士奔之，令十人持鼓，余皆兵弩，乃顺风纵火，击鼓大呼，虏惊走，超手杀三人，吏士斩首数十级，余悉烧死。明日具告恂，恂大惊，又内恐超独擅其功。超曰：“本与掾俱受任，此一家事，掾虽不行，超何心独擅之，大小当共其祸福。”恂喜。超乃召鄯善王广，示以虏使首〔二〕，举国怖栗。超告以汉家威德，“自今以后，勿复与此虏通”。广叩头，“乐属汉，无二心”。超还入塞，奉虏使首诣固。固具上超前后功，诏以超为司马，赐布二百匹。<br/>　　〔一〕　商君书更法篇曰：“愚者闇于成事，智者见于未萌。”<br/>　　〔二〕　东观记曰：“斩得匈奴节使屋赖带、副使比离支首及节也。”<br/>　　遣超诣于置国，欲增益其吏士，超自请愿但将所从三十六人。超曰：“于置大国且远，今欲出万死，立尺寸之功，虽将数百人往，无益于彊，如有不虞，多益为累耳。”遂出塞。是时于置王广德新破车师〔一〕，生得其王，匈奴遣节使监护其国。超至于置，于置俗信巫，疑事辄巫决之。超到数日，广德以匈奴使在其国，礼意不备，未有定心。会巫言：“神怒，何故向汉？属匈奴者。”言“汉使有马，急取以祠神，神怒乃解。” 广德遣国相私来比白超，愿请马以祠神。超曰：“马可得，令巫自来受之。”有顷，巫到，超叱吏执之，遂断巫头，收私来比，鞭笞数百，遣持巫头，往责让广德。广德闻超前于鄯善诛虏使，纳其贡，恐怖，遂举兵攻杀匈奴使五十余人，降超。超重赐王以镇抚之，因留于置竟冬。<br/>　　〔一〕　范书西域传“车师”作“莎车”。莎车近于置，袁纪误。<br/>　　先是龟兹王建为匈奴所立，倚其威，功破疏勒〔一〕，杀其王忠，诛贵臣，因立左侯兜题以为疏勒〔王〕〔二〕。超令广德发专驿，自到疏勒。去兜题所治盘橐城九十里，遣吏陈宪等往降之〔三〕，敕“兜题本非疏勒种人，如不降，便劫之”。宪既见兜题无降意，又轻其卑弱无备，宪遂前，劫缚兜题，左右皆惊走，留二人守之，宪驰白超。超即往，悉召疏勒掾吏，告以“龟兹为匈奴击疏勒，尽杀汝贵人，而立兜题。兜题非汝本种，今汉使来，欲立故王种，为汝除害，无得恐怖”。众皆喜。超亦求索故王近属，得兄榆勒立之，更名忠，国中大悦〔四〕。超问忠及官属：“当杀兜题邪？生遣之邪？”咸曰：“当杀之。”超曰：“杀之，无益于事。当令龟兹知汉威德。”遂解遣之。疏勒由是与龟兹结怨，专心向汉。超守盘橐城，忠据疏勒。<br/>　　〔一〕　释名释言语曰：“功，攻也，攻治之乃成也。”<br/>　　〔二〕　据文意补。<br/>　　〔三〕　范书班超传“陈宪”作“田虑”。惠栋曰：“古陈田字通，‘宪’当是‘虑’字之误也。”愚意不可妄下断语，各存其旧以侍来日为上。<br/>　　〔四〕　范书作“立其故王兄子忠为王”，续汉书作“求得故王兄子榆勒立之，更名曰忠” ，疑袁纪“兄”下脱“子”字。<br/>　　超字仲升，彪之子也。俶傥不修小节，而内行甚谨。家贫，尝佣写书，投笔而叹曰：“丈夫当为傅介子、张博望〔一〕，立功绝域，以取封侯耳，安能久执刀笔乎！”坐者笑之。超曰：“小子安知壮士之志哉！” 行遇相者，谓超曰：“君布衣诸生耳，而相法当封侯万里之外。”超问其故，相者曰：“君鷰颔虎颈，飞而食肉，以此知之。”<br/>　　〔一〕　传介子，元帝时使西域，杀楼兰王而封义阳侯。张博望，骞也。武帝时两次出使西域，以其凿空，建汉威德，封博望侯。事并见汉书。<br/>　　秋七月，淮阳王延谋反，徙为阜陵王，食二县。<br/>　　九月丁卯〔一〕，令罪死囚徒非大逆无道，减死一等，徙戍边。<br/>　　〔一〕　范书同。然是月戊子朔，无丁卯，疑有讹。<br/>　　北海王睦薨，谥曰敬王。<br/>　　睦少好学，世祖器之。上为太子时，数侍宴会，入则谈论接席，出则游观同舆，甚见亲礼。是时法网尚疏，诸国得通宾客，睦不远千里，交结知识，宿德名儒莫不造其门，睦虚己折节，以礼接之，由是名声籍甚。自为王后，法禁益峻，睦乃谢绝宾客，放心音乐。岁终，遣使朝京师，睦召使者问曰：“朝廷设问寡人，大夫何辞以对？”使者曰：“大王忠孝慈仁，敬贤乐士，臣虽蝼螘，敢不实对！”王曰：“吁！危我哉！是乃孤幼时进趋之行也。大夫其对以孤宠爵以来，志意衰堕，声色是娱，犬马是好。”使者受命而行，其抑绝名迹，深识机微如此。睦父靖王兴薨，悉推财产与诸弟，虽车服珍宝，皆不以介意，有要，然后随以金帛赎之〔一〕。能属文，善史书〔二〕，作春秋指意终始论及赋、颂数十篇。病临困，帝以驿马诏睦为草书尺牍十首〔三〕。<br/>　　〔一〕　范书作“非列侯制，皆以为分”。<br/>　　〔二〕　“史书”一辞，多见于两汉史传。王鸣盛十七史商榷曰：“<br/>　　元纪赞曰：‘元帝多材艺，善史书。’应劭注曰：‘周宣王太史史籀所作大篆。’又王尊传：‘少善史书。’又贡禹传：‘武帝时，盗贼起郡国，择便巧史书者以为右职，俗皆曰：“何以礼义为？史书而仕宦。”’又西域传：‘楚王侍者冯嫽能史书。’ 又外戚传：‘孝成许皇后聪慧善史书。’后书安帝纪： ‘年十岁，好学史书。’又皇后纪：和熹邓皇后六岁能史书。顺烈梁皇后少好史书。又章八王传清河孝王庆传：安帝所生母左姬，字小峨，善史书。又齐武王縯传：北海静王兴之子敬王睦善史书，当世以为楷则。明八王传：乐成靖王党善史书，喜正文字。”按许慎说文解字叙曰：“秦始皇帝初兼天下，丞相李斯乃奏同之，罢其不与秦文合者。斯作仓颉篇，中车府令赵高作爰历篇，太史令胡毋敬作博学篇，皆取史籀大篆，或颇省改，所谓小篆者也。是时秦烧灭经书，涤除旧典，大发隶卒，兴役戍。官狱职务繁，初有隶书，以趣约易，而古文由此绝矣。自尔秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。汉兴有草书。尉律：学僮十七已上，始试讽籀书九千字，乃得为史。又以八体试之，郡移太史，并课最者，以为尚书史。书或不正，辄举劾之。”此乃“史书而仕宦”之意也。北京大学历史系论衡注释小组释程材篇“趋学史书”曰：“史，令史，汉代掌管文书的低级官吏。”史书，指当文吏所必须掌握的文字、书法。 ”此说甚是，然意犹未尽。帝王、皇后、诸侯而善史书，则显非欲作吏。故史书实乃学僮必修之课，即学僮所当掌握之文字及诸体书法。因汉法取文史必试以吏书，故史书也就成为追逐名利者的敲门砖。日本京都大学富谷至撰有史书考一文，载西北大学学报（社会科学版）一九八三年第一期，可供参阅。<br/>　　〔三〕　沈钦韩曰：“张怀瓘书断：章草者，汉黄门令史游所作也。卫恒、李诞并云：汉初有草法，不知其始。王愔云：元帝时，史游作急就章，解散隶体兼书之。汉俗简惰，渐以行之。此乃存字之梗概，损隶之规矩：纵任奔逸，赴速急就，因草创之义，谓之草书。北海王睦，此开创草书之先也。至建初中，杜度善草，见称于章帝，诏使草书上奏。魏文帝亦令刘广通草书上事。盖因章奏，后世谓之章草。”<br/>　　十七年（甲戌、七四）<br/>　　秋八月丙寅，诏宥武威、张掖、酒泉、敦煌系囚〔右〕（交）趾以下〔一〕。<br/>　　〔一〕　范书明帝纪作“系囚右趾已下任兵者，皆一切勿治其罪，诣军营”。袁纪系囚误倒，“右”误“交”，皆据以正之。<br/>　　冬十月〔一〕，窦固、耿秉将万余骑师击车师，王请降。于是固奏置西域都护、戊己校尉。陈〔睦〕（穆）为都护〔二〕，耿恭为戊己校尉，关宠为戊己校尉〔三〕；恭屯金蒲城，宠屯〔柳〕（折）中城〔四〕，相去千余里。<br/>　　〔一〕　范书明帝纪作“冬十一月” 。<br/>　　〔二〕　据范书西域传改。袁纪卷十三亦作“陈睦”。李贤曰：“宣帝初置，郑吉为都护，护三十六国，秩比二千石。元帝置戊己校尉，有丞、司马各一人，秩比六百石。戊己，中央也，镇覆四方。见汉官仪。”<br/>　　〔三〕　通鉴耿恭作“戊校尉”，关宠作“己校尉”。按范书、东观记、续汉书皆与袁纪同。吴仁杰刊误补遗、惠栋之补注均主张不改恭传本文，甚是。戊己，解见上注。<br/>　　〔四〕　据范书、续汉书改。<br/>　　恭乃移檄乌孙、大昆弥，宣喻威德，皆遣使献马，求入侍天子。恭字伯宗，况之孙，性慷慨多大略，好将帅之事。<br/>　　十八年（乙亥、七五）<br/>　　春二月，诏固等罢兵还京师。<br/>　　三月，北匈奴左鹿蠡王将二万骑，率焉耆、龟兹来。车师王安得死。焉耆、龟兹杀都护陈睦、副校尉郭恂，遂攻金蒲城。耿恭令军士皆持满勿得发，告匈奴曰：“汉家神箭，所中创中皆沸。”于是乃发弩，皆应弦而倒，虏中矢者，创中沸〔一〕，大惊曰：“汉神，可畏！”遂皆遁去。<br/>　　〔一〕　恭以毒药傅矢，故创中沸。<br/>　　恭以疏勒傍有水，去王忠所据近，引兵居之。匈奴〔复〕（后）来攻恭〔一〕，恭募先登士四十人出城奔，斩首数十级〔二〕。匈奴乃相与议曰：“前疏勒王守此城，攻不能下，绝其涧水即降。”因绝涧水。吏士无饮，穷困，至柞马粪汁饮之。恭于（是）城中穿井十五丈〔三〕，不得水，吏士失色。恭叹曰：“昔苏武困于北海，犹能奋节，况恭拥兵近道而不蒙佑哉？闻贰师将军拔佩刀以刺山，而飞泉涌出，今汉神明，岂有当穷者乎？”乃整衣服，向井再拜，为吏士祷水，身自率士挽笼。有顷，飞泉涌出，大得水，吏士惊喜，皆称万岁。于是将水以示虏，虏兵大惊而去。<br/>　　〔一〕　据范书改。<br/>　　〔二〕　范书作“募先登士数千人。按耿恭传上文已言“屯各置数百人”，则恭部不满千人。恭又曾遣司马将兵三百人救车师，道皆战殁，则恭所余兵更少，岂能募先登数千？募敢死者出击，乃欲挫匈奴锐气，故兵不在多而在精，范书必误“十”为“千” 矣。<br/>　　〔三〕　“是”系衍文，删之。<br/>　　丁亥，令天下亡命者赎罪各有差。<br/>　　夏四月，赐天下男子爵，人三级；鳏寡孤独不能自存者粟，人三斛。<br/>　　秋八月壬子，帝崩于东宫，遗诏不起寝庙，藏主于世祖庙更衣台〔一〕。是日，太子即皇帝位，年十八〔二〕。<br/>　　〔一〕　范书作“藏主于光烈皇后更衣别室”。<br/>　　〔二〕　范书作“年十九”。按御览卷九一引东观记曰：“永平三年二月，以皇子立为太子，年四岁。”则至永平十八年，正当十九岁。袁纪误。<br/>　　壬戌，葬孝明皇帝于显节陵。<br/>　　冬十月乙未，大赦天下〔一〕。赐男子爵，人二级；其为人父后者及三老、孝弟、力田人三级；鳏寡孤独贫不能自存者粟，人三斛。以卫尉赵喜为太傅，司空牟融为太尉，录尚书事。<br/>　　〔一〕　范书作“丁未”日事。按是月丙午朔，不当有乙未，袁纪误。<br/>　　戊戌，蜀郡太守第五伦为司空〔一〕。<br/>　　〔一〕　杨树达曰：“论衡恢国篇云：‘第五司空股肱国维，转谷振赡，民不乏饿，天下慕德，虽老不乱。’”又范书作十一月事，甚是。疑袁纪脱。<br/>　　伦字伯鱼，京兆长陵人。其先齐诸田，徙充园陵，宗族多，故以次第为氏。伦好黄老，以孝行称。王莽末，天下兵起，宗族及闾里闻勇而有义，争往附之。伦相率厉，坚垒壁，铜马、赤眉数十辈皆不能下。时米石万钱，人相食，伦独收养孤子、外孙，分粮共食，死生相守，乡里以此贤之。<br/>　　太守鲜于褒见而异之，署伦为吏。后褒坐事征，把伦臂曰：“恨相知晚！”会盖延为京兆尹，事多犯法〔一〕，伦数谏争，不合，遂沈滞曹吏。顷之，鲜于褒左迁为高唐令，伦去吏，荷檐往候褒，褒引伦升堂，属其妻子。复归县为啬夫。伦以久宦不达，乃将家属客河东，变易姓字，自称王伯春〔二〕，常载盐往来太原、上党，每所止客舍，辄为埽除而去，道上号曰道士。久之，鲜于褒为谒者，从车驾至长安。时阎兴为京兆尹，褒言伦于兴，兴聘求伦，伦复出为郡吏。伦每读诏书〔三〕，常叹曰：“此真圣主也，当何由得一见也？”等辈笑之曰：“说将尚不下，安能动万乘邪？”伦曰：“ 未遇知己，道不同故耳。”<br/>　　〔一〕　范书盖延传曰：“拜为左冯翊，将军如故。”李贤注引续汉书曰：“视事四年，人敬其威信。”惠栋曰：“袁宏纪：延为京兆尹，事多犯法。华峤书亦云：延代鲜于褒为冯翊，多非法。续书所载，非实录也。宏以为京兆尹亦讹。”<br/>　　〔二〕　东观记、范书作“王伯齐” 。<br/>　　〔三〕　惠栋曰：“刘知几云：古者诏命，皆人主所为。至近古则不然，凡有诏敕，皆责成群下。王应麟云：汉诏令，人主自亲其文，犹近于书之典诰也。”<br/>　　举孝廉，除郎中，补淮阳王医工长。随王朝京师，官属得会见世祖，因问政事，伦具言治道所宜，世祖大悦。明日，复召，至日夕，世祖谓伦曰：“闻卿为吏榜妇公，不过从兄饭，宁有之邪？”伦对曰：“臣三娶妻，皆无父；臣遭饥馑，米一石万钱，不敢妄过人饭。 ”世祖曰：“为市掾，人有遗卿母一个饼者，卿从外来见之，夺母探口中饼出，信有之乎？”〔一〕伦曰：“ 实无此，众人以臣愚蔽，故为生此语。”<br/>　　〔一〕　范书第五伦传注引华峤书， “个”作“笥”，又“夺母”下亦有“笥”字。<br/>　　有诏拜伦为扶夷长，至〔宛〕（苑）〔一〕，迁会稽太守。为政清净不烦，化行于民，性节俭，虽为二千石，常衣布襦，自斩马草，妻子自炊。会稽俗信淫祀，皆以牛羊请祷，是以财尽于鬼神，产尽于祭祀，或家贫不能以时祷祀，至讳言牛，不敢食其肉，发病且死，先为牛鸣，其畏惧如此〔二〕。伦乃禁绝之，掾吏皆请谏不可，伦曰：“夫建功立事在于为政，为政当信经义，经言‘淫祀无福’〔三〕，‘非其鬼而祭之，谄也’ 〔四〕。今鬼神而祭之，有知，不妄饮食于民间；使其无知，又何能祸人。”遂移书属县，晓喻百姓，民不得有出门之祀，违者案论之，有屠牛，辄行罚。民初恐怖，颇摇动不安。伦敕之愈急，后遂断绝，百姓遂以安业。永平中，坐事征，百姓老小阗府门，皆攀车啼呼，朝发至日中，才行五里。伦乃止亭舍，密乘船去，吏民上书守阙千余人。是时上方案梁松事，多为讼冤者，上患之。有诏公车诸为梁氏及会稽太守书，皆勿受。伦免归田里，躬耕以自给。<br/>　　〔一〕　钮永建曰“苑”当作“官” 。陈璞曰当作“县”。按范书本传，伦未至官，于中道追拜会稽太守，则钮、陈二说均误。又按两汉志，皆无苑县。自京师至零陵郡之扶夷，必经宛，则“苑”系“ 宛”之误。<br/>　　〔二〕　范书本传作“其自食牛肉而不以荐祠者，发病且死，先为牛鸣，前后郡将莫敢禁” 。与袁纪稍异。<br/>　　〔三〕　礼记曲礼下曰：“非其所祭而祭之，名曰淫祀，淫祀无福。”<br/>　　〔四〕　见论语为政，乃孔子之语。<br/>　　起家守宕渠令，迁蜀郡太守。蜀地肥饶，民多富实，掾吏官属皆鲜车肥马。伦欲革化之，乃举贫而有志者，多至公卿、郡守名为知人〔一〕。上新即位，伦以远郡入为三司，举清能也〔二〕。<br/>　　〔一〕　类聚卷九十三引袁纪曰：“ 第五伦为司空，有人与伦千里马者，伦虽不取，每三公有所选举，伦心不忘也，然亦终不用。”亦见御览卷二０八。今本不载，恐脱，今补注于此。<br/>　　〔二〕　沈钦韩曰：“华阳国志：汉中赵瑶，自扶风太守徙蜀郡，司空张温谓之曰：‘昔第五伯鱼自蜀郡为司空，今扫吾第以待足下矣。’盖汉世以为美谈。”<br/>　　初，耿恭被围，明帝怒甚，将遣兵救之，师未出而帝崩。匈奴闻中国有丧，遂复围之。粮尽，乃煮弩筋食之，恭与士卒同，厉以恩义，皆无二心。匈奴遣使谓恭曰：“空于城中饿死，为何不早降？降者封为白屋侯〔一〕，妻以子女。”恭手剑杀其使，相拒数月，吏士消尽。<br/>　　〔一〕　范书耿恭传作“白屋王”。惠栋曰：“张华博物志：北方五狄：一曰匈奴，二曰秽貊，三曰密吉，四曰单于，五曰白屋。潘勖魏公九锡文曰‘单于白屋，请吏率职’。李善云：‘白屋，今靺鞨也。’”<br/>　　戊己校尉关宠上书求救，事下公卿，司空第五伦以为不可救，司徒鲍昱以为：“使人于死亡之地，有急，如弃之，外示弱戎夷，内伤死难之臣。此际若不救之，后或边上有警，陛下如何使人也？又，戊己校尉才十数人〔一〕，匈奴围之，数十日不下，是其弱效。兵家先名后实，可令敦煌、酒泉太守各将精骑，多其幡帜，倍道兼行，以赴其急，匈奴疲困之兵必走。”〔遣〕征西将军耿秉屯酒泉〔二〕，发敦煌、酒泉兵击车师。<br/>　　〔一〕　范书耿恭传作“二部兵人裁各数十”，疑袁纪有误。<br/>　　〔二〕　据范书补。<br/>　　甲辰晦〔一〕，日有食之，天子避正殿，不听事。诏曰：“朕以眇年，奉承宗祖，不能聿修洪业，以致灾眚，思惟厥咎，在予一人。又群司百僚，其勉修所职，各言其上封事，靡有所讳。”<br/>　　〔一〕　亦十一月事。<br/>　　是岁兖、豫、徐州民被水旱灾害，令勿收田租，以见谷廪赐贫民焉。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7666.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7668.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

