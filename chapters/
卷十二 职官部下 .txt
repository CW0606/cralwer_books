<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十二 职官部下 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十二 职官部下 全文,徐坚作品" />
<meta name="description" content="初学记原文阅读,卷十二 职官部下 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9584.html";
var nextpage="novel-read-998-9586.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十二 职官部下 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9584.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十二 职官部下 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:55:14<span class="divide">|</span></p>
<div class="page-body">
<div class="page-content">
<p>○侍中第一<br/><br/>　　§叙事<br/><br/>　　侍中，古官也。黄帝时，风后为侍中。周时号常伯。周公《立政篇》，戒成王常伯常任以为左右是也。秦取古官，置侍中之职。(应劭《汉官》云：侍中周官，以其周曰常伯，故曰周官。班固《汉书》云：侍中秦官，以其秦取古官复置之，故曰秦官。其实古官。)初秦置侍中，本丞相史也。丞相使史五人来往殿内奏事，故谓之侍中。汉因之，多以为加官。(《汉书·公卿表》曰：侍中，散骑中常侍所加，或列侯将军卿大夫，言此第官兼加侍中也。初汉本用旧儒高德，备切问近对。然贵游子弟及幸臣荣其官，至襁褓受宠位；服绮襦纨袴，汉初籍孺闳孺，皆冠箑鸃冠、贝带，付脂粉。张辟强年十五，霍去病年十八，并为侍中。)《汉官》云：侍中冠武弁大冠，亦曰惠文冠。(《汉书》云：昌邑王贺冠惠文。音义云。惠文，今侍中所著。)加金珰，附蝉为文，貂尾为饰，谓之貂蝉。(侍中服之则左貂，常侍服之则右貂。董巴《舆服志》云：金取刚，百炼不耗；蝉最居高饮清，貂取内劲悍外温润。本赵武灵王胡服之制，秦始皇破赵，得其冠，赐侍中。)西汉无常员，多至十人。(《齐职仪》云：汉侍中掌乘舆服物，下至亵器虎子之属武帝代，孔安国为侍中。以其儒得，特听常御唾壶朝延荣之。初，汉侍中亲省起居，故俗谓执虎子。虎子，亵器也。至魏文帝时，苏则为侍中，尝与则同隐吉茂者。是时仕甫历县令，见则调之，曰：“仕进不止执虎子。”)东汉初无常员。(《齐职仪》云：东汉侍中，便蕃左右，与帝升降，法驾出。多识者一人参乘，兼负传国玺，操斩白蛇剑。)至灵帝时，侍中舍有八区，论者因言员本八人。(《献帝起居注》曰：初置侍中六人，出入禁中，近侍帷幄，省尚书秦事。据此汉末未或省员。)魏侍中置四人。(《齐职仪》云：魏侍中掌偿赞。大驾出则次直侍中护驾，正直侍中负玺，陪乘，不带剑，皆骑从。御登殿，与散骑侍郎对挟帝，侍中居左，常侍居厅，备切问近对，拾遗补缺也。)晋宋齐梁陈置四人。(《齐职仪》及《五代史·志》云：自晋宋齐梁魏陈，侍中并与三公参国政，直侍左右，应对献替。法驾出，则正直一人负玺。)后魏北齐置六人。(《五代史·百官志》云：北齐侍中，因后魏置六人，掌献纳谏正及进御之职，参与诸公论国政也。)后周初，依周礼天官府置御伯中大夫，武帝改御伯为纳言，亦侍中之任。宣帝末又别置侍中，为加官。隋文帝改侍中为纳言，置二人。炀帝改为侍内，(隋室讳中，故改避之。)唐朝复为侍中。龙朔初为东台左相，咸刘初复旧。光宅初改为纳言，神龙初复旧。开元初改为黄门监，五年复旧。(门下省，自晋以来名之。唐朝三年改为东台，光宅初改曰鸾台，开元改为黄门省。)<br/><br/>　　§事对<br/><br/>　　【玉署 琐闱】《汉书》曰：李录，字子长，通尚书。哀帝初即位，召寻待诏黄门，使侍中傅喜问寻。寻对曰：位卑术浅，偶随众贤待诏，反污玉堂之署。《汉官仪》：侍中有玉堂署。卫宏《汉旧仪》曰：黄门郎属黄门令，日慕人对青琐闱拜，名夕郎。《尔雅》曰：宫中门谓之闱。<br/><br/>　　【黄枢 青闼】卢谌《宜徽赋》曰：郑山潜于谷口，扬朝隐于黄枢。谌注曰：扬雄为黄门郎，三叶不徙官。散骑常侍范霎《与王中书诗》曰：摄官青琐闼，遥望凤皇池。<br/><br/>　　【东寺 左曹】《汉官仪》曰：尚书令侍中上东西寺及侍中寺。又曰：左右曹受尚书事。沈约《宋书》曰：汉使左右曹诸吏分堂。尚书奏事，光武省诸吏，信小黄门受事。前代文士，皆门下为左曹，亦曰东寺。<br/><br/>　　【画室 丹地】《汉官仪》曰：侍中秩千石，黄门有画室署。画室署长一人，玉堂署长一人。蔡雍《汉官》曰：尚书奏事于明光殿，省中皆胡粉涂壁，其边以丹漆地。故尚书郎含鸡舌香，伏其下奏事；黄门侍郎对揖而跪受。<br/><br/>　　【琐闼 玉堂】琐闼见青闼注中。玉堂见玉署注。已上总裁门下。<br/><br/>　　【掌壶 负玺】《孔丛子》曰：孔臧《与子琳书》曰：侍中安国，群臣近见崇礼，不供亵事，犹复掌御唾壶。朝延之事，莫不荣之。《环济要略》曰：侍帷幄，受顾问，拾遗于左右。大驾出则负玺以从，小则参乘。<br/><br/>　　【珠阙 金蝉】《相书》：占气如连珠。《杂要》曰：气色如连珠，入阙门为侍中。《汉官》曰：侍中周官也，金蝉右貂。金取坚刚，百炼不耗；蝉居高食洁，目在腋下。<br/><br/>　　【八舍 七车】八舍见叙事。陈寿《益部耆旧传》曰：蜀郡张宽，字叔文，汉武帝时为侍中，从祀甘泉，至渭桥，有女人浴于渭水，乳长七尺。上怪其异，遣问之。女曰：“帝后第七车者知我所来。”时宽在第七车，对曰：“天星主祭祀者，斋戒不严则女人见。”<br/><br/>　　【抱剑 伏茵】《汉官》曰：侍中殿下称制，出则参乘，佩玺抱剑。《汉书仪》曰：侍中左右近臣，见皇后如见帝，见婕妤行则对壁，坐则伏茵。<br/><br/>　　【赐绶 引裾】《后汉书》曰：卞鸿，字公永，永平中诏徵，赐绶拜侍中。《魏略》曰：辛昆迁侍中，于时帝欲徙冀州户十万实于河南。昆曰：“陛下不以臣不肖，置之左右，安得不与臣议？”帝不答，起入内，昆随而引其裾，帝遂奋衣不还。<br/><br/>　　【七叶 三代】《三辅故事》曰：金日磾，字翁叔，封府侯，有忠勤之节，七叶侍中。《东观汉记》曰：冯鲂，字孝孙，父子兄弟，并带青紫，三代侍中。<br/><br/>　　【游鸾渚 含鸡香】游鸾渚具下傅咸诗。应劭《汉官》曰：侍中方存年老口臭，上出允鸡舌香，使含之。<br/><br/>　　【青蒲伏 绿车载】《汉官》曰：史丹为侍中，元帝寝疾，丹以亲密近臣，得视疾候上。闻得寝时，丹直入卧内，处伏青蒲上。应劭注曰：以青规地曰青蒲。《汉书》曰：卫尉金敞疾甚，成帝拜敞子涉为侍中，使绿车载送卫尉。注曰：绿车皇孙车，所以宠之，言卫尉常清显，在朝尊贵。<br/><br/>　　【侍帷幄 管喉唇】戴逵《竹林七贤论》曰：山涛太治七年为侍中。诏曰：“清风淳履，思心通远，宜侍帷幄。”谢绰《宋拾遗》曰：王华、王昙首、殷景仁、刘湛四人宴饮，从朝至夕，帝甚欢。华既出，太祖目送之，叹曰：此“四贤一时之秀，同管喉唇，恐后世难继矣。”<br/><br/>　　【便繁左右 从容讽议】应劭《汉官》曰：侍中，周官也，便繁左右，与帝升降，卒思近对，拾遗补缺，百寮之中，莫密于兹。张隐《文士传》曰：张衡拜侍中，恒居帷幄，从容讽议，拾遗左右。<br/><br/>　　§诗<br/><br/>　　【西晋傅咸《赠何劭王济诗并序》】朗陵公何敬祖，咸之从内兄；国子祭酒王武子，咸从姑之外孙也。并以明德见重于世，咸亲之重之，情犹同生；义则师友，何公既登侍中。武子俄而亦作，二贤相得甚欢，咸亦庆之。然自恨暗劣，虽愿其缱绻而从之末由；历试无效，且有家艰。心存日替，赋诗申怀以贻之云尔。日月光太清，列宿曜紫微；赫赫大晋朝，明明辟皇闱。吾兄既凤翔，王子亦龙飞；双鸾游兰渚，二鸡扬清晖。携手升玉阶，并坐侍丹帷；金珰缀惠文，煌煌发令姿；斯荣世所钦，缱绻情所希。岂不企高踪，麟趾邈难追；临川靡芳饵，何为空守坻。枯槁待风飘，逝将与君违；违君能无恋，尸素当言归。归身蓬荜庐，乐道以忘饥。进则无云补，退则恤其私；但愿隆弘美，王度日清夷。<br/><br/>　　§箴<br/><br/>　　【后汉胡广《侍中箴》】皇矣圣上，神居天处；勤求俊良，是弼是辅。匪懈于位，庶工以序。昔在周文，创德西邻；勖闻上帝，赖兹四臣。辛尹是访，八虞是询；济济多士，又用有勋。文公钦若，越兴周道。亦惟先正，克慎左右；常伯常任，实为政首。降及厉王，不祗不恪；〈目匿〉彼宗夷，用肆其虐。惟败天命，寇戎并作；圯坠宗绪，寝庙靡托。无曰我贤，不选至亲；无曰我仁，妄用嬖人。籍闳饰颜，秽我神武；邓通擅铸，不终厥后。中书窃命，石弘作祸；高安断袂，哀用无主。侍中司中，敢告执矩。<br/><br/>　　§表<br/><br/>　　【梁王筠《为从兄让侍中表》】至如元勋旧儒之胄，积德累仁之家；九代七叶之华，相韩事汉之贵。不然则子骏之学洞古今，平子之思侔造化，仲宣之辩识无滞，次仲之解经不穷，然后可以喻旨公卿，问对帷扆，陪六尺之舆，通四方之意。求之微臣，此途顿隔。<br/><br/>　　【任昉《为王思远让侍中表》】行则六尺之内，陪接天光，上则服玺申命，诚信区寓，献可替否？出纳惟宜，敷奏于金华之上，进让于玉堂之下，金迁七贵之茂。王粲三公之孙，虽复中蔚孤绪，元卿末裔，未有不阶人誉，妄承曲私。<br/><br/>　　○黄门侍郎第二<br/><br/>　　§叙事<br/><br/>　　按：黄门侍郎，秦官也，汉因之。无常员。董巴《汉书》曰：禁门曰黄闼，中人主之，故号黄门令矣。然则黄门郎给事于黄闼之内，入侍禁中，故号曰黄门侍郎。(刘向《戒子歆书》曰：令若年少得黄门侍郎，要处也。李寻、董贤，并为黄门侍郎。成帝遣张禹归第，于床下拜禹小息，亦为黄门侍郎。)应劭曰：黄门郎每日暮向青琐门拜，谓之夕郎。《齐职仪》曰：初秦又有给事黄门之职，汉因之。(《汉书》云：扬雄、刘向，并为给事黄门。)至东汉初，并二官曰给事黄门侍郎，后又改为侍中侍郎，寻复旧。自魏及晋，置给事黄门侍郎四人，与侍中俱管门下众事，与散骑常侍并清华，代谓之黄散焉。宋齐置四人。(《齐职仪》云：齐代侍中呼为门下，给事黄门侍郎呼为小门下。)《五代史志》云：梁陈置四人，至炀帝减二员，去给事之名，直曰黄门侍郎。(隋氏用人益重，裴矩裴蕴为之，皆知政事。)唐朝因之。<br/><br/>　　§事对<br/><br/>　　【夕郎 夜拜】夕郎见叙事。《东观汉记》曰：马防，字子钜，为常从小侯。六年正月斋中官，其一日甲子，上欲冠子钜，夜拜为黄门侍郎。<br/><br/>　　【仪表 珪璋】《东观汉记》曰：邓阊，字季昭，迁黄门侍郎。于时，国家每有灾异水旱，阊侧身暴露，忧惧顦顇，形于颜色，公卿以下，咸高尚焉。汉兴以来，为外戚仪表。王隐《晋书》曰：顾荣少有珪璋，符采朗澈，仕吴。弱冠举贤良，为黄门侍郎。当时后进，尽相推谢，称荣有大才令望。<br/><br/>　　【侍讲 著诗】鱼豢《魏略》曰：董遇，字季直，献帝时为黄门侍郎，朝夕侍讲焉。天子甚爱信。魏高贵《乡公集》曰：幸华林，赐群臣酒。酒酣，上援笔赋诗，群臣以次作。二十四人不能著诗，授罚酒，黄门侍郎钟会为上。<br/><br/>　　【画成图 书坏本】王隐《晋书》曰：张华为黄门侍郎，博览图籍，千门万户，画地成图。《王嘏别传》曰：嘏，字昭先，魏文以嘏为黄门侍郎。每纳忠言，辄书坏本，自在禁省归书不封。帝嘉其淑慎如此。<br/><br/>　　【二子并拜 三代不徙】《桓阶别传》曰：阶为尚书令，文帝幸见诸子。少子元禅上搏手曰：“长者子元禅。”是日拜二子为黄门侍郎。《汉书》曰：王音荐扬雄待诏，岁余为给事黄门，成哀平三代不徙。<br/><br/>　　【入拜青琐 对揖丹墀】上见叙事。下具侍中事对丹地注。<br/><br/>　　【恂恂可观 轩轩得志】《汉书》曰：冯参，字叔平，以昭仪少弟。为人矜严，好脩容仪，进止恂恂可观也。《傅子》曰：王黎为黄门郎，轩轩然得志，煦煦然自乐。<br/><br/>　　§诗<br/><br/>　　【魏知古《和鸾台杨侍郎春夜寓直凤阁怀群公诗》】拜门传漏晚，寓省索居时；昔重安仁赋，今称伯玉诗。鸳池注不溢，鸡树久逾滋；夙夜怀山甫，清风咏所思。<br/><br/>　　§制<br/><br/>　　【唐中宗孝和皇帝《授韦嗣立黄门侍郎制》】绛衣近侍，秩亚貂蝉，青琐崇班，职参鸳鹭，实神化之有寄，信贤才之攸重。通议大夫韦嗣立，中规奕叶，孝绪蝉联，家匡玄燕之朝，人辅彤云之代。芝兰并秀，见谢砌之阶庭；麒麟齐驱，有刘山之昆季。入光振鹭，誉满三台，出据凭熊，声流十部。近者命兹鸾渚，已擢雁行，才出芸扃，奄归蒿里。永言荆树，坐折连枝，眷彼恒山，空余一鸟。俾迁荣于皂盖，宜袭宠于黄枢。<br/><br/>　　○给事中第三<br/><br/>　　§叙事<br/><br/>　　《汉官》云：给事中，秦官也，汉因之。无常员，皆为加官。(所加或大夫博士议郎兼加之，掌顾问应对，位次中常侍。)《汉仪注》：给事中曰上朝谒，平尚书奏事，以有事殿内，故曰给事中。《齐职仪》云：东汉省其官，魏晋宋齐并置，无常员，皆隶集书省。(《齐职仪》云：齐给事中皆隶集书省，与诸散骑同掌侍从左右献给，省诸文奏。)北齐依后魏，置六十人，后周天官府置给事中士六十人，隋文帝门下省置给事二十人。(除中字，国讳，掌陪从朝直。)炀帝改名给事郎。(减置四员，掌省读案奏。)唐又曰给事中，龙朔二年改为东台舍人，咸亨初复旧。<br/><br/>　　§事对<br/><br/>　　【顾问 侍从】顾问见叙事注。胡伯始曰：给事掌侍从左右，无员，位次侍中中常侍。<br/><br/>　　【名儒 茂亲】胡伯始曰：给事常侍从左右，无员，位次侍中中常侍。或名儒，或国亲。汉东方朔中郎为给事中，刘向谏议大夫为给事中。<br/><br/>　　【履素 立德】《晋起居注》曰：武帝太康七年诏曰：“郎中张建忠笃履素，为江表士大夫所称，宜在中朝，其以建为给事中。”王隐《晋书》曰：任熙，字伯远。立德邈然，徵拜给事中。<br/><br/>　　【洁行 俊才】王隐《晋书》曰：陈劭，字节良。太始六年诏曰：燕王师劭，清贞洁静，行著邦旅。荀绰《兖州记》曰：袁准，字孝居，有俊才，太始中拜为给事中。<br/><br/>　　【明经 效车】范晔《后汉书》曰：郑众，字仲师，以明经拜给事中。《傅玄子》曰：马钧，字德衡，为给事中。与高堂升平秦郎争论与朝，言及指南车。二子云：“无此，记虚耳。”钧曰：“虚争空言，不如试之效矣。”<br/><br/>　　§诗<br/><br/>　　【唐沈佺期《自考工员外拜给事中诗》】南省推丹地，东曹拜琐闱，惠移双管笔，恩降五时衣。出入宜真选，遭逢每溢飞；器惭公理拙，才谢子云微。案牍遗常礼，朋侪隔等威；上台行揖让，中禁动光晖。旭日千门起，初春八舍归，赠兰闻宿昔，谈树隐芳菲。省躬知任重，宁止冒荣非。<br/><br/>　　【又《詶杨给事廉见赠省中诗》】子云推辨博，公理擅词雄；始自尚书省，旋闻给事中。言从温室秘，籍向琐闱通；顾我叨郎署，惭无章奏工。分曹八舍断，解袂五时空；宿昔叨余论，平生赖击蒙。神仙应东掖，云雾限南宫；忽枉琼田赠，长歌兰渚宫。<br/><br/>　　○散骑常侍第四<br/><br/>　　§叙事<br/><br/>　　按：散骑常侍本二官，皆秦置也。《汉官》云：秦置散骑，又置中常侍。(散骑骑从，傍乘舆车后。献可替否，中常侍得出入禁中，常侍左右。)汉因之，兼用士人。无常员，多以为加官。(所加或列侯将军卿大夫兼加之。原其所置二职，皆旧儒骨鲠，以备顾问。与侍中同。元帝时，刘向累迁散骑常侍，与萧固大儒同侍左右是也。后杂伍贵游子弟班伯，成帝时为中常侍，与王许子弟为群，在绮襦纨袴之中。)皆银珰，附蝉为文，貂笔为饰，谓之貂珰。(常侍服之则左貂，中侍服之则右貂。)东汉省散骑之职，而中侍改用宦者，无常员。殇帝改施金珰。《齐职仪》云：魏文帝复置散骑之职，以中常侍合为一官，除中字，直曰散骑常侍。置四人，典章表诏命手笔之事。晋置四人，隶门下。(又领员外散骑常侍，无员。魏末年又有通直散骑常侍四人。晋武太始十年，使二人与散骑常侍四人同置。自魏至晋，散骑常侍、散骑侍郎与侍中黄门侍郎共平章尚书奏事，江左乃罢之。又有员外散骑侍郎，无员，晋武所置。又有通直散骑侍郎四人。晋元太兴初，使二人与散骑侍郎通员，直谓之通直散骑侍郎，凡六散骑焉。)晋初，此官选望甚重，与侍中不异。自宋以来，其任闲散，用人益轻，(宋孝武大明年举选此侍中，而人情久习，终不见重，情复旧也。)别置集书省领之，齐氏因之。(言掌图书文翰之事，故曰集书省。其领诸散骑同晋氏。)《五代史·百官志》云：梁陈集书省置散骑常侍四人。(后魏北齐集书省置六人，其领诸散骑，并同晋氏。)隋文废集书省，徙诸散骑入门下省。唐初并废六散骑，以为散官。贞观初，唯置散骑常侍二人，隶门下。显庆初，又置二人，隶中书，并金蝉左右珥貂。(侍中与左散骑则左貂，中书令与右散骑则右貂，世谓之八貂焉。)龙朔二年，改为左右侍极，(在中书曰右侍极，在门下曰左侍极。)咸亨初复旧。<br/><br/>　　§事对<br/><br/>　　【参乘 挟帝】王隐《晋书》曰：郑默，字思元，为散骑常侍。武帝出南郊，侍中以陪乘。诏曰：“使郑常侍参乘。”《齐职仪》云：魏氏侍中掌摈赞。大驾出，则次直侍中护驾，正直侍中负玺，陪乘。不带剑，皆骑从。帝登殿，与散骑常侍对挟帝，侍中居左，常侍居右。<br/><br/>　　【插貂珰 赐床帐】《魏略》曰：散骑常侍比于侍中，貂珰插右，黄初中始置四人，出入侍从，与上谈议，不典事。《晋起居注》曰：太康七年诏曰：“尚书冯翊忠亮在公，历职内外，勤恪匪懈而疾未差，屡求放退。其以卿为散骑常侍，赐钱二十万，床帐一具。”<br/><br/>　　【掌规谏 赞诏命】《魏志》曰：文帝延康元年，置散骑常侍为一官，省中字，置四人，与侍中同掌规谏。华峤集诏曰：“散骑以从容侍从，承答顾问，有职文掌赞诏命，平处分。籍言此官，特宜选贤。”<br/><br/>　　【居献替 答顾问】《晋起居注》曰：升平五年诏曰：“前西中郎谢方，才义简亮，宜居献替，其以为散骑常侍。答顾问见赞诏命注中。”<br/><br/>　　【夹乘舆 侍廊庑】应劭《汉官》曰：秦及汉置散骑中常侍各一人，官并无员。散骑马夹乘舆车，献可替否。《环济要略》曰：散骑常侍，入侍左右，出则侍事于廊庑之下。<br/><br/>　　【入侍左右 与上谈议】入侍左右见侍廊庑注。《魏略》曰：散骑常侍比侍中，貂珰插右。黄初中如置四人，出入侍从，与上谈议，不典事。后遂以为加官。<br/><br/>　　§表<br/><br/>　　【梁任昉《为范云让散骑常侍吏部尚书表》】夫铨衡之重，关诸崇替，远惟则哲，而在昔帝犹难。汉魏以降，达识继轨，雅颂所归，唯称许郭。齐季陵迟，官方驰乱，革创惟始，义存改作。恭己南面，责成斯在，岂宜妄加宠私，以隳王事。附蝉之饰，空成宠章，求之公私，授受交失。近代者功绪参差，或足食关中，或成军河内，或盛德如卓茂，或师道如桓荣。四姓侍祀，已无足纪，五侯外戚，且非旧章。而臣之所附，唯在恩泽。臣去岁冬初，国学之老博士耳。今兹首夏，将亚台司，虽千秋之一日九迁，荀爽之十旬远至，方之微臣，未为速远。臣虽无识，唯利所视。至于亏名损实，为国为身，知其不可，不敢妄为。陛下不弃菅蒯，爱同丝麻，傥平生之言，犹在听览，宿心素志，无复二辞。矜臣所乞，特回宠命，则彝章载穆，微臣知免。<br/><br/>　　○谏议大夫第五<br/><br/>　　§叙事<br/><br/>　　按：谏议大夫，秦官也。《齐职仪》云：初秦置谏议大夫，属郎中令，无常员，多至数十人，掌论议。(汉武改郎中令为光禄勋。)汉初不置。至武帝始，因秦置之。无常员，皆名儒宿德为之，隶光禄勋。光武增议字，为谏议大夫，置三十人，属光禄勋。依汉氏，而晋宋齐并不置。《五代史·百官志》云：梁陈亦置。北齐依后魏，集书省置谏议大夫七人。隋门下省置七人。唐因之，减置四人。龙朔二年改为正谏议大夫，神龙初复旧。<br/><br/>　　§事对<br/><br/>　　【清慎 谅直】司马彪《续汉书》曰：周举，字宜光，梁商表为从事中郎。商疾甚，帝问遗言。对曰：“臣从事中郎周举，清慎高亮，可任谏议大夫。”谢承《后汉书》曰：傅翻，字君成，转谏议大夫。天性谅直，数陈谠言，武帝嘉之。<br/><br/>　　【方正 忠謇】《汉书》曰：孔光，字子夏，经学尤明。匡衡举孔光方正，为谏议大夫。谢承《后汉书》曰：虞承，字叔明，拜谏议大夫。雅性忠謇，在朝堂犯颜谏争，终不曲挠。散禄赈给诸生，言德无比。<br/><br/>　　【论得失 陈谠言】《汉书》：丙吉，字子阳，为谏议大夫。是时宫室车服甚盛，外戚贵宠。吉上疏论得失，上以其迁阔，不甚宠异。谢承《后汉书》曰：傅翻，字君成，转谏议大夫。天性谅直，数陈谠言，武帝嘉之。<br/><br/>　　【乘高车 止灵台】《东观汉记》曰：郭丹，字少卿。从师长安，买符入函谷关，乃慨然而叹曰：“丹不乘使者车，不出此关。”既至京师，尝为都讲。更始二年为谏议大夫，持节归南阳。自去家十三年，果乘高车出关。《三辅决录》曰：第五，颉，字子陵，为谏议大夫。洛阳无主人，乡里无田宅，寄止灵台中，或十日不炊。<br/><br/>　　【天子纳善 好事从游】《汉书》曰：贡禹，字少翁。元帝征禹为谏议大夫，数虚己问以政事。是时年谷不登，禹奏言，宫室制度从俭省。天子纳其善言。又曰：扬雄，字子云，以耆老久次，转为谏议大夫。以疾免，复召为谏议大夫。家室贫，嗜酒，人稀至其门。时有好事者，载肴酒以从游学。<br/><br/>　　【持节南阳 作赋东观】持节南阳见乘高车注。常璩《华阳国志》曰：李尤，字伯仁。贾逵荐尤有扬雄之才，明帝召入。作《东观》、《辟雍》、《德阳诸观赋铭》，遂拜谏议大夫。<br/><br/>　　【召入作赋 从幸为歌】召入作赋见东观注中。《汉书》曰：王褒，字子渊，为谏议大夫。褒从猎，所幸之宫观为歌颂。谏者以为淫靡不急。<br/><br/>　　§箴<br/><br/>　　【后汉崔寔《谏议大夫箴》】于昭上帝，迪兹既哲。匪于水鉴，惟人是察；处有诵训，出有旅贲。木铎之求，爰纳遒人；各有攸记，政以不分。昔在大禹，拜承昌言；癸辛暴戾，虐及于天。逮于周厉，慢德不蠲；煦煦胥谗，人谤乃作。不顾厥愆，是讨是格；庶类不堪，流之彘宅。防人之口，譬诸防川；岂不速止，溃乃潺湲。潺湲尚塞，言拥为贱；默默之患，用颠厥国。谏臣司议，敢告有翼。<br/><br/>　　○御史大夫第六<br/><br/>　　§叙事<br/><br/>　　按：御史大夫，秦官也。(《应劭》曰：侍御之率，故曰大夫。周官宗伯之属有御史，掌赞书。注曰：御，侍也，进也。战国以为纠察之官，兼典史官。秦赵会渑池，各领御史、监察御史，置大夫以领之。)汉因之，掌副丞相，九卿高第者拜之。其任职者转为丞相。至成帝改曰大司空，(《汉书》曰：何武建言，依古置三公官，改御史大夫为大司空，改丞相为大司徒，与大司马为三公也。)哀帝复为御史大夫；寻复改曰大司空。历后汉因之。至献帝时，魏武为魏王，复置大夫，魏文黄初，初复省置之。历晋宋之后，咸因之，并以中丞为台主。(已上并见《汉官》及《齐职仪》。)至隋氏复置大夫。(《五代史·百官志》云：隋室讳中，置大夫，省中丞。)唐朝因之，龙朔二年改大夫为大司宪，咸亨初复旧。<br/><br/>　　§事对<br/><br/>　　【署梓 列柏】卫宏《汉旧仪》曰：御史大夫寺在司马门内，门无扁题。署用梓板，不起郭邑，题曰“御史大夫寺”。《汉书》曰：朱博为御史大夫，其府列柏树。常有野乌数千栖宿其上，晨去暮来，号曰朝夕乌。<br/><br/>　　【宪台 法冠】谢灵运《晋书》曰：汉官尚书为中台，御史为宪台，谒者为外台，是为三台。自汉罢御史大夫，而宪台犹置，以丞为台主，中丞是也。《汉官仪》曰：侍御史，周官也，为柱下史，冠法冠。一名柱后，以铁为柱，言其审固不挠，常清峻也。<br/><br/>　　【绛驺 白简】沈约《宋书》曰：颜延之言其为御史中丞。何尚之与延之书曰：“绛驺清路，白简深劾，取之仲容，或有亏耶。”<br/><br/>　　【火精 霜简】《黄石公阴谋秘法》曰：荧惑火之精，御史之象。主禁令刑罚，收捕纠正。崔篆《御史箴》曰：简上霜凝，笔端风起。《汉书》：孙宝谓侯文曰：“今鹰隼始击，以成严霜之威。”<br/><br/>　　【副相 次卿】《汉书》曰：御史大夫，秦官，掌副贰丞相。应劭《汉官》曰：御史大夫本秦官也，位次上卿。<br/><br/>　　【青绶 苍佩】《汉书》曰：御史大夫，秦官也，位次上卿。银印青绶，佩水苍玉。<br/><br/>　　【侍御之率 刀笔之吏】《汉书·公卿表》曰：御史大夫，秦官也。应劭曰：侍御之率，故称大夫。《汉帝集》曰：武帝作柏梁台，诏群臣，二千石有能为七言者乃得上坐。御史大夫曰：“刀笔之吏，臣执之。”<br/><br/>　　【无以易尧 莫敢难错】《史记》曰：齐人方与公谓御史大夫周昌曰：“君之吏赵尧，年虽少，奇士也。君其必异之，是代君位。”昌笑曰：“刀笔之吏，安能至是。”及昌相赵，高祖以御史大夫印弄之，谁可以为者？视赵尧曰，无以易尧。遂拜之。又曰：晁错迁为御史大夫，请诸侯之罪过则削其地，收其版郡，奏上，上令公卿列侯宗室集议，莫敢难错，独窦婴争之。由此与婴有隙。<br/><br/>　　【奏去副封 涕对具狱】《汉杂记事》曰：故事，上书为二封。其一曰副，领尚书者先发一副封，有不善屏去不奏。魏相为御史大夫，奏去副封，以防拥蔽。《汉书》曰：张敞为御史大夫，上具狱事可者却之，不可者不得已而为之。涕泣而对之：“其爱人若此，年老请免。”天子亦宠以上大夫禄，归老于家。<br/><br/>　　【请造白金 愿罢沧海】《汉书》：张汤为御史大夫丞，上请造白金与五铢钱，笼天下盐铁，排富商大贾。又曰：公孙弘为御史大夫时，又东置沧海，北置朔方之郡。弘谏以为罢弊中国以奉无用之地，愿罢沧海，专奉朔方。上许之。<br/><br/>　　【饰诈钓名 舞文辅法】《汉书》曰：汲黯谓上曰：“公孙弘位在三公，俸禄甚多，然为布被，此诈也。”上问弘，弘谢曰：“有之。夫三公为布被，诚饰诈以钓名。今臣弘位为御史大夫，九卿以下无差，诚如黯言。”又曰：张汤为御史大夫，舞文巧诋以辅法。<br/><br/>　　§制<br/><br/>　　【唐中宗《授杨再思检校左台大夫制》】避车要秩，非德靡升，专席雄班，惟贤是属。侍中杨再思，衣冠旧齿，廊庙宏材，寒暑不易其心，始终弗亏其度。在明时而有立，居暗室以无欺。投水陈谟，迈汉朝之三杰，沾砂作相，掩虞日之五臣。森乎抱松柏之心，凛乎实冰霜之气。伫因献替，兼肃权豪，宜分务于鸾扃，俾效能于乌署。<br/><br/>　　【又《授苏〈王冏〉右台大夫制》】乌台峻秩，望总铁冠，苍珮崇班，威高石室。诚副相之荣级，实次卿之通任。前岐州苏〈王冏〉，词吞楚泽，量湛黄陂，既光大厦之材，堪入巨川之用。西京展骥，道掩题舆，石辅凭熊，风超露冕，朱帷雾撤。初停州，县之劳，白简霜凝，宜屏权豪之气。<br/><br/>　　○御史中丞第七<br/><br/>　　§叙事<br/><br/>　　按：御史中丞，秦官也，掌贰大夫。汉因之。御史大夫本有两丞，其一曰御史丞，一曰御史中丞，谓之中者，以其别在殿中，掌兰台秘书。外督部刺史，内领侍御史，受公卿章奏，纠察百僚，休有光烈。至成哀间，改大夫为大司空，而中丞更名御史长史，出外为台主。光武复曰中丞，与尚书令、司隶校尉专席而坐，京师号曰三独坐。献帝权置大夫，而中丞不省。魏初罢大夫，改中丞名官正，复为台主，寻又改曰中丞。晋宋之后并因之。(已上并见《汉官》及《齐职仪》。)后《魏书·官氏志》云：后魏改中丞为中尉。《五代史·百官志》云：北齐又改为中丞。隋室讳中，省中丞，增持书御史之品以代之。(按：持书侍御史者，本汉宣帝时路温舒上书，宜尚德缓刑，帝深采览焉。季秋后请谳时，帝幸宣室斋居而决事，令侍御史二人持书，故曰持书侍御史。后因别置，冠法冠，与符玺郎共平理廷尉奏事。其后历代并置之。至隋增品，代御史中丞之职。唐朝初因之，贞观末省之。)唐初因之；贞观末省持书侍御史，又置中丞；龙朔二年改为司宪大夫，咸亨初复旧。<br/><br/>　　§事对<br/><br/>　　【专席 分路】《续汉书》云：傅巨公拜御史中丞，与司隶校尉、尚书会同，并专席而坐，故京师号曰三独坐。《魏氏春秋》曰：故事，御史中丞与洛阳令相遇，则分路而行，以丞主多逐捕，不欲稽留。<br/><br/>　　【石室 兰台】《环济要略》曰：御史中丞有石室，以藏秘书图谶之属。《汉官仪》曰：御史中丞二人，本御史大夫之丞。其一别在殿中，兼典兰台秘书，外督部刺史，内领侍御史，受公卿章奏，纠察百僚，休有烈光。<br/><br/>　　【举劾案章 休有烈光】《汉书》曰：御史中丞二人，本御史大夫之丞。其一别在殿中，举劾案章，故曰中丞，休有烈光。见兰台注中。<br/><br/>　　【肃内外 分黑白】《傅宣别传》曰：宣为御史中丞，明法直绳，内外震肃，甚有威风。《汉书》曰：鲍宣，字贡君。宣为中丞，执法殿中，外总部刺史郡国二千石，所贬退称进，白黑分明，由是知名。<br/><br/>　　【无回避 不吐茹】《续汉书》曰：马严，字威卿。拜御史中丞，赐冠帻衣服车马。严举劾案章，申明旧典，奉法察举，无所回避，百寮惮之。王隐《晋书》曰：熊远，字孝文。迁御史中丞，中宗每叹其公忠，谓远曰：“卿在朝正色，不茹柔吐刚，忠亮至劲，可谓王臣。”<br/><br/>　　【奏弹夜警 法鞭储傅】《晋中兴书》曰：王恬，字元愉，为御史中丞。值海西公废，太宗即位。未解严，大司马桓温屯中堂，夜吹警角。恬奏劾大不敬，请治罪。明日温见奏事，叹曰：“此儿乃敢弹我，真可畏也！”梅陶《自序》曰：余居中丞，曾以法鞭皇太子傅，亲友莫不致谏。余笑而应之：“堂高由陛，皇太子所以崇于上，由吾奉王者法。吾其枉道曲媚。”后皇太子将见延请，赐以清燕，于是太子礼敬之如师。<br/><br/>　　【周处正绳 陈谦奉法】王隐《晋书》曰：周处，字子隐。为御史中丞；奏征虏将军石崇、大将军梁王彤等，正绳直笔，权豪震肃。《续汉书》曰：陈谦，字伯让，拜御史中丞。执宪奉法，多所纠正，为百寮所敬也。<br/><br/>　　§诗<br/><br/>　　【隋江总《赠孔中丞奂诗》】我行五岭表，辞卿二十年，闻莺欲动咏，披雾即依然。畴昔同寮寀，今随年代改；借问藏书处，唯君故人在。故人名官高，清简肃权豪；谁知怀九叹，徒然泣二毛。<br/><br/>　　§箴<br/><br/>　　【晋傅咸《御史中丞箴》】百官之箴，以箴王阙。余承先君之踪，窃位宪台，惧有忝累垂翼之责，且造斯箴。以自勖励，不云自箴，而云御史中丞箴者，凡为御史中丞，欲通以箴之也。煌煌天文，众星是环；爰立执法，其晖有涣。执宪之纲，秉国之宪；鹰扬虎视，肃清违慢。謇謇匪躬，是曰王臣；既直其道，爰顾其身。身之不顾，孰有弗震；邦国若否，惟仲山甫，山甫是明，焉用彼相；莫扶其倾，淮南构逆。实惮汲生，赫赫有国，可无忠贞。忧责有在，绳亦必直；良农耘秽，勿使能植。无礼是逐，安惜翅翼；嗟尔庶寮，各敬乃职，无为罚先，无怙厥力。怨及朋友，无惭于色；得罪天子，内省有恧。是用作箴，惟以自敕。<br/><br/>　　○侍御史第八(殿中监察御史附)<br/><br/>　　§叙事<br/><br/>　　侍御史，秦官也。(《汉官》云：老子为周柱下史。张苍秦时为御史，主柱下方书，侍御史之任也。)汉因之，署十五人。魏八人，晋九人，宋、齐十人，梁、陈九人，后魏、北齐、隋八人。(出《汉官》及《五代史·百官志》。)殿中侍御史，魏置也。初魏，兰台遣二御史居殿中，伺察非法，故曰殿中侍御史。晋、宋、齐置二人，梁、陈置四人，后魏置十四人，北齐置十二人。隋初改曰殿中侍御史。炀帝省之。(出《齐职仪》及《五代史·百官志》。)监察侍御史，隋置也。晋置检校御史，知行马外事。宋、齐、梁、陈并省之。后魏、北齐复置十二人。隋改检校御史为监察御史，盖亦取秦监察御史之义以名之。(出《五代史·百官志》。)<br/><br/>　　§事对<br/><br/>　　【豸冠 铁柱】胡广《汉官仪》曰：御史四人，持书，皆法冠。一名柱后，一名獬豸、獬豸孺，名，知人曲直，触邪佞。《汉官》曰：侍御史周官，为柱下史，冠法冠。一名柱后，以铁为柱，言其审固不挠。<br/><br/>　　【绣衣 白笔】《汉书》曰：王禁，字翁。兽武帝时，为绣衣御史，逐捕群盗。《魏略》曰：帝尝大会，殿中御史簪白笔，侧阶而坐。上问左右：“此为何官何主？”左右不对。辛毗曰：“此谓御史。旧时簪笔，以奏不法；今者直备官，但毦笔耳。”<br/><br/>　　【避马 埋轮】《续汉书》曰：桓典，字公雅，为侍御史。是时宦官乱政，典执政心，无所回避；常乘骢马。京都畏之，为语曰：“行行且止，避骢马御史。”又曰：张纲，字文纪，迁侍御史。汉初，选八使巡行风俗，八使同日拜，谓之八彦。皆宿儒要位，唯纲年少官微受命各之部。而纲独埋车轮于洛阳都亭，曰：“豺狼当路，安问狐狸！”遂奏大将军梁冀兄弟罪恶。京师震竦。<br/><br/>　　【横剑 持戟】《续汉书》曰：仲暠，字景伯。顺帝时为侍御史，监护太子承光宫。中常侍高梵受敕迎太子，不赍诏书，以衣车载太子欲出。太子太傅高襄不知所以，力不能止。开门临去，暠至，横剑当车曰：“御史受诏监护太子。太子国之储副，天命所系。常侍来，无一尺诏书，安知非挟奸耶？今日之事，有死而已！”梵不敢争。陈寿《耆旧传》曰：杨仁，字文义。明帝引见，问当代政治之事，仁对，上大奇之，拜仁侍御史。明帝崩，是时诸马贵盛，各争入宫。仁披甲持戟，遮敕宫门，不得令入。章帝既立，诸马更谮仁刻峻，于是上善之。<br/><br/>　　【劾霍光 收梁冀】《汉书》曰：严延年迁侍御史，劾霍光专废立。《续汉书》曰：陈翔，字子麟，迁侍御史。元日朝贺，梁冀威仪不整，请收理罪，时人奇之。<br/><br/>　　【左雍以能擢 孙綝习事补】《曹氏传》曰：左雍起于辟吏，武帝以为能，擢为殿中侍御史。山公启事曰：“中书属通事令史孙綝，限满久习内事，才宜殿中侍御史。须空补之，不审可否。诏曰可。<br/><br/>　　§诗<br/><br/>　　【苏味道《赠封御史入台诗》】故事推三独，兹晨对两闱；夕林共鸣舞，屈草接芳菲。盛府题青橐，殊章动绣衣；风连台阁起，霜就简书飞。凛凛当朝色，行行满路威；唯当击隼去，复睹落雕归。<br/><br/>　　【又《始背洛城秋郊瞩目奉怀台中诸侍御诗》】薄游忝霜署，直指戒冰心；荔浦方南纪，蘅皋暂北临。山晴关塞断，川暮广成阴；场圆通圭甸，沟塍碍石林。野童来捃拾，田叟去讴吟；蟋蟀秋风起，蒹葭晚露深。帝城犹郁郁，征传几骎骎；回忆披书地，劳歌谢所钦。<br/><br/>　　【元希声《赠皇甫侍御赴都诗》】东南之美，生于会稽；牛斗之气，蓄于昆溪。有瑶者玉，连城是齐；有威者凤，非梧不栖。其一。猗嗟众珍，以况君子；公侯之胄，心腹其始。利器长材，温仪峻峙。其二。道心惟微，厥用允塞；德晖不泯，而映邦国。静以有神，动而作则；九皋千里，其志不忒。其三。粤在古昔，分官厥初；刺邪矫枉，非贤忽居。棱棱直指，烈烈方书；苍玉鸣佩，绣衣登车。其四。绰绰夫君，是膺柱下；准绳有望，名器无假。宠盖伯山，气雄公雅；立朝正色，俟我能者。其五。载怀朋情，尝搂闲宴；好洽昆弟，官联州县。如彼松竹，春荣冬茜；柯叶蔼然，不渝霜霰。其六。会合非我，关山坐违；离鸿晓引，别叶秋飞。騑骖徐动，樽饯相依；远情超忽，岐路光辉。其七。金石其心，芝兰台秘其室；言语方间，音徽自溢。肃子风威，严子霜质；，赠言岁暮，以保贞吉。其八。<br/><br/>　　○秘书监第九<br/><br/>　　§叙事<br/><br/>　　按：秘书监，后汉桓帝置也，掌图书秘记，故曰秘书，后省之。至献帝建安中，魏武为魏王，置秘书令，典尚书奏事，即中书之任也，亦兼掌图书秘记之事。魏文黄初初，分秘书立中书。中书自置令，典尚书奏事；而秘书改令为监，别掌文籍焉。(按：《汉官》及《齐职仪》：秦汉置尚书，通掌图书、秘记、章奏之事。汉武罢尚书官，置中书，掌其事。汉武罢中书官，又置尚书。汉献帝置秘书令，典尚书奏事，当中书之任。则知中书本尚书之任，秘书本中书之任。)初，汉置尚书、中书，属少府。(按：《汉官》：初秦代少府，遣吏四人于殿中，主发书，故号尚书。尚犹主也。中书本尚书之官，故总隶属少府。)而秘书本中书之官，故魏初犹隶少府。及王肃为监，以为魏之秘书即汉之东观之职，安可复属少府，自此不复焉。(《后汉书》云：时学者以东观为老氏藏室、道家蓬莱山。)至晋武，又以秘书并入中书省，省其监。晋惠复别置秘书监一人，后世因之。(其少监，隋炀帝置也。以上并出《汉官》及《齐职仪》。)唐因之，龙朔二年改秘书省曰兰台，其监改名太史。咸亨元年复为秘书监。天授初，改秘书省曰麟台，其监不改，神龙初复旧。(初，汉御史中丞在殿中，掌兰台秘书图籍。唐以秘书省为兰台，即因斯义也。汉西京未央宫中有麟阁，亦藏秘书，即扬雄校书之处也。改秘书为麟台，亦因其义也。春秋韩宣子聘鲁，观书于太史氏。古者，太史掌书，改监为太史，亦因其义。)<br/><br/>　　§事对<br/><br/>　　【秘署 仙室】鱼豢《魏略》曰：兰台，台也，而秘书署耳。华峤《后汉书》曰：学者称东观为老氏藏室、道家蓬莱山。王融《曲水诗序》曰：纪言事于仙室，谓葳室也。<br/><br/>　　【芸台 蓬观】鱼豢《典略》曰：芸台香辟纸鱼蠹，故藏书台称芸台。蓬观见仙室注中。<br/><br/>　　【延阁 秘府】刘歆《七略》曰：武帝广献书之路，百年之间，书积如丘山，故外有太常史博士之藏，内则延阁广内秘室之府。《汉书》曰：天下文籍，悉在广内秘府之室，谓之秘书。<br/><br/>　　【东壁东观 兰台】麟台《石氏星经》曰：东壁之星主文籍。东观事见仙室注中。《汉书》云：御史中丞掌兰台秘书图籍。又鱼豢《魏略》曰：薛夏为秘书丞，时秘书掌公事移兰台。兰台自以台也，秘书丞时为署耳，谓夏不得移，当有坐者。夏报曰：“兰台为外台，秘书为内阁。台也，阁也，何不相移之有。兰台无以折之。”《三辅黄图》曰：未央宫东有麒麟殿，藏秘书，即扬雄校书之处也。以上载《秘书》。<br/><br/>　　【典图书 掌秘奥】《东观汉记》曰：桓帝延熹二年，初置秘书监，掌典图书、古今文字，考合异同。温峤举荀崧为秘书监，曰：“夫国史之典，将以明失得之迹，谓之实录，使一代之典，焕然可观。散骑常侍崧，文质彬彬，思义通博，历位先朝，莅事以穆，宜掌秘奥，宣明史籍。”<br/><br/>　　【考同异 校古今】考同异事见典图书注。王隐《晋书》曰：惠帝永平元年诏云：“秘书监综理经籍，考校古今，课试署吏，领有四百人，宜专其事。”<br/><br/>　　【典文章 综经籍】《华峤集》曰：诏尚书曰：“亭侯峤，体素弘简，文学该通，经览古今，博闻多识，著书实录，有良史之志，故转为秘书监。其加散骑常侍。班同中书寺为内台，使中书散骑及著作、理礼、音律、天文、数术，南省文章。”门下撰集，皆典领之。综经籍见校古今注中。<br/><br/>　　【撰皇览 次竹书】《魏志》曰：王象，字羲伯。散骑常侍领秘书监，撰《皇览·傅畅晋诸公赞》曰：“荀勖领秘书监。太康二年，汲郡冢中得竹书。勖躬自撰次注写，以为中经，列于秘书。经传缺文，多于证明。”<br/><br/>　　【著阳秋 典文字】何法盛《晋中兴书》曰：孙盛自安国为秘书监，加给事中。笃尚好学，自少及长，常手不释卷。既居史官，乃著三国阳秋。典文字见典图书注。<br/><br/>　　【幽赞符命 宣明史籍】傅畅《晋诸公赞》曰：庾峻自司空长史迁秘书监，幽赞符命，天文地理，因有述焉。宣明史籍事见掌秘奥注。<br/><br/>　　§诗<br/><br/>　　【宋颜延年《和谢监灵运诗》】弱植慕端操，窘步惧先迷；寡立非择方，刻意藉穷栖。伊昔适多幸，秉笔侍两闱；难惭丹雘施，未谓玄素暌。徒遭良时讽，王道奄昏霾；人神幽明绝，朋好云雨乖。吊屈汀洲浦，谒帝苍山蹊；倚岩听绪风，攀林结留荑。跂予间衡峤，曷月瞻秦稽，皇圣昭天德，丰泽振沉泥。惜无雀雉化，何用充海淮；去国还故里，幽门树蓬藜。采茨葺昔宇，剪棘开旧畦；物谢时既晏，年往志不偕。亲仁敷情昵，兴玩究辞凄；芬馥歇兰若，清越夺琳珪。尽言非报章，聊用布所怀。<br/><br/>　　【梁沈约《奉和竟陵王抄书诗》】教微因弛辔，推峻属贞期；义乖良未远，斯文焕在兹。超河综绝礼，冠楚缀沦诗；披縢辨蠹册，酌醴访深疑。沉流黜往性，泛略引前滋；汉壁含遗篆，名山多逸词。绿编方委阖，素简日盈辎；空幸参鸳鹭，比秀恧琼芝。挹流既知广，复道还自嗤。<br/><br/>　　【梁庾肩吾《和刘明府观湘东王书诗》】陈王擅书府，河间富典坟；五车方累箧，七阁自连云。松椠芳帙气，柏熏起厨文；羽陵青简出，妫泉绿字分。方因接游圣，暂得奉朝闻；峰楼霞早发，林殿日先曛。洛城复接眼，归轩畏后群。<br/><br/>　　【周庾信麟《趾殿校书和刘义同诗》】止戈兴礼乐，修文盛典谟；壁开金石篆，河浮云雾图。芸香上延阁，碑石向鸿都；诵书徵博士，明经拜大夫。璧池寒水落，学市旧槐疏；高谈变白马，雄辩塞飞狐。月落将军树，风惊御史乌；子云方汗简，温舒正削蒲。连云虽有阁，终欲想江湖。<br/><br/>　　§诏<br/><br/>　　【唐太宗《正授颜师古秘书监诏》】秘府望华，史官任重，选众而举，历代攸难。守秘书监颜师古，体业淹和，器用详敏，学该流略，词兼典丽；职司图书，亟经岁序，朱紫既辨，著述有成。宜正名器，允兹望实，可秘书监。<br/><br/>　　§箴<br/><br/>　　【后汉崔瑗《东观箴》】洋洋东观，古之史宫；三坟五典，靡义不贯。左书君行，右记其言；辛尹顾访，交武明宣。倚相见宝，荆国以安；何以季代，咆哮不虔。在强奋矫，戮彼逢干；卫巫蛊谤，国莫敢言。狐突见斥，淖齿见残；焚文坑儒，嬴反为汉。巫蛊之毒，残者数万；吁嗟后王，曷不斯鉴。是以明哲先识，择木而处；夏终殷挚，周聃晋黍。或笑或泣，抱籍遁走；三叶靖公，果丧厥绪。宗庙随夷；远之荆楚；麦秀之歌，亿载不腐。史臣司艺，敢告侍后。<br/><br/>　　○秘书丞第十<br/><br/>　　§叙事<br/><br/>　　按：秘书丞，魏官也。《齐职仪》云：初汉献帝置秘书令，有丞二人，盖中书之任。魏文分秘书，立中书，以秘书左丞刘放为中书监，秘书右丞孙资为中书令；而秘书改令为监，别掌文籍。自置丞一人，多以秘书郎迁之。其后何祯上《许都赋》，帝异之，拜秘书郎。后月余，祯阙事，帝问外：“吾本用祯为丞，何故为郎？”案主者罪，遂改为丞。时秘书本有一丞，尚未转，遂以祯为右丞。右丞置自祯始也，至宋省一丞，后代并因之。唐龙朔二年改为兰台丞，咸亨初复旧。<br/><br/>　　§事对<br/><br/>　　【鹿车 铜印】王肃《表论秘书丞郎仪》：宜比尚书郎侍御史，今侍御史乘犊车，奏事用尺一；秘书丞郎乘鹿车，犹用尺奏，恐非陛下崇儒之本意。《齐职仪》云：秘书丞，铜印墨绶。<br/><br/>　　【近日月 奏文赋】王肃《论秘书表》云：青龙中，议秘书丞郎与博士议郎同。职近日月，宜在三台上。《魏略》曰：严苞以高才，黄初中入为秘书丞，数奏文赋，帝甚异之。<br/><br/>　　【谓薛君 用何祯】鱼豢《魏略》曰：薛夏天水人，东诣京师，文帝嘉其才，黄初中引为秘书丞。帝与夏推论书传，未尝不终日也。每呼之不名，而谓之薛君。用何祯见叙事。<br/><br/>　　【雅有文才 遍观今古】王隐《晋书》曰：稽绍，字延祖，雅有文才。山涛启武帝可为秘书郎，帝曰：“绍既如此，便可为丞。”又曰：庾峻，少好学，有文才，转秘书丞。遍观今古，闻见益广。<br/><br/>　　§表<br/><br/>　　【齐王融《拜秘书丞谢表》】臣闻：升离戒晨，阴墙不照其景；肤云停夕，幽草或漏其津。至如明兼就日，泽深行雨，不有圣德，谁或其然？所以，钦至道而出青皋，舍布衣而望朱阙，怀禄仕在代耕，期荣不谋入用，岂悟特擢之例。事均延祖，置佐之恩，任光元辅，逾溢情涯。普烛身表，畏翘车而必让，诫濡翼之愿辞。既圣主谓其可施，故愚臣默思自免。<br/><br/>　　○秘书郎第十一<br/><br/>　　§叙事<br/><br/>　　秘书郎，魏官也。初汉献帝置秘书令，有丞郎，盖是中书之任。魏文分秘书为中书，而秘书别掌文籍，领秘书丞及秘书郎中，即其任也。至宋，除中掌，直曰秘书郎。此职与著作郎，自置以来，多起家之选。在中朝，或以才授。历江左多仕贵游，而梁世尤甚。当时谚曰：“上车不落为著作，体中何如则秘书。”言其不用才也。至北齐，又加中字；至隋，又除中字。(出《齐职仪》及《五代史·百官志》。)唐因之，龙朔二年曰兰台郎，咸亨初复旧；天授初曰麟台郎，神龙初复旧。<br/><br/>　　§事对<br/><br/>　　【耽美书 删旧文】《蜀志》曰：郄正，字令先。安贫好学，弱冠能属文，迁秘书郎。性澹于荣利，尤耽意美文章及当代美书。王隐《晋书》曰：郑默，字思元，为秘书郎。删省旧文，除其浮秽，著魏中经簿。中书令虞松谓默曰：“而今而后，朱紫别矣。”<br/><br/>　　【赋三都 著中经】王隐《晋书》曰：左思专思《三都赋》，绝人伦之事，自以所见不博，求为秘书郎。著中经见删旧文注。<br/><br/>　　【掌三阁 定四部】《晋令》曰：秘书郎掌中外三阁经书，覆校残阕，正定脱误。《晋太康起居注》曰：秘书丞桓石绥启校定四部之书，诏遣郎中四人，各掌一部。<br/><br/>　　【别朱紫 澹荣利】别朱紫事见删旧文注。澹荣利事见耽美书注。<br/><br/>　　§弹文<br/><br/>　　【梁沈约《奏弹秘书郎萧遥昌文》】谨按，兼秘书郎臣萧遥昌，盛戚茂年，升华秘馆，淑慎之迹未彰，违惰之容已及。宜寘徽纲，以肃朝风。请以见事免遥昌所居官。<br/><br/>　　○著作郎第十二(著作佐郎附)<br/><br/>　　§叙事<br/><br/>　　著作郎，魏官也。沈约《宋书·百官志》云：初，东汉图籍在东观，名儒、硕学多著作东观，然皆他官假著作之名，而未立著作之官。至魏太和中，始置著作郎官，隶中书省。魏晋之际，中书兼国史之职，史官在焉，故魏代王沉为中书著作郎。晋初，缪徵为中书著作郎，并是也。至晋惠帝，诏曰：“著作旧属中书，而秘书既别典文籍。今改中书著作郎为秘书著作郎，亦为大著作。”后代因之。唐初因之，龙朔二年改为司文郎中。咸亨初复旧。著作佐郎魏置，掌贰著作。佐郎修国史，初俱隶中书，谓之中书著作佐郎。晋惠帝时，与大著作郎同隶秘书。后代因之。(出《宋书·百官志》。)唐因之，龙朔二年改为司文郎。咸亨初复旧。(张华，年四十，得河南尹丞；不拜，转著作佐郎。又张载，字孟阳，为著作佐郎，作《蒙汜池赋》。傅玄见之叹息，以车迎载。郭璞献《南郊赋》，中宗嘉其才，以为著作佐郎。沈约《宋书》曰：后汉已来，太史但掌天文律历而已。其国记撰述，悉在著作。江左王导表著作为史官，是也。《晋中兴书》曰：华谭为秘书监时，晋陵朱凤，吴郡吴震等以单族，二人并有史才，白首于衡门。后谭知之，荐二人擢补著作佐郎，并皆称职也。)<br/><br/>　　§事对<br/><br/>　　【待诏 刊石】晋元康元年诏曰：“著作郎旧隶中书，大兴二年依汉故事，召陈郡王隐待诏著作。”单衣介帻，朝朔望于著作班次，依佐郎也。又《晋中兴书》曰：孙绰为散骑常侍，领大著作。转廷尉，著作如故。于时才笔之士绰为冠，故温王郄庾诸公之薨，必须绰铭而后刊石。<br/><br/>　　【才笔 史法】才笔事见刊石注。王隐《晋书》曰：何嵩善史法，为著作。<br/><br/>　　【司文籍 议限断】司文籍见叙事。王隐《晋书》曰：陆士衡以文学为秘书监。虞浚所请为著作郎，议《晋书》限断。<br/><br/>　　【应亨五叶 崔骃三世】《应亨集·让著作表》曰：自司隶校尉奉至臣，五叶著作不绝，卿族以为美谈，崔骃三世相继，其后无闻。若乃谈迁接武，彪固踵迹，亦各一世之良也。以上著作郎。<br/><br/>　　【西观 东郊】张隐《文士传》曰：束皙元康四年晚应司空府。入月余，亦除著作佐郎。著作西观，撰《晋书》，草创《三帝纪》及《十志》。《晋中兴书》曰：太兴元年，郭璞奏《南郊赋》。中宗嘉其才，以为著作佐郎。<br/><br/>　　【难限断 赋蒙汜】《晋纪》曰：束皙，字广微。秘书监贾谧请为著作郎，难陆士衡《晋书》限断。张载，字孟阳，作《蒙汜赋》。太仆傅玄见赋叹息，以车迎载，言谈终日，深相贵重。载遂知名，起家徵为著作佐郎。<br/><br/>　　【撰三国 创十志】《张华别传》曰：陈寿好学，善著述，师事同郡谯周。少仕蜀，在观阁为郎，除中书著作郎，撰《三国志》。创《十志》事见西观注中。<br/><br/>　　【傅玄叹赋 夏湛坏书】傅玄《叹赋》事见蒙汜注中。《张华别传》曰：陈寿好学善著述，除著作佐郎。当时夏侯湛等多欲作魏书，见寿所作，即坏己书。以上著作佐郎。<br/><br/>　　§诗<br/><br/>　　【北齐邢子才《酬魏收冬夜直史馆诗》】年病从衡至，动息自不安；兼豆未能饱，重裘讵解寒。况乃冬之夜，霜气有余酸；风音响北牖，月影度南端。灯光明且灭，华烛新复残；衰颜依候改，壮志与时阑。体羸不尽带，发落强扶冠；夜景将欲近，夕息故无宽。忽有清风赠，辞义婉如兰；先言叹三友，末言惭一官。丽藻高郑卫，专学美齐韩；审喻难有属，笔削少能干。高足自无限，积风良可抟；空想青云易，宁见赤松难。寄语山东道，高驾且盘桓。<br/><br/>　　§表<br/><br/>　　【梁沈约《到著作省表》】臣约言，即日被召以本官兼今职。臣艺不博古，学谢专家，乏怀铅之志，惭梦肠之术。联事乖善，握兰惭良，谬勒断蛇之符，预刊冰河之业。路遥难骋，才弱未胜。而神工曲造，雕绚弥叠，珥笔史观，记言文府。趋奉载扬，腆懵交颜。<br/><br/>　　○太常卿第十三<br/><br/>　　§叙事<br/><br/>　　《释名》云：卿，庆也，言万物皆庆赖之。又卿，章也，言贵盛章著也。案，古者天子诸侯，皆名执政大臣曰正卿。自周以来，始有三公九卿之号。大率九卿，多秦汉官也。汉世虽号九卿，其官无卿字。至梁始加卿字，其后并因之。(秦汉以来，直云某为太常，至梁始云某为太常卿。)梁又象四时，置十二卿。陈氏因之。(梁以太常、司农、宗正为春卿，太仆、太府为夏卿，卫尉、廷尉、大匠为秋卿，光禄、鸿胪、太尉为冬卿。)后魏依南齐以前置九卿，又各加少卿焉。北齐隋因之。(自梁以下，出《五代史·百官志》。)唐龙朔二年加正卿，以别少卿；咸亨初复旧，除正字。(历代九卿，废置不同。自汉以来，皆数少府；北齐隋则不数。后汉省卫尉，东晋及宋齐省太仆，齐宋以前无太府。以上总载九卿。)宋太常，汉官也。宋《百官春秋》云：昔唐虞伯夷行秩宗，典三礼，周则春官宗伯掌礼乐，并其任也。初秦置奉常，汉祖更名太常。惠帝又曰奉常，景帝又曰太常。(如淳曰：常，典也。常典三礼，故曰太常。或曰：太常，王者之旌，礼官主奉持之，故曰奉常。后改曰太常，尊大之义，故改名之。)王莽改曰秩宗，东汉又曰太常。《五代史·百官志》云：至梁加卿字曰太常卿，其后因之。唐初因之，龙朔二年改为奉常；咸亨初复旧。光宅初曰司礼卿；神龙初复旧。<br/><br/>　　§事对<br/><br/>　　【法河 括海】《春秋汉含孳》曰：三公象五岳，九卿法河海。谢承《后汉书》曰：李淑谏更始曰：“夫三公上应垣宿，九卿下括河海。”<br/><br/>　　【龟钮 犀印】《汉官仪》曰：卿秩中二千石。孝武皇帝元狩二年，令通官印方寸大小，官印五分。王公侯金二千石，银印龟钮。司马彪《汉书》曰：二千石以下至四百石，佩双印，皆以黑犀。<br/><br/>　　【藻衣 花绶】《汉官仪》曰：衣裳，公侯华虫，卿大夫藻火。又曰：卿秩中二千石，绶青地桃花三彩。<br/><br/>　　【缇扇 朱轓】《续汉书》曰：卿以下有騑者，缇扇汗青翅尾。又曰：秩中二千石皆皂盖朱轓。<br/><br/>　　【参三槐 位九棘】《帝王世纪》曰：九卿者，所以参三公也。又《周礼》曰：面三槐，三公位焉。又曰：朝士掌外朝之法，左九棘，孤卿大夫位焉。郑玄注曰：树棘以为位者，取其赤心而外刺，象赤心三刺。<br/><br/>　　【奉常 宗伯】《汉书》曰：秦曰奉常，掌宗庙礼仪，景帝中平六年更名太常。《周礼》曰：春官宗伯掌天神地祗。<br/><br/>　　【掌宗庙 作礼乐】掌宗庙事见奉常注。《续汉书》：张奋拜太常，言礼乐当改作，上善之。<br/><br/>　　【典三礼 首九卿】《汉书》曰：太常古官，云伯夷秩宗典三礼，欲令国家盛大，社稷常存，古称太常。《汉官解诰》曰：太常社稷郊畤，事重职尊，故号九卿之首。<br/><br/>　　【造庐特赐 卖宅自给】《晋中兴书》曰：贺循，字彦先，拜太常。中宗践祚，下令曰：“循冰清玉洁，行为俗表，加位处上卿。居身服物，盖身而已；屋才庇风雨，孤常造其庐，特为慨然。其赐以六尺床席褥并钱二十万，以表至德。”《魏志》曰：和洽，字阳士，为太常。清贫，卖田宅以自给也。<br/><br/>　　【桓荣设几 孙通赐金】华峤《后汉书》曰：桓荣，字春卿，以少傅迁太常，明帝即位，尊以师礼，甚见亲重，拜之。乘舆每常幸太常府，令荣东面坐，设几杖，会百官。《史记》曰：高祖灭秦，已登尊号，群臣饮争功，醉或妄呼，拔剑击柱，高祖患之。于是叔孙通进说，遂设绵蕝野外，习之月余。通曰：“可试观。”上使行礼毕，复置法酒，无敢讙哗失礼者。高祖曰：“吾乃今日知为皇帝之贵也。”拜通太常，赐金五百斤。<br/><br/>　　【马安四至 段容再登】《汉书》曰：司马安巧宦，四至九卿。又曰：濮阳段容始事盖侯信。信任容，官亦再至九卿。<br/><br/>　　【还第摄事 干斋怒妻】《晋起居注》曰：安帝二年，太常临川王宝启。府舍窄狭，不足移家，母锺年高，违离靡宁，乞还第摄事。诏听之。应劭《汉官》曰：北海周泽为太常，恒斋。其妻怜其年老疲病，窥内问之。泽大怒，以为干斋。掾吏叩头争之，不听，遂收送诏狱，并自劾。论者非其激发。谚曰：居代不谐，为太常妻。一岁三百六十日，三百五十九日斋。一日不斋，醉如泥，既作事，复低迷。<br/><br/>　　§表<br/><br/>　　【梁陆倕《为王光禄转太常让表》】昔者楚德方盛，叔敖濯衣，汉道克昌，王阳结绶，故拜命无辞，受爵不让，况宗卿清重，历选所难，汉晋已降，莫非素范。辞爵则桓郁张奋，让封则丁鸿刘恺；潘尼之文雅纯深，华表之从容退嘿。自此迄兹，风流继轨，以臣况之，曾无等级。<br/><br/>　　【陈沈炯《为周弘让太常表》】臣闻，玉舄雕楹，不取材于蟠；丹珠绣黼，岂袭冕于薜萝。何则？适用各有其宜，朝野不可一指。叔孙之野外定礼，倍资典实；刁协之躬为唱引，岂易其仪。傥九宾缺相，封禅失礼，责以司存，云谁之咎。况南史执简，转见违才，君举必书，尤难妄冒。<br/><br/>　　§箴<br/><br/>　　【后汉崔骃箴】翼翼太常，实为宗伯；穆穆灵祗，寝庙奕奕。称秩元祀，班于群神；我祀既祗，我粢孔蠲。匪愆匪忒，公尸攸宜；弗祈弗求，惟德之报；不矫不诬，庶无罪悔。无曰我材，轻身恃筮。东邻之牺牛，不如西邻之麦鱼。秦殒望夷，隐毙锺巫。常臣司宗，敢告执事。<br/><br/>　　○司农卿第十四<br/><br/>　　§叙事<br/><br/>　　司农卿，汉官也。《汉官》云：初秦置理粟内史，掌谷货，汉因之。景帝更名大农令，武帝更名大司农。(按：尧命羲和四子敬授人时。舜二十二官，弃为后稷，播时百谷，盖其任也。周官冢宰之属有太府，下大夫。郑玄注曰：太府，主治藏之长若今时司农也，并司农之任。)王莽改大司农曰羲和，后又改为纳言；东汉复为大司农。《五代史·百官志》云：梁加卿字，曰司农卿，省大字；后魏又加大字，北齐又除大字，隋氏因之。唐初因之，龙朔二年改曰司稼卿，咸亨元年复旧。<br/><br/>　　§事对<br/><br/>　　【六府 万石】崔瑗《鲍德诔》曰：乃司大事，掌是六府；三事尤切，乃修乃聚。汉武帝《柏梁诗·大司农》曰：陈粟万石扬簸之。<br/><br/>　　【天仓 国泉】韩杨《天文要集》曰：天仓者，大司农也。史游《急就篇》曰：司农少府，国之泉也。<br/><br/>　　【司金 掌帛】扬雄《大司农箴》曰：维时大农，争司金谷。《续汉书》曰：大司农卿一人，中二千石，掌诸钱谷金帛。<br/><br/>　　【周曰太府 莽改羲和】周曰太府见叙事注。《汉书》曰：平帝元始元年，改大司农曰羲和，以刘歆为之。<br/><br/>　　【高诩方正 牟融明达】《东观汉记》：高诩，字季回。以儒学征拜大司农，在朝以清白方正称。又曰：牟融，字子优，为大司农，性明达，称为名卿。<br/><br/>　　【安车徵郑 天子器耿】《续汉书》曰：郑玄公车征为大司农，给安车一乘，所过长吏送迎。又曰：耿国，字叔虑，为大司农。晓边事，能论议，数上便宜事，天子器之。<br/><br/>　　【延年盗钱 赵典交德】《汉书》曰：田延年为大司农，坐盗都内钱三十万，自杀。《续汉书》曰：赵典，字仲经。为大司农，闭门却扫，非德不交。<br/><br/>　　§箴<br/><br/>　　【汉扬雄《大司农箴》】时维大农，爰司金谷；自京阻荒，粒人是斛。肇自厥初，实施惟食；厥僚后稷，有无迁易。实均实赢，惟都作程；旁施衣食，厥人攸主。上稽二帝，下阅三王；什一之征，为人作常。远近贡篚，百则不忘。帝王之盛，实在农植；季周烂熳，而东作不敕。膏腴不获，庶物并荒；府库殚虚，靡积仓箱。陵迟衰微，周卒以亡。秦收大半，二世不瘳；泣血之求，海内无聊。农臣司均，敢告执繇。<br/><br/>　　【晋张华《大司农箴》】家有庐井，王有廪籍；阜茂丰物，和钧关石。在周之季，不虔政首；弃稷弗务，不籍千亩。匮神乏祀，败于戎丑；穑臣司农，敢告左右。<br/><br/>　　○太府卿第十五<br/><br/>　　§叙事<br/><br/>　　太府卿，周官也，(《周礼·天官》属有太府下大夫，掌贡赋，受其货贿之入。)掌府藏货贿。秦汉以下不置其官，职务所司分在司农少府矣。至梁始，置太府卿；陈及后魏北齐隋皆因梁置之。(并见《五代史志》及《后魏官氏志》。)唐龙朔二年改为外府卿，咸亨初复旧，光宅初改为司府卿，神龙初复旧。(自梁以前无太府，故其事对及文章并缺。今既列在九卿之数，特存于叙事。应须作文章，亦可参采司农之事用也。)<br/><br/>　　○光禄卿第十六<br/><br/>　　§叙事<br/><br/>　　光禄卿，汉官也。《齐职仪》云：初秦置郎中令，掌宫殿门户。及主诸郎之在殿中侍卫，故曰郎中令。(《汉官》云：郎中令属官，有五官中郎将，左右中郎将，曰三署。署中各有中郎、议郎、侍郎、郎中，皆无员外，多至千人，主执戟卫宫陛，及诸虎贲郎羽林皆属焉。谓之郎中令者，言领诸郎而为之令长。)汉因之。至武帝更名光禄勋，(应劭曰：光，明也；禄；爵也。勋，功也。言光禄典郎谒者虎贲羽林，举不失德，赏不失劳。故曰光禄勋。应劭郑玄并云：勋犹阍也，今光禄勋则古阍之职。)后汉献帝又为郎中令，魏文又为光禄勋。后世因之。《五代史·百官志》云：至梁加卿字，曰光禄卿，除勋字。后代因之。北齐兼掌肴膳，隋则全掌肴膳，不复掌宫殿门。唐初因之，龙朔二年改曰司宰卿，咸亨初复旧；光宅初改为司膳卿，神龙初复旧。<br/><br/>　　§事对<br/><br/>　　【首九列 总三署】《庾冰集·用乐谟诏草》曰：光禄九列首，且职典吏署。《续汉书》曰：杜林，字伯山，为光禄勋。内奉宿卫，外总三署，周密敬慎，选举称平。<br/><br/>　　【兆宫室 掌掖门】兆宫室见下扬雄箴。《汉书》奏曰：郎中令掌宫掖门户，有丞，武帝太初元年更名光禄勋。<br/><br/>　　【叹至德 荐名士】《孟宗别传》曰：宗为光禄勋，大会。宗先少酒，偶有强者，饮一杯便吐。传诏司察：“宗吐麦饭。”察者以闻。上乃叹息曰：“至德清纯如此。”《续汉书》曰：杜林，字伯山。选举称平，数荐名士。<br/><br/>　　【入卧内 总从官】《汉书》曰：周仁，景帝时为郎中令。为人阴重不泄，以是得幸，出入卧内。后宫秘戏，仁常在傍，终无所言。《柏梁诗·光禄勋》曰：总领从官柏梁台。<br/><br/>　　【辩弃甲 问投霓】《魏志》曰：王肃，字子雍，为光禄勋。时有一鱼长尺，集武库之屋，有司以为吉详。肃辨之曰：“鱼生于泉而见于屋，介鳞之物，失其所也，边将其殆有弃甲之变乎？”其后果有东关之败。谢承《后汉书》曰：杨赐，字伯钦，拜光禄勋，位特进。又，嘉德殿前有青赤气，诏特进遣中使问赐祥异祸福吉凶所在。以赐博学硕儒，故密谘问，宜极陈其意，尝上疏陈请。按：《春秋谶》：天投霓，海内乱，今妾嬖阉尹共专国朝之所致也。<br/><br/>　　【宣王拜林 景帝问袤】《魏志》曰：常林徙光禄勋太常，晋宣王以林乡邑耆老，每为之拜。或谓林曰：“司马公贵重，君宜且止之。”林曰：“司马公自欲敦长幼之序，以为后生之法，贵非吾之所制也。”言者惭而蹜。又曰：郑袤为光禄勋，毌丘俭作乱，景帝自征之，百官祖送。时袤疾不在会，上谓王肃，唯不见郑光禄为恨。袤闻，自舆追上。上笑曰：“固知生必来也。”遂与同载。问以计谋，帝甚重之。<br/><br/>　　【安世挞奴 曜卿赐谷】《汉书》曰：张安世，字孺子，为光禄勋。郎有醉小便殿上，主事白行法。安世曰：“何以知其不覆浆水耶？”郎有淫官婢，婢兄自言安世曰：“奴以恚怒诬污衣冠，告署挞。奴其隐人过皆此类也。”《魏志》曰：袁涣，字曜卿，为郎中令。时言刘备死，君臣皆贺。涣以常为备吏，独不贺，卒官。太祖为之流涕，赐谷二千石，太仓谷千斛，垣下谷千斛，与曜卿家。上言官法，下言亲故。<br/><br/>　　§箴<br/><br/>　　【汉扬雄《光禄勋箴》】经兆宫室，画为中外，廊殿门闼，限以禁界。国有周卫，人有藩篱；各有攸保，守以不歧。昔在夏殷，桀纣淫湎；持牛之饮，门户荒乱。郎虽执戟，谒者参差，殿中成市。或室内鼓鼙，忘其廊庙，而聚夫逋逃，四方多罪，载号载呶。内不可不省，外不可不清。德人立朝，义士充庭；禄臣司光，敢告执经。<br/><br/>　　○鸿胪卿第十七<br/><br/>　　§叙事<br/><br/>　　鸿胪卿，汉官也。(《汉官》云：昔唐虞宾于四门，此则礼宾之制也，与鸿胪之任亦同也。)《周礼》：大行人掌宾客及诸侯朝觐事，即其任也。《汉官》云：秦置典客，掌诸侯及归义蛮夷。汉因之。景帝更名大行令，武帝改曰大鸿胪。(胡广曰：鸿，声也；胪，传也。所以传声，赞导九宾。刘熙曰：鸿，大也；腹前曰胪，此言以京师为心腹，以王侯蕃国为四体。韦昭曰：鸿，大也；胪，其陈序也，欲以大礼陈序于宾客。)初秦，又有典属国，亦掌蛮夷降者。汉亦因之。成帝并入大鸿胪，王莽改鸿胪为典乐。东汉又曰鸿胪，其后并因之。《五代史·百官志》云：至梁加卿字，曰鸿胪卿；除大字。后魏又加大字，北齐又除之。隋氏因之。唐初因之；龙朔二年改为同文卿，咸亨初复旧；光宅初改曰司宾卿，神龙初复旧。<br/><br/>　　§事对<br/><br/>　　【掌蛮 主故】《汉书》曰：典客，秦官，秩中二千石，掌诸侯及四方归义蛮夷。皇子拜授印绶。《山涛启事》曰：鸿胪主故事，前后为之者，率多不善了。今缺，当选御史中丞刁攸，不审可尔不。<br/><br/>　　【主祠 序客】《东观汉记》曰：大鸿胪，汉旧官，建武元年复置，属官大丞一人。大行丞有理礼员四十七人，主斋祠摈赞九宾之礼。韦昭《释名》曰：鸿胪者，本故典客事，掌宾礼。武帝时更为鸿胪。鸿，大也；胪，陈序也。欲大以礼，陈序于宾客也。<br/><br/>　　【迁公 惭长】《东观汉记》曰：鸿胪三十六人，其陈宠、左雄、朱宠宠、参施延并迁公。谢承《后汉书》曰：陈纪，字元方。遭父太丘长实忧，呕血绝气。豫州嘉其至行，表上尚书，图画百城，以励风俗。袁绍以太尉让纪，纪不受。拜大鸿胪，卒官。子群为三公。天下以为公惭卿，卿惭长。<br/><br/>　　【掌四方夷 赞九宾礼】掌四方夷见上掌蛮注。赞九宾礼见上主祠注。<br/><br/>　　【秦曰典客 汉置鸿胪】并见叙事。<br/><br/>　　【刁攸能人 韩宣称职】《山涛启事》曰：鸿胪多不善了，今�当选御史中丞刁攸，旧能人。《魏略》曰：韩宣，字景然，为大鸿胪。始南阳曲阜韩暨，以宿德在宣前为大鸿胪。及宣在官，亦称职，故鸿胪中为之语曰：“大鸿胪，小鸿胪，前后治行相曷如。”<br/><br/>　　§箴<br/><br/>　　【汉扬雄《大鸿胪箴》】荡荡唐虞，经通垓极；陶陶百王，天工人力。画为上下，罗条百职；人有才能，寮有级差。迁能于官，各有攸宜；主以不废，官以不隳。昔在三代，二季不蠲。秽德慢道，署非其人。人失其材，职反其官；寀寮荒耄，国政如漫。文不可武，武不可文；大小上下，不可夺伦。鸿臣司爵，敢告在邻。<br/><br/>　　○宗正卿第十八<br/><br/>　　§叙事<br/><br/>　　宗正卿，周官也。宋《百官春秋》云：周受命封建宗盟，(周封兄弟之国十有五，同姓之国三十有五。)始选其宗中之长而董正之，谓之宗正。成王时，彤伯入为宗正，掌王亲属是也。秦汉因之。平帝更名宗伯，王莽改为秩宗，东汉复为宗正，晋曰大宗正。(后魏皆同姓为之，晋以后杂用庶姓为之。)《五代史·百官志》云：至梁加卿字，除大字，曰宗正卿。北齐又加大字，隋又除之。唐初因之，龙朔二年改为司宗卿，咸亨初复旧。光宅初改为司属卿，神龙初复旧。<br/><br/>　　§事对<br/><br/>　　【司宗 掌亲】司宗见下扬雄箴。掌亲见叙事。<br/><br/>　　【仁孝 忠直】《东观汉记》曰：刘平，字公予。以仁孝著闻，永平三年为宗正。《汉书》曰：刘向，字子政。元帝时，萧望之、周堪荐向，宗室忠直，明经有行，为宗正。<br/><br/>　　【掌亲属 录嫡庶】《汉书》曰：宗正，秦官，掌亲属，有丞。平帝元始四年更名宗伯。司马彪《续汉书》曰：宗正卿一人，秩二千石，掌序录王国嫡庶人次，及诸宗室亲属远近。郡国岁计上宗室名，若有犯法当髡以上。上诸宗正卿。<br/><br/>　　【畏盛满 竭忠节】《汉书》曰：刘德，字路叔。修黄老术，有智略。少时数言时事，召见甘泉宫，武帝谓之千里驹。昭帝初为宗正丞，后为宗正卿。妻死，大将军欲以女妻之。德不敢娶，畏盛满也。《东观记》曰：刘般，字伯兴。代名忠孝，在朝竭忠尽节。建初元年拜为宗正。<br/><br/>　　§箴<br/><br/>　　【汉扬雄《宗正卿箴》】巍巍帝尧，钦亲九族，经哲宗伯，礼有攸训。属有攸籍，各有胄子，代以不错。昔在夏时，少康不恭，有仍二女、五子家降。晋献悖统，宋宣乱序；齐桓不胤，而忘其宗绪。周讥戎女，鲁喜子同；高作秦崇，而扶苏被凶。宗庙荒虚，魂灵靡附；伯臣司宗，敢告执主。<br/><br/>　　○卫尉卿第十九<br/><br/>　　§叙事<br/><br/>　　《齐职仪》云：卫尉，秦官也。掌宫门卫屯兵。(盖周礼宗伯官正之职。尉者，罻也。古者兵狱之官皆名尉，言以罗罻令主奸非。)汉因之。景帝更名中大夫令，寻复旧为卫尉。自王莽及后汉初并省之，至献帝复置。魏晋宋齐因之。《五代史·百官志》云：至梁，加卿字，曰卫尉卿，后代并因之。唐武德初省之，贞观中复置。龙朔二年改为司卫卿，咸亨初复旧。光宅初又改为司卫卿，神龙初复旧。<br/><br/>　　§事对<br/><br/>　　【千列 八屯】班固《西都赋》曰：周庐千列，徼道绮错。张衡《西京赋》曰：卫尉八屯，警夜巡昼；徼道外周，千庐内附。<br/><br/>　　【周庐 夹道】《汉官解诂》曰：卫尉掌宫阙周庐殿，屯陈夹道，当兵交戟。胡广注曰：宫阙之内周庐殿，各陈屯交兵士，以示威威武，交戟以遮妄出入者。<br/><br/>　　【周卫 巡警】汉武帝《柏梁诗·卫尉》曰：周卫交戟禁不时。张衡《西京赋》曰：卫尉八屯，警夜巡昼。<br/><br/>　　【交戟 屯兵】交戟见上周庐注。《汉书》曰：卫尉，秦官，掌宫门屯兵，有丞。景帝初更名中大夫令，后元年复为卫尉。<br/><br/>　　【案籍受传 见符识引】胡广注《解诂》云：凡屋宫中者，皆施籍于掖门，按其姓名当入者，本官长吏为之封启传，审其印信，然后受之。有籍者皆复有符。用木长二寸，以所属官两字为铁印。分符当出入者，案籍毕，复识齿符，识其物色，乃引内之。<br/><br/>　　【禄赐亲戚 身无爱惜】《吴志》曰：严峻常为孙权立吴。及称尊号，畯常为卫尉。禄赐皆散之亲戚知故，家常不充。《续汉书》曰：阴兴为卫尉，每将远征，身行劳问，无所爱惜。<br/><br/>　　§箴<br/><br/>　　【汉扬雄《卫尉箴》】茫茫上天，崇高其居；设置山险，画为防御。重垠累垓，以难不律；阙为城卫，以待暴卒。国以有固，人以有内；各保其守，永攸不败。维昔庶僚，官得其人；荷戈而歌，中外以坚。齐桓怵惕，宿卫不敕；门非其人，户废其职。曹子摽剑，遂成其诈；轲挟匕首，而卫人不寤。二世妄宿，败于望夷。阎乐矫诏，戟者不推；尉臣司卫，敢告执维。<br/><br/>　　○太仆卿第二十<br/><br/>　　§叙事<br/><br/>　　《齐职仪》云：太仆，周官也，《尚书》称穆王命伯冏为太仆正是也。盖谓众仆之长曰太仆。秦因之，掌舆马。历汉、后魏及晋西朝，咸置之。至东晋元帝省之，后复置。至成帝又省之，并入宗正，盖有事郊祀则权置，毕则省。宋齐因之。《五代史·百官志》云：梁又置之，加卿字，曰太仆卿，后皆因之。唐初因之，龙朔二年改为司驭卿，咸亨初复旧；光宅初改为司仆卿，神龙初复旧。<br/><br/>　　§事对<br/><br/>　　【前驱 驭驾】《周礼》曰：太仆，王出入则自左驭而前驱。郑玄注云：前驱如今导引也。《续汉书》曰：太仆周官，秩中二千石，掌车马。天子出入，大驾则奉，小驾则驭。<br/><br/>　　【拭舆 数马】汉武帝《柏梁诗·太仆》曰：牧拭舆马待警来。《汉杂事》曰：石庆为太仆，御出。上问车中几马，庆以策数马，举手曰：“六马。”庆以兄弟中最为简易，而犹如此。<br/><br/>　　【奉车 待警】《汉书》曰：夏侯婴为沛公太仆，常奉车。婴自上初起，常为太仆。竟高祖，以太仆事惠帝、高后、文帝，凡四主。待警见上拭舆注。<br/><br/>　　【子尼俭 次孙清】《魏志》曰：国泉，字子尼，为太仆。居列卿位，布衣蔬食。禄赐散旧故宗族，以恭俭自守。《续汉书》曰：祭彤，字次孙，为太仆。朝廷闻彤素清有道而衣无副。<br/><br/>　　【建路鼓 箴乘舆】《周礼》曰：太仆掌王之服位，出入王之大命，建路鼓于大寝之门外而掌其政。王出入则自右驭而前驱。《魏志》曰：潘尼，字景叔，侍中为太仆，造乘舆箴。<br/><br/>　　§诗<br/><br/>　　【晋孙楚《太仆座上诗》】朝钦厥庸，出尹京畿；回授太仆，四牡騑騑。騄耳盈箱，翠华葳蕤；勋齐庭实，增国之晖。<br/><br/>　　§箴<br/><br/>　　【汉扬雄《太仆箴》】肃肃太仆，车马是供；锵锵和鸾，驾彼时龙。昔在上帝，巡狩四宅；王用三駈，前禽是射。纣作不令，武王征殷；檀车孔夏，四騵孔昕。仆夫执鞗，载骍载骃。我舆云安，我马云闲；虽驰虽駈，匪逸匪愆。昔有淫羿，驰骋忘归；景公千驷，而淫于齐。诗好牡马，牧于坰野，辇车就牧。而诗人兴鲁，厩焚问人。仲尼厚丑，孟子盖恶；夫厩从肥马。而野有饿殍。仆臣司驾，敢告执皂。<br/><br/>　　○大理卿第二十一<br/><br/>　　§叙事<br/><br/>　　《齐职仪》云：大理，古官也。唐虞以皋陶作士。士，理官也。(《春秋元命苞》曰：尧为天子，梦马啄子，得皋陶，聘为大理。)初，秦置廷尉。(《应劭》曰：古官兵狱官多以尉称。尉者，罻也，言以兵狱罗罻奸非也。古之听讼，必质于朝廷，与众共之，故曰廷尉。)汉因之。景帝改曰大理，武帝又曰廷尉，哀帝又曰大理；王莽改曰作士。东汉又曰廷尉，晋宋齐并为廷尉。《五代史·百官志》云：梁加卿字，曰廷尉卿，后并因之。唐龙朔二年改曰详刑卿，咸亨初复旧；光宅初改曰司刑卿，神龙初复旧。<br/><br/>　　§事对<br/><br/>　　【皋吕 于张】潘岳杨《荆州诔》曰：惟此大理，国之宪章；君莅其任，视民如伤。庶狱明慎，刑辟端详；听参皋吕，称侔于张。皋，皋陶也。《虞书》曰：帝曰：皋陶汝作士，明于五刑。吕，吕侯为周王司寇。《周书》曰：穆王训夏赎刑，作吕刑。于，于定国；张，张释之。事见下无冤注中。<br/><br/>　　【流涕 垂念】谢承《后汉书》曰：傅贤，字仲舒，迁廷尉。贤清廉正贞，自掌法官，无私间。常垂念刑法，务从轻比，每冬至断狱，迟回流涕。又曰：盛吉，字君达。拜廷尉，自掌宪平法，常恳恻垂念之。<br/><br/>　　【有恩 无冤】虞预《会稽典录》曰：盛吉，字君达，为廷尉。性多哀怜。其妻谓吉曰：“君为天下执法，不可使一人滥罪，殃及子孙。”其囚无后嗣者，令其妻妾得入，使有遗类。视事十二年，天下称有恩。《汉书》曰：于定国为廷尉，为人卑恭，尤重经术。其决狱平法，务在哀蠲，罪疑从轻，加审慎之心。朝廷称之曰：“张释之为廷尉，天下无冤人；于定国为廷尉，人自以不冤。”<br/><br/>　　【耳剽 面决】《汉书》曰：朱博迁廷尉，恐为官属所诬，召见正监典法掾吏。谓曰：“廷尉本起于武吏，不明法律，幸有众贤，亦何忧。然廷尉治郡断狱以来二十年，独耳剽日久，三尺律令，人事出其中，试与正监共撰前代决事吏议难知者数十事，持以问廷尉，将为诸君覆之。”正监以为，博苟强意，未必能然，即共条白焉。博皆召掾吏为平处其轻重，十中八九，官属咸服。颜师古注：剽，劫也。钟离岫《会稽后贤记》曰：孔坦迁廷尉卿，狱多囚系。坦到官，躬执辞状，口辨曲直，小大以情，不加楚挞。每台司录狱，无所顾问，皆面决当时之事。<br/><br/>　　【系袜 署门】《汉书》曰：王先生者，善黄老言，处士也。张释之召居廷中。王生年老，与释之及公卿会廷中立。王生袜解，顾谓释之：“为我系袜。”释之前跪而系之。既退，或让王生曰：“何辱张廷尉乎？”王生曰：“廷尉方为天下名臣，吾聊使系袜，欲重之。诸公闻之，贤王生而重廷尉。”又曰：下邳翟公为廷尉，宾客填门。及免官，门外可设雀罗。复为廷尉，署其门曰：“一死一生，乃知交情；一贵一贱，交情乃见。”<br/><br/>　　【议绝妻 决分子】《汉书》曰：孔光为廷尉，时定陵淳于长坐大逆诛。长少妻乃始等六人，皆以长事未发觉时弃去，或更嫁。及长事发，丞相翟方进等议，乃始等于法无以解论。光以为夫妇之道，有义则合，绝义则离。乃始或嫁，义已绝，而欲以为妻论杀之，名不正，不当坐。有诏以光议定。谢承《后汉书》曰：范延寿，宣帝时为廷尉。时燕赵之间，有三男共娶一妻，生四子。长各求离别，争财分子，至闻于县。县不能决断，谳之于廷尉。于是延寿决之，以为悖逆人伦，比之禽兽，生子属其母，以子并付母，尸三男于市。奏免郡太守令长等，无帅化之道。天子遂可其言。<br/><br/>　　【吴家三世 郭氏七人】华峤《后汉书》曰：河南吴雄，字季高。以明法律，桓帝时自廷尉致位司徒。雄少时家贫，母死葬人所不封之地。丧事趋办，不卜时日，巫皆言其族灭。而雄子祈孙恭三世为廷尉，以法为名家。又曰：郭躬，字仲孙。为廷尉正，迁廷尉。家代掌法律，镇自廷尉左监迁廷尉，凡郭氏为廷尉者七人。<br/><br/>　　§箴<br/><br/>　　【汉扬雄《廷尉箴》】天降五刑，惟夏之绩；乱兹平人，不回不僻。昔在蚩尤，爰作淫刑；延于苗民，夏氏不宁。穆王耄荒，甫侯伊谋。厥后陵迟，上帝不孤；周轻其制，秦繁其辜。五刑纷纷，靡遏靡止；寇贼满山，刑者半市。昔在唐处象刑，天民是全；纣作炮烙，坠人于渊。故有国者，无云何谓；是刖是劓，无云何害。是剥是割，惟疟惟杀，人其莫泰。殷以刑颠，秦以酷败。狱臣司理，敢告执谒。<br/><br/>　　【后汉崔德正《大理箴》】邈矣皋陶，翊唐作士；设为犴狴，九州允理；如石之平，如渊之清。三槐九棘，以贤以德。罪人斯殛，凶族斯迸；熙乂帝载，旁施作明。昔在仲尼，哀矜圣人。子罕礼刑，卫人释艰，释之其忠，勋亮孝文。于公哀寡，定国广门；敻哉邈矣，旧训不遵。主慢臣骄，虐用其民；赏以崇欲，刑以归忿。纣作炮烙，周人灭殷；商用淫刑，汤誓其军。卫鞅酷烈，卒殒于秦，不疑知害，祸不及身。嗟兹大理，慎于尔官。赏不可不思，断不可不虔。或有忠能被害，或有孝而见残。吴沉伍胥，殷剖比干；莫遂尔情，是截是刑，无遂尔志，以速以亟。天鉴在显，无细不录；福善祸恶，其效甚速。理臣司律，敢告执狱。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9584.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9586.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

