<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_光武皇帝纪卷第六_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,光武皇帝纪卷第六全文,袁宏作品" />
<meta name="description" content="后汉纪原文阅读,光武皇帝纪卷第六全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7662.html";
var nextpage="novel-read-556-7664.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>光武皇帝纪卷第六</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7662.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>光武皇帝纪卷第六</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:25:43<span class="divide">|</span></p>
<div class="page-body">
<div class="page-content">
<p>七年（辛卯、三一）<br/>　　春正月丙申，诏天下系囚非殊死者，一切勿治。<br/>　　是时海内新安，民得休息，皆乐吏职而劝农桑，风俗和同，人自修饰。上惟王莽伪薄之化，思有以改其弊，于是黜虚华，进淳朴，听言观行，明试以功，名实不相冒，而能否彰矣。又念前世，园陵太盛，王侯吏人，转相仿竞。乃下诏曰：“世俗不以厚〔葬〕（薄）为鄙陋〔一〕，富者过奢，贫者殚财，刑法不能禁〔二〕，礼义不能止，仓卒以来，乃知其咎。布告天下，令知忠臣孝子薄葬送终之义。”<br/>　　〔一〕　据果亲王校而改。<br/>　　〔二〕　“刑”原作“形”，据黄本迳改。<br/>　　癸亥晦，日有蚀之〔一〕。诏曰：“阴阳错谬，日月薄蚀。百姓有过，在予一人，其赦天下。公卿百寮，各上封事，无有所讳，举贤良方正各一人。”〔二〕于是冯衍上书陈事：一曰显文德，二曰褒武烈，三曰修旧功，四曰招俊杰，五曰明好恶，六曰简法令，七曰差禄秩，八曰抚边境〔三〕。书奏，上将召见之。后以谗不得入。<br/>　　〔一〕　此系重文，当删。详见下文之注。<br/>　　〔二〕　范书此诏乃夏四月壬午所下，此段及袁宏曰皆当移置“众不染于辞”之后。<br/>　　〔三〕　冯衍上此书，范书本传作建武六年事。<br/>　　袁宏曰：夫谗之为害，天下之患也。闇主则理固然矣，贤君而谗言不绝者，岂不哀哉！夫人君之情，不能太形于外。夫好恶是非之情形于外，则爱憎毁誉之变应于事矣。故因其所好而进之，因其所恶而退之，因其所是而美之，因其所非而疾之。恶而于无嫌之地，而人主不必悟者，谗人之所资也。夫谗人之心，非专在伤物，处之不以忠信，其言多害也。何以知其然？夫欲合主之情，必务求其所欲。所恶者一人，所害者万物，故其毁伤，不亦众乎？若夫声色喜怒之际，虚实利害之间，以微售其言，焉可数哉？是以古之明君，知视听之所属，不能不关于物也；知一己之明，不能不滞于情也。求忠信之人，而置之左右，故好恶是非之情，未尝宣于外，而爱憎毁誉之言，无由而至矣。<br/>　　〔三〕（二）月癸亥晦，日有蚀之〔一〕。是时宰相多以功举，官人率由旧恩，天子勤吏治，俗颇苛刻，因是变也。<br/>　　〔一〕　按二月癸巳晦，三月乃癸亥晦，续汉五行志正作“三月”，范书亦同，故据以改。又前文正月亦有“癸亥晦，日有食之”七字。按正月甲子晦，纪文亦不合，明系错简重出。<br/>　　太中大夫郑兴上疏曰：“臣闻‘国无政，不用善，则取谪于日月之□，故政不可不慎也。其道务三而已：一曰择人，二曰因民，三曰从时’〔一〕，此应变之要也。昔在帝尧，洪水滔天，帝求俾乂〔二〕，岳曰‘ 鲧哉’。帝知鲧不可，然犹屈己之是，从岳之非，重违众也。昔齐桓公避乱于莒，鲍叔从焉；既反国，鲍叔举管仲，桓公从之，遂立九合之功。晋文公奔翟，从者五人；既得晋国，将谋元帅，赵衰以□谷为阅礼乐，敦诗书，使将中军，而五子下之，故能伏彊楚于城濮，纳天子于王城。今兖职有阙，朝论辄议功臣。功臣用，则鲍、赵之举息矣。愿陛下上师陶唐，下览齐晋，以成屈己从众之德，以济群臣举善之美。臣闻上竭聪明，则下惧其罪。故日者君象也，月者臣象也。君威亢急，则臣道迫促。愿陛下留神宽恕，以崇柔克之德。”不从。<br/>　　〔一〕　出昭公七年左传晋士文伯之语。<br/>　　〔二〕　书尧典作“有能俾乂”。俾，使也；乂，治也。所求乃能治水者也。<br/>　　兴字少赣，河南开封人。尝从刘歆学讲议，歆美其才，学者皆师之。兴既之叙州，坐事免。会赤眉作乱，东道不通，兴乃归隗嚣〔一〕。嚣贰于汉，兴每匡谏，言辞恳至，嚣虽内不能悦，而外相崇礼。兴求归葬父母，嚣不听，而徙舍益禄。兴见嚣曰：“昔尝同僚，故归骸骨，非敢为用也，求为先人遗类耳。幸蒙覆载，得自保全。今乞骸骨，而徙舍益禄。兴闻事亲之道，生事之以礼，死葬之以礼，祭之以礼，奉以周旋，不敢失坠。今为父母乞身，得益禄而止，是以父母为请也，无礼甚矣。将军焉用之！”嚣曰：“幸甚。”乃为办装，使与妻子俱。<br/>　　〔一〕　范书郑兴传曰：更始都长安，“拜兴为谏议大夫，使安集关西，乃朔方、叙、益三州。还，拜叙州刺史。会天水有反者，攻杀郡守，兴坐免。时赤眉入关，东道不通，兴迺西归”。兴、嚣俱曾事更始故兴曰“昔尝同僚”。袁纪失于过简，意反不明。<br/>　　上闻兴归，征为太中大夫。光禄勋杜林上书荐兴曰：“执义坚固，敦于诗书，好古博物，见疑不惑，宜侍帷幄，以益万分。”于是敬异焉，每朝有大议，辄访问兴。上尝以郊祀事问曰：“欲以谶决之，何如？”兴曰：“臣不为谶。”上怒曰：“卿不言谶，非之邪？” 兴曰：“臣于书有所未学，而无敢非。”上乃解曰：“ 言不当若是邪。”兴数言事，文辞温雅，然以不合旨，又不善谶，故不得亲用。<br/>　　有子曰众，以才学知名。其后皇太子及山阳王〔一〕，因虎贲将梁松束帛聘众。众谓松曰：“太子储君，无外交之义。汉有旧制，藩王不得私通宾客。”遂辞不受。松曰：“长者意，不可逆也。”众曰：“犯禁得罪，不如守正而死。”太子及王闻之，嘉而不彊。及梁氏败，宾客多坐之，众不染于辞。<br/>　　〔一〕　小阳王，刘荆也，阴皇后所生。<br/>　　夏五月，前将军李通为大司空。<br/>　　秋，隗嚣遣步骑三万侵三辅，耿弇遣数百骑与战，为嚣所破。嚣将分兵取栒邑，冯异闻之，驰据其城。诸将皆曰：“虏兵乘胜，不可争锋。”异曰：“若虏得栒邑，则三辅动矣。攻者不足，守者有余。今先据栒邑，以逸待劳，非所谓争锋也。”遂驰入栒邑〔一〕，闭城，偃旗鼓。嚣将不知，直来攻城〔二〕。异击鼓建旗，成列而出。嚣军乱道，异大破之，追奔数十里。于是北地诸豪帅相率而降。诸将多有言功者，异独默然。上玺书劳异曰：“栒邑孤危，亡在旦夕。诸将狐疑，莫有先发。将军独决奇算，摧敌殄寇，功如丘山，犹若不足。虽孟反后入〔三〕，无以过也。今遣太中大夫赉医药、殡殓之具，以赐吏士，其死伤者，大司马已下亲吊问之，以崇谦让。”于是三军之士，莫不感悦。<br/>　　〔一〕　通鉴考异曰：帝纪：“六年冬，隗嚣将行□寇扶风，冯异拒破之。”冯异传：“六年夏，诸将上陇，为隗嚣所败，乃诏异军栒邑。未及至，嚣乘胜使王元、行巡将二万人下陇，分遣巡取栒邑。异即先据栒邑，破巡。”又云：“祭遵亦破王元于汧。 ”隗嚣传，侵三辅事亦同。按此文势，缘诸将才败还，隗嚣即遣二将追之，故得云乘胜，又云“冯异未及至栒邑也”。然则冯异、祭遵之破王元、行巡，实在六年明矣。至七年八月，纪文有“隗嚣寇安定，冯异、祭 遵击却之”，此即隗嚣传所书“秋，嚣侵安定，至阴槃，冯异拒之，又令别将攻祭遵于汧，兵并无利”者也。据此，是嚣两岁各尝攻冯异、祭遵矣，故遵传亦云“数挫隗嚣”也。而袁纪不载六年事，并在七年秋纪之，且传之“嚣乘胜”，若事已一年，安可云乘胜！又冯异何缘稽缓尔久不至栒邑！故知袁纪误矣。<br/>　　〔二〕　“直”原作“且”，据黄本迳改。<br/>　　〔三〕　按范书冯异传“孟反”作“ 孟之反”，论语雍也篇亦同。然哀公十一年左传作“孟之侧”，杜预曰：“之侧，孟氏族也，字反。”则袁纪作“孟反”亦有所本也。时鲁齐战于郊，鲁右师奔散，齐人逐之，孟反后入以为殿。待其入，不言其功而谦曰：“马不进也。”<br/>　　袁宏曰：谦尊而光，于是信矣。冯异能让，三军赖之。善乎，王之言谦也〔一〕。杨朱有言：“行贤而去自贤之心，无所往而不美。”因斯以谈，圣莫盛于唐虞，贤莫高于颜回。虞书数德，以克让为首；仲尼称颜回之仁，以不伐为先。□至矜善，兵在其颈〔二〕；处父上人，终丧其族〔三〕。然则克让不伐者，圣贤之上美；矜善上人者，小人之恶行也。司马法曰：“苟不伐则无求，无求则不争，不争则不相掩。”由此言之，民之所以和，下之所以顺，功之所以成，名之所以立者，皆好乎能让而不自贤矣。<br/>　　〔一〕　“言”下恐脱“其”字。<br/>　　〔二〕　成公十六年左传曰：“晋侯使却至献楚捷于周，与单襄公语，骤称其伐。单子语诸大夫曰：‘温季其亡乎！位于七人之下，而求掩其上，怨之所聚，乱之本也。多怨而阶乱，何以在位？’”温季即却至，其以温为采 邑。第二年，果为晋厉公所杀。<br/>　　〔三〕　文公五年左传曰：□嬴以为阳处父太刚，曰：“天为刚德，犹不干时，况在人乎？且华而不实，怨之所聚也。犯而聚怨，不可以定身。” 时狐射姑已定为中军主将，而处父易之，狐鞫居遂诛杀之。<br/>　　夫人君者，必量材任以授官，参善恶以毁誉，课功过以赏罚者也。士苟自贤，必贵其身，虽官当才，斯贱之矣。苟矜其功，必蒙其过，虽赏当事，斯薄之矣。苟伐其善，必忘其恶，虽誉当名，斯少之矣。于是怨责之情，必存于心；希望之气，必形于色。此矜伐之士，自贤之人，所以为薄，而先王甚恶之者也。<br/>　　君子则不然，劳而不伐，施而不德；致恭以存其德，下人以隐其功；处不避污，官不辞卑；惟惧不任，唯患不能。故力有余而智不屈，身远咎悔而行成名立也。且天道害盈，而鬼神福谦〔一〕。凡有血气，必有争心。功之高者，自伐之责起焉。故宋公三命，考父伛偻〔二〕；晋师有功，士燮后归〔三〕；孟侧殿军，策马而入〔四〕；三卿谋寇，冉有不对〔五〕。其所以降身匿迹，如此之甚也何？诚知民恶其上，众不可盖也。<br/>　　〔一〕　易谦卦曰：天道亏盈而益谦。鬼神害盈而福谦。<br/>　　〔二〕　昭公九年左传曰：孔子之先正考父，佐宋戴、武、宣三君，“三命兹益共，故其鼎铭云：‘一命而偻，再命而伛，三命而俯，循墙而走，亦莫余敢侮。’”杜预曰：“三命，上卿也。言位高益共。”按共即恭也。<br/>　　〔三〕　成公二年左传曰：晋侯败齐师，归国，士燮后入，曰：“师有功，国人喜以逆之，先入，必属耳目焉，是代帅 受名也，故不敢。”<br/>　　〔四〕　孟侧即孟之侧，详见前注。<br/>　　〔五〕　哀公十一年左传曰：齐师伐鲁，季孙、叔孙、孟孙三卿问冉有御敌之策。冉有一对叔孙之问曰：“君子有远虑，小人何知？”再对孟孙之强问曰：“小人虑材而言，量力而共者也。”<br/>　　夫逆旅之妾，恶者自以为恶，主忘其恶而贵焉；美者自以为美，主忘其美而贱焉。夫色之美恶，定于妾之面；美恶之情，变于主之心。况君子之人，有善不敢识，有过不敢忘者乎！其为美，亦以弘矣。故杨子之言足师，逆旅之妾足诫也〔一〕。<br/>　　〔一〕　韩非子说林上曰：“杨朱过于宋东之逆旅，有妾二人，其恶者贵，美者贱。杨子问其故，逆旅之父答曰：‘美者自美，吾不知其美也；恶者自恶，吾不知其恶也。’杨子谓弟子曰：‘行贤而去自贤之心，焉往而不美。’”此事亦见列子黄帝篇，而 “逆旅之父”作“<br/>　　逆旅小子”，庄子山木篇同列子。 “杨子”原作“扬子”，前既作“<br/>　　杨朱”，故迳改之。<br/>　　八年（壬辰、三二）<br/>　　春正月，来歙自阳城将二千人，斩山开道，径至略阳。袭嚣将金梁等杀之，因保其城。上闻之，喜甚。左右怪上数破大敌，今得小城，何足以喜。上以略阳，嚣之所阻，腹心已坏，则制其支体。先是吴汉诸将在长安者，兵虽盛，以梁屯守，不得上陇〔一〕。及梁死，歙据略阳，乃争驰赴之。上以为嚣失所恃矣，亡其要城，势必悉以精锐来攻。旷日久围，而城不拔，士卒顿弊，乃可乘危而进。皆追汉等还。嚣果自将数万人攻略阳，激水灌城，昼夜攻歙。歙率励吏士，同心固守。数月不拔，嚣众疲弊。<br/>　　〔一〕　冯班曰：“通典曰：‘汉阳有大阪，曰陇坻，亦曰陇山。’案陇山南连秦岭，北抵黄河，东西百八十里，其阪九回，上者七日乃越。登陇东望秦川，极目泯然。陇外无蚕桑，五月冻解，八月乃麦。”<br/>　　夏闰四月〔一〕，上西征至漆。议者以为车驾不宜入险，且遣诸将观虚实。议未定，会马援夜至，劝上曰：“嚣众瓦解，兵进必破。”以米为山谷，于上前指众军所入处。上笑曰：“虏在吾目中矣。”车驾遂进。<br/>　　〔一〕　通鉴与袁纪同。然是年闰六月，两书均误。<br/>　　窦融与五郡太守将步骑数万，辎重五千两，与上会第一。上置酒引见融等，待以殊礼。嚣众大溃，城邑皆降。嚣将妻子保西州，吴汉、岑彭引兵追守之。嚣将王元入蜀。上嘉融功，以四县封融为安丰侯，融弟友为显亲侯。于是以次封竺曾为助义侯，梁统为归义侯〔一〕，史苞为褒义侯，库均为辅义侯，辛彤为扶义侯，既而皆遣还西。融兄弟并受爵位，久专方面，惧不自安，数上书求代，上不许。<br/>　　〔一〕　范书窦融传、梁统传均作“ 成义侯”。<br/>　　蜀人闻隗嚣败，百姓震动。成都郭外，有秦时旧仓，王莽以来常空。公孙述乃诈使人言：“下仓出谷〔一〕，积如山陵。”百姓空市廛往观之。述乃会百官，问曰：“下仓竟出谷乎？”对曰：“无有。”述曰：“ 言隗王败，亦复如此矣。”欲以此安众心者也。<br/>　　〔一〕　下仓范书公孙述传作“白帝仓”，乃述以色尚白而改。袁纪从旧称。<br/>　　蜀人荆邯说述曰：“兵者，帝王之大器，古今所不能废也。昔秦失其政，豪杰并起，汉祖无前人遗迹，立锥之地，起于行阵之间，身自奋击，与项羽战大小百余，军破身困者数矣，然犹不止。故军败复合，创愈复往。何则？前死成功，愈于就灭亡也。隗嚣遭遇运会，割有雍州，兵彊士附，威加山东。时汉更始，复失天下，众心引领，四方瓦解。嚣不及此时以争天命，而退欲为西伯之事〔一〕，尊师章句，宾友处士〔二〕，偃武息兵，卑辞事汉，喟然自以为文王复生也。今汉帝释西顾之忧，专精东伐，四分天下而有其三；则西州豪俊咸居心于山东，间使相闻〔三〕，至于五分而有其四；则举兵伐之，遂以屠溃，是则然矣。若天水已平，汉九分天下而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。臣之愚计，以为宜与汉和亲。不者，当及天下之望未绝，豪杰尚可驱动，急以时悉发国内精兵，令田戎据江陵，临江南之会，筑壁坚守，传檄吴、楚，则长沙以南必随风而靡。令延岑出汉中，定三辅，天水、陇西拱手自得。如此，海内震摇，冀有大利也。”述欲从其言，蜀人及述兄弟以为不可，述遂止。延岑等数请兵，愿立功，终疑而不听。由是皆怨，唯公孙氏任政。〔一〕　西伯，周文王也。<br/>　　〔二〕　李贤曰：“章句，谓郑兴等也。处士，谓方望等也。”<br/>　　〔三〕　李贤曰：“间使谓马援、来歙等也。”<br/>　　述性酷急，数诛杀。察于小事，如治清水而已。少为郎，习汉家制度，出入法驾〔一〕，鸾旗旄骑，置陈陛戟，辇出房闼。又立其两子为王，食犍为、广汉各数县。或谏曰：“成败未可知，戎士暴露，而王爱子，示无大志。”述不胜情，卒皆王之。<br/>　　〔一〕　续汉舆服志曰：“乘舆法驾，公卿不在卤簿中。河南尹、执金吾、雒阳令奉引，奉车郎御，侍中参乘，属车三十六乘，前驱有九斿云罕，凤皇闟戟，皮轩鸾旗，皆大夫载。”又曰：“后有金钲黄钺，黄门鼓车。”<br/>　　颍川盗贼起，京都骚动。<br/>　　秋八月，上还洛阳。谓执金吾寇恂曰：“卿着威信于颍川，独卿能平之。从九卿复为二千石以忧国可也。”恂对曰：“颍川闻陛下西征，以为陇蜀未定，故狂狡乘间相诖误耳〔一〕。如陛下升舆南面，臣愿执锐在前，贼必惶恐归死。”即日车驾南辕，至颍川，盗贼悉降。百姓遮道曰：“愿从陛下复借寇君一年。”上乃留恂颍川，抚吏民，受余降。<br/>　　〔一〕　诖，说文曰：“误也，从言，圭声。”<br/>　　冬十一月，公孙述将救嚣，乘高卒至。汉兵未及阵，嚣得逃出，入冀。汉军食尽，吴汉、岑彭烧辎重，归长安。天水诸县复反为嚣。<br/>　　十二月，高句丽王遣使奉贡。<br/>　　东郡、济阴盗贼起。大司空李通、横野将军王常率舟师击之。上以耿纯威信着于卫地，即拜纯为太中大夫，与兵会于东郡。东郡闻纯入界，盗贼九千余人降，兵不战而还。玺书复以纯为东郡太守。<br/>　　九年（癸巳、三三）<br/>　　春正月，征虏将军祭遵薨。遵忠荩廉洁〔一〕，毁己财为国，赏赐皆以赈吏士，身寝布被，妻子恶衣食，上以是重焉。虽在军旅，其所进礼，皆儒术之士，宴会游处，必雅歌投壶〔二〕。遵丧至河南，诏遣百官诣丧所，上乃素服临之，望城举音，哀动左右。既还，复幸城门，过其车骑，涕泣不能已。诏河南尹护丧事，大司农给其费。丧礼成，复临祠以太牢，如孝宣帝临霍光故事，赠以将军、侯印绶，谥曰威侯〔三〕，赐朱轮容车〔四〕，介士〔道〕（遵）引〔五〕。既葬，车驾复亲临坟墓，问其室家。上叹曰：“安得忧国奉公之臣如祭征虏者乎！”卫尉铫期进曰：“陛下念祭遵不已，群臣皆内怀惭惧。”遵之见思若此。<br/>　　〔一〕　荩，忠诚也。诗大雅曰：“ 王之荩臣。”<br/>　　〔二〕　李贤曰：“雅歌谓歌雅诗也。礼记投壶经曰：‘壶颈脩七寸，腹修五寸，口径二寸半，容斗五升。壶中实小豆焉， 为其矢之跃而出也。矢以柘若棘，长二尺八寸，无去其皮，取其坚而重。投之胜者饮不胜者，‘以为优劣也。’ ”<br/>　　〔三〕　威侯，范书祭遵传作“成侯 ”。<br/>　　〔四〕　李贤曰：“容车，容饰之车。”按沈钦韩曰：“续志：大驾甘泉，卤簿金根容车，中黄门尚衣奉衣登容，则容车载死者衣冠，所谓魂事也。”沈说是。<br/>　　〔五〕　据陈澧校而改。范书祭遵传作“介士军陈送葬”。李贤曰：“介士，甲士也。东观记曰：‘遣校尉发骑士四百人，被玄甲兜鍪，兵车军陈送葬。’”<br/>　　是春，隗嚣病死，嚣将皆降，唯高峻不下。峻尝降汉，已复归嚣，故惧诛不降，立嚣小子纯〔一〕。〔一〕　范书光武帝纪作“其将王元、周宗复立嚣子纯为王”。<br/>　　初，王莽末，天水童谣曰：“出吴门，望缇云〔一〕。见一蹇人，言欲上天；令可上，地安得民〔二〕！”嚣少病蹇，吴门者，即冀郭门也。<br/>　　〔一〕　范书嚣传注引续汉志作“望缇群”，续汉五行志亦同，且曰：“缇群，山名也。” 袁纪恐误。<br/>　　〔二〕　续汉志“令”下有“天”字，“地”下有“上”字，袁纪亦恐脱。<br/>　　来歙说上曰：“隗嚣既死，西州未平。公孙述以陇西、天水为蕃蔽，故得延其躯命。如二郡既平，则述计穷矣。昔赵以贾人为将，高祖悬以重赏〔一〕。今陇右新破，百姓饥馑，可以利动时也。宜益资军实，以诱未附。今诚知国用未足，民劳于内。然天下未定，不得休息。”上从之。于是粮谷器物，不绝于道。<br/>　　〔一〕　史记卢绾传曰：“于是上曰：‘陈豨将谁？’曰：‘王黄、曼丘臣，皆故贾人。’ 上曰：‘吾知之矣。’迺各以千金购黄、臣等。”<br/>　　冬，来歙、冯异入天水，破述将王匡、田弇〔一〕，诸县悉降。<br/>　　〔一〕　王匡，范书来歙传作“赵匡 ”。<br/>　　自王莽末，西羌寇陇西、金城，入塞内。隗嚣不能讨，因抚集以为彊。歙奏言非马援莫能定，乃以援为陇西太守。援至，击先零，大破之，降者万余人。援上疏曰：“〔允〕（亢）吾以西〔一〕，数十里一城，城皆完坚。旧制置塞，因山阻海，其蹊径辄有候尉，故虏不得妄动。即弃允吾以西，北为殖养虏根〔二〕，内自迫促，宜及兵威，疾往除之。金城诸县，皆田地肥美，溉灌流通，自有本民，易还充实，诚不宜有所断弃。若二郡平定，流民还本业，不复为国家忧。”于是诏窦融悉还金城客民三千余户〔三〕，援为置长吏，缮治城郭，起坞候，劝耕田，郡〔中〕（未）乐业〔四〕，羌虏悉降。<br/>　　〔一〕　允吾，音铅牙，属金城郡。袁纪允亢形近而讹，现据范书及续汉志改。下同。<br/>　　〔二〕　“北”恐是“外”之误。<br/>　　〔三〕　东观记作诏武威太守梁统，与此异。<br/>　　〔四〕　据范书改。<br/>　　援以郡新复，务开宽信，举大体而已。宾客故人满门下。诸曹时白事，辄曰：“此丞、掾之任，何足相烦。若大姓侵小民，黠羌不从令，此乃太守事耳。”旁县尝有报怨者，吏民警言羌反，百姓奔城郭。狄道长请闭城门发兵。援时方与宾客饮，大笑曰：“羌虏何敢复犯我。晓狄道长令归寺〔一〕，良怖急者，各床下伏。 ”后稍定，郡中乃服。<br/>　　〔一〕　汉书元帝纪师古注：“凡府庭所在皆谓之寺。”<br/>　　三月，封楚王子般为灾丘侯。顷之，徙封抒秋侯。上幸沛，诏问郡中诸侯有事行者。太守言般至行，为诸侯师。天子嘉之，恩礼甚厚。<br/>　　吴汉、王霸诸将征刘芳于高柳。匈奴救芳，汉兵不利，引军还。玺书以霸为上谷太守。<br/>　　十年（甲午、三四）<br/>　　夏，征西大将军冯异攻洛门，未下，薨。谥曰节侯。<br/>　　异谦退不伐，每军行止舍，诸将争功，异尝屏处大树下，军中号为“大树将军”。上尝分诸营吏士，问曰：“属谁营邪？”皆曰：“<br/>　　愿属大树将军。”上以此重之。非合战受敌，异尝处众营后，与诸将相逢，引车避之。士卒不得争功，进止皆有旗帜，号为严整。子彰嗣。上追思异功，封小子欣为祈乡侯〔一〕。<br/>　　〔一〕　范书冯异传作“析乡侯”。<br/>　　秋八月己卯〔一〕，幸长安，祠高祖庙。<br/>　　〔一〕　范书光武帝纪作“己亥”。按八月乙亥朔，己卯为第五日，己亥为第二十七日，当在戊戌后，而范书己亥置戊戌前，则当以袁纪作“己卯 ”为是。<br/>　　上将讨高峻，寇恂谏曰：“车驾止长安，陇西足以震惧。且去关东不远，此从容一处而制四方。今士马劳倦，远履险阻，非万乘之固也。前年颍川之役，可以为戒。”上不从，进及汧。<br/>　　高峻不降，上谓恂曰：“公前止吾，今为吾行矣。”恂至第一，峻遣军师皇甫文诣恂，辞礼不屈。恂怒，将斩之。诸将曰：“高峻兵精，今欲降之，而斩其使，不可。”恂遂斩之，遣其副归。峻即日开城，与隗纯等降〔一〕。诸将皆贺，因曰：“敢问杀其军师，何以反降？”恂曰：“皇甫文，峻之腹心所取也〔二〕。今来观望，其意不屈，是不欲降。杀之，峻亡其半〔三〕，以是动心，故知其必降。”诸将皆曰：“非所及也。 ”峻与诸隗徙关东。顷之，隗纯将数十骑亡入匈奴〔四〕，追斩之。<br/>　　〔一〕　范书光武帝纪曰：秋八月，隗嚣将高峻降。冬十月，中郎将来歙等大破隗纯于落门，其将王元奔蜀，纯与周宗降。与袁纪异。<br/>　　〔二〕　范书寇恂传“所取也”作“ 其所取计者也”。<br/>　　〔三〕　范书寇恂传“半”作“胆” 。<br/>　　〔四〕　范书隗嚣传曰：十八年，纯与宾客数十骑亡入胡，至武威，捕得，诛之。按此则八年后始亡，与袁纪作“顷之”异。<br/>　　吴汉、王霸击刘芳，芳将胡骑会平城下，连战大破之。是时芳与匈奴连兵，乌丸数为寇盗，缘边愁苦。霸乃筑坞候，起亭鄣，自代郡至平城三百余里。霸数上书言边事，宜与匈奴和亲〔一〕。又言委输可从温水，以省陆转之劳。后皆施行。霸爱士卒，死者解衣以敛之，伤者辍食以哺之。在上谷二十余年，与匈奴数十百战，士卒皆争为效力。<br/>　　〔一〕　按建武二十二年，匈奴薁□日逐王比遣使诣渔阳请和亲，光武使中郎将李茂报命。比遂内附，二十四年自立为南单于，于是有南北匈奴之分。此乃匈奴主动要求和亲，与王霸上书无直接联系。<br/>　　是岁执金吾寇恂、卫尉铫期薨〔一〕。<br/>　　〔一〕　按范书寇恂传，恂薨于十二年，与此异。<br/>　　恂居九卿位，飨大国租，皆以施朋友，赈给故人。常曰：“吾所以自至于此者，士大夫之力也，可不共乎！”恂学行并修，名重朝廷，议者称其有宰相器。会恂早薨，莫不痛惜。谥曰威侯。恂兄弟及兄子、姊子以军功侯者八人。恂数言闵业之忠〔一〕，上以为关内侯，官至辽东太守。<br/>　　〔一〕　闵业初为上谷门下掾，与恂共劝耿况拒王郎，发兵助刘秀。详见卷二。<br/>　　袁宏曰：夫世之所患，患时之无才也；虽有其才，患主之不知也；主既知之，患任之不尽也。彼三患者，古今所同，而御世之所难也。观寇恂之才，足居内外之任，虽蹔抚河内，再绥颍川，未足展其所能也。及在汝南，延儒生受左氏，何其闲也！晚节从容，不得预于治体。夫以世祖之明，如寇生之智能，犹不得自尽于时，况庸主乎？<br/>　　期为将，尝先登陷阵，手自斩获。军每不利，赖期得振者甚数。为人重信义，虽破邑降城，未尝虏掠。在朝见不善，必犯主之颜。上尝与期门近出〔一〕，期顿首车前曰：“臣闻古今之戒，变生不意，臣诚不愿陛下微行数出。”天子为之回舆。期疾病，其母问嗣者。期曰：“受国重恩，常怀惭负，若死有知，何以报国，何议嗣乎！”上亲自临襚，谥曰忠侯。〔一〕　李贤曰：“前书：武帝将出，必与北地良家子期于殿门，故曰‘期门’。”<br/>　　十一年（乙未、三五）<br/>　　春三月己酉，上幸南阳〔一〕，过章陵祠园庙。<br/>　　〔一〕　范书光武帝纪作“二月”。通鉴考异曰：“以长历考之，二月壬申朔，己卯八日也。己酉、庚午，皆在三月。盖帝纪‘己酉’上脱‘三月 ’字。今从袁纪。<br/>　　初，公孙述遣大司徒任满、翼江王田戎将数万人据荆门，浮桥横江，以绝水道；营垒跨山，以塞陆路。上遣吴汉、岑彭、臧宫将六万兵击荆门。诏岑彭曰：“ 大司马习用骑兵，不晓水战。荆门之事，一由征南而已〔一〕。”<br/>　　〔一〕　时岑彭任征南大将军，故曰 “一由征南”。<br/>　　闰月，吴汉、岑彭率师攻之。时大东风〔一〕，吹船逆流，直冲浮桥，因放火烧之，风怒火盛，短兵接战，蜀兵惊怖。大军遂顺风并进，所击无前。〔斩〕任满〔二〕，溺死者数千人〔三〕，田戎退保江州。岑彭遂长驱入江关，令兵无得卤掠，所过不受牛酒，见耆老陈汉恩德。百姓无不欣悦，开门请降。吴汉、臧宫自后而进。<br/>　　〔一〕　黄本“大”作“天”，范书岑彭传亦同。按钱大昕三史拾遗曰：“‘天’当为‘大 ’字之讹。”陈沣亦主此说。明南监本正作“<br/>　　大”。蒋本从南监本，是。<br/>　　〔二〕　据范书岑彭传补。<br/>　　〔三〕　“溺死”上恐脱“蜀兵”二字。<br/>　　六月，来歙、盖延入武都，攻述将王元，破之，乘胜遂进。蜀人震恐，遣刺客刺歙。刀未出，歙召盖延。延至见歙，涕泣不能仰视。歙叱延曰：“虎牙何以敢尔〔一〕！今使者中刺客，无以报国，故呼巨卿，欲相属以军事，而反效儿女子啼泣乎！刀虽在身，不能勒兵斩卿邪！”延拭泪，具受所敕。辞毕，抽刀而卒。<br/>　　〔一〕　延时任虎牙大将军，故歙以虎牙称之。巨卿，延字也。<br/>　　上闻之，悼痛无已，赠中郎将印绶，谥曰节侯。丧还洛阳，车驾临吊送葬，哀恸歔欷，所褒显赏赐甚厚。长子褒嗣。上嘉歙忠节，封歙弟由为宜西侯。歙为人信厚，言行不相违。虽衔命数年，出以喻嚣，然往来之言，皆可复也〔一〕。<br/>　　〔一〕　复，告也。言来歙光明磊落，所言无隐私，皆可告人也。<br/>　　上之临丧，赵王良与张邯相逢城门中。道迫狭，敕邯旋，车倾。〔一〕良怒召门候岑遵困辱之〔二〕。司隶校尉鲍永奏良“大不敬”。良尊重莫贰，上虽不从，而群臣严惮焉。永辟平陵人鲍恢为都官从事。恢亦抗直，不避彊御。诏曰：“贵戚且敛手，以避二鲍。”其见重如此。<br/>　　〔一〕　“敕”，范书鲍永传注引东观记及黄本均作“叱”，蒋本恐误。<br/>　　〔二〕　东观记“岑遵”作“岑尊” ，又载鲍永之奏曰：“召侯岑尊诘责，使前走数十步。按良诸侯藩臣，蒙恩入侍，知尊帝城门候吏六百石，而肄意加怒，令叩头都道，奔走马头前，无藩臣之礼，大不敬也。”<br/>　　永字君长，上党屯留人。父宣守正不亏，为王莽所诛〔一〕。莽欲灭其子孙，上党都尉路平承旨，欲害永。太守苟谏嘉宣忠节，置永府中，护全之。永数为谏陈安汉室、禽奸臣之策，谏戒永曰：“机事不密则害生，祸倚人门。”会谏丧，路平复收永弟升。会新太守赵兴至，叹曰：“我受汉茅土，不能致身立节，鲍宣之死，岂可害其子邪！”敕县出升，复召永为功曹。时有称侍中止传舍者，兴欲出谒。永以为非真，不宜。兴遂驾往，永当州门，拔佩刀截鞅，兴为还车。数日，诏书下捕之，果矫称使者，由是知名。〔一〕　汉书鲍宣传曰：“平帝即位，王莽秉政，阴有篡国之心，乃风州郡以□法案诛诸豪杰及汉忠直不附己者，宣及何武等皆死。时名捕陇西辛兴，兴与宣女婿许绀俱过宣，一饭去，宣不知情，坐系狱，自杀。”<br/>　　自鲁郡太守为司隶，行县至霸陵，过更始冢，引车将下，从事谏止之。永曰：“北面事人，〔何〕忍不过其墓〔一〕？虽以获罪司隶不避也。”遂下车，尽哀。至右扶风，上苟谏冢。上曰：“奉使如此可乎？”太中大夫张湛对曰〔二〕：“仁者，百行之宗；忠者，礼义之主。仁不遗旧，忠不忘君，行之高者也。”上悦。<br/>　　〔一〕　据东观记补。<br/>　　〔二〕　范书鲍永传亦依东观记作“ 太中大夫”。王先谦曰：“据湛传，当是光禄大夫。太中二字误。拜太中大夫，已在称疾不朝之后也。”王说是。<br/>　　初，云阳人宣秉，字巨卿〔一〕，为御史中丞，迁司隶校尉。务举大体，阔满微细，其政严而不苛，百僚亦敬惮之。上幸其府，见秉布被瓦器，食则鱼□，叹曰：“虽楚之二龚〔二〕，不能过也。”即赐帏帐器物，拜为司徒司直。奉禄皆以分九族，家无担石之储。<br/>　　〔一〕　续汉书作“字巨公”，范书宣秉传亦同。袁纪恐涉盖延之字而误。<br/>　　〔二〕　汉书两龚传曰：“两龚皆楚人也，胜字君宾，舍字君倩。二人相友，并着名节，故世谓之楚两龚。”<br/>　　东海王良，字仲子，亦为司徒司直，行大司徒事。居贫守约，妻子不之官。司徒掾鲍恢尝以事至兰陵，过良家，见一妇人负柴而入，不知是良妻也。恢谓曰： “我司徒掾也，将归京师，夫人得无有书乎？”妇人曰：“苦掾，无书。”既而问焉，乃良之妻也。恢叹息而去，故良之清贫闻于天下。良谢病归，天子备礼征，不得已载病至京师。道过友人，友人阖门不内，曰：“不有忠言奇谟，以取大位，是无其德也。曷为往来屑屑不惮烦邪？”谢而不见。良遂称病笃而归，终身不起。<br/>　　冬，岑彭以江州城固而粮多，留冯俊守之〔一〕。彭引军从涪江击平曲〔二〕。述遣汝宁王延岑、大司空公孙恢、将军王元距广汉，大司徒侯丹距黄石。彭令臧宫击岑等，自溯都江击侯丹，破之。时岑等盛兵沆水〔三〕，〔宫〕（官）兵财千余人〔四〕，降附者四、五万口，军食不足。蜀民各坚壁，观形势。宫欲还，恐为虏所制。会谒者将数百兵诣岑彭，宫乃矫制取谒者兵，疏行阵而多旗鼓。蜀人闻汉兵卒至，登山望之，旌旗满谷，呼声动山，莫不震惧。宫因其惧，纵兵大破之，斩公孙恢，死者万余人，王元降。即遂乘胜而前，所至皆降。岑彭既破侯丹，晨夜兼行二千余里，径赴武阳。别遣精骑驰广都，去成都数十里，所至皆奔散。述大惊，以杖击地曰：“是何神也！”<br/>　　〔一〕　范书岑彭传“冯俊”作“冯骏”，袁纪下文亦同，此作“冯俊”，误。<br/>　　〔二〕　范书臧宫传亦作“涪水”，而岑彭传作“垫江”。按水经注梓潼水曰：“亦言涪水至此入汉水，亦谓之为内水也。北迳垫江，昔岑彭与臧宫自江水从涪水上。”据此两书所记均不误。<br/>　　〔三〕　钱大昕廿二史考异曰：“按光武纪，建武十一年，臧宫与公孙述将延岑战于沈水。注引水经注：‘沈水出广汉县，下入涪水。’本或作沉水及沆水者，疑非。”惠栋亦曰：“续志：广汉有沈水。帝纪亦作沈水。”则袁纪“沆水”当是“沈水”之误。令存其异文。<br/>　　〔四〕　宫官形近而讹，订正之。又 “财”黄本作“则”，财与裁通，蒋本是。<br/>　　彭所营地名彭亡，彭恶之，欲徙。会日暮，其夜蜀遣刺客刺彭，彭死。彭首破荆门，长驱武阳，将兵齐整，为巴蜀所称，百姓思之，为立庙武阳。谥曰壮侯。上思彭功，封其庶子淮为谷阳侯。<br/>　　上为书喻公孙述，示以成败。述得书叹息，以示光禄勋张隆。隆劝述降，述曰：“废兴，命也，岂有降天子哉！”左右莫敢言。<br/>　　岑彭之死，吴汉将精兵二万自夷陵出犍为。<br/>　　十二年（丙申、三六）<br/>　　春，吴汉到南安，击述弟永于鱼涪津，破之，遂降武阳〔一〕。<br/>　　〔一〕　范书吴汉传作“遂围武阳” 。<br/>　　初，汉入犍为界，诸县多城守。诏令汉直到广都，据其心腹，诸城自下。汉意难之，既进兵广都，诸城皆降。又诏汉曰：“广都去成都五十里，述若来攻，待其困弊而攻之，勿与争锋。述若不来，转营逼之，彼必坚壁。”汉以连战辄胜，便进兵，去成都十里。汉自将步骑二万余人水北作营，遣副将刘尚将万余人于南为营，相去二十余里。上闻之，大惊，让汉曰：“如述出兵连缀副营，副营破，即公营亦破矣，恐公不能还自天上也。幸尚无他者，急还广都。”<br/>　　三月癸酉，诏曰：“巴蜀民为人所掠者，免为庶人。”<br/>　　夏六月，黄龙见于河东。<br/>　　秋七月，冯骏鼓江州，杀田戎。<br/>　　九月，述遣司徒谢丰、执金吾袁吉将十余万人攻吴汉，分兵守刘尚。汉力战不利，汉谓诸将曰：“吾与诸军逾越险阻，转战千里。今深入敌地，在其城下。胜则成功，败则无余，成败在一举矣。前夹江为营，战数不利。今欲徙水北营合于水南，同心一力，人自为战，何有不克哉！”飨士秣马，潜军夜合水南营。述不知，乃分兵距水北营，自将攻水南营。汉迎击，大破之，斩谢丰、袁吉。会藏宫至，兵马甚盛，遂进军城下。述自将数万人出战，吴汉纵锐士奔之，刺述洞胸。舆至营，以兵属延岑。其夜述死。明旦，岑举城降。吴汉悉灭公孙氏，并诛延岑。汉燔烧百姓，纵兵大掠。上闻之，诏让吴汉、刘尚曰：“城中老母婴儿，口以万数，兵火大纵，可为酸痛，甚达古人吊民之义！公等戴天履地，何忍行此邪！”<br/>　　初，汉军粮尽，具舟将退，谓蜀郡太守张堪曰： “祸将至矣！军有七日粮，而转运不至，必为虏擒，不如退也。”堪乃止汉，使毁军以挑述，述果出战，遂以破述。成都既平，堪先入其城，府藏珍宝，皆有簿券，秋毫无所取，慰抚吏民，蜀人喜悦。后迁渔阳太守，匈奴尝以万骑入渔阳，堪以数千骑击破之，威震北边，渔阳大治。<br/>　　堪字君游，南阳宛人。明帝时问蜀郡计掾樊显曰：“前后太守谁最贤？”显曰：“渔阳太守张堪仁足以惠下，威足以擒奸。前公孙述破时，珍宝山积，卷握之物，足富十世，而堪独乘折辕车，布被囊而已。”上闻显言，叹息良久。方征堪，会病卒，天子悼惜之。<br/>　　大司空李通以疾罢。通以布衣唱谋，有佐命之功，又尚宁平公主，甚见亲重。通性谦恭，常欲避权势，自为宰相，谢病不视事，连年乞骸骨，上辄优喻之。以三公归第养疾，通后固请罢相，以特进侯奉朝请，常与高密、胶东侯〔一〕参议大事。车驾每幸南阳，遣使使祠通父守冢。<br/>　　〔一〕　高密侯，邓禹也；胶东侯，贾复也。<br/>　　窦融与五郡太守还京师，官属宾客转毂千余两。融至，上凉州牧、张掖属国都尉、安丰侯印绶。上遣使还侯印绶，引见就诸侯位，赏赐恩宠倾京师。以梁统为太中大夫。数月，拜窦融为冀州牧，俄拜大司空。融以非国家旧臣，而爵位与吴公并〔一〕，每朝会进见，辞礼甚恭，上愈亲厚之。融久不自安，数辞让爵位，因侍中金迁口达至诚。又上疏曰：“臣融年五十三，有子年十五，质性顽钝。臣朝夕教以经艺，不得令见天文、谶记。诚欲令肃恭畏事，恂恂修道，不愿其才能，何况乃当传以连城王侯故国哉？”每请间求见，上辄不许。融尝罢朝，逡巡席后。上知融欲让，使左右扶出之。他日将会，先诏融曰：“曩者知公欲让，今相见宜论他事，勿复言。”其殷勤若此。<br/>　　〔一〕　吴公，吴汉也。时任大司马，故称公。<br/>　　梁统在朝，数言便宜。上书陈法令轻重，宜遵旧典〔一〕，曰：“臣闻人君之道，仁义为主，仁者爱人，义者治理，爱人故为之除残，治理则为之去乱。是以五帝有流殛之诛〔二〕，三王有大辟之刑，〔三〕所以经世教民，除残去乱也。故孔子曰：‘理财正辞，禁民为非曰义。’〔四〕高帝受命，奄有天下，制法定律，传之后也，不易之科也。文帝宽柔，省去肉刑，他皆率由旧章，几致刑措。武帝因资财富，多出兵，命将征伐远方，军没民疲，豪杰犯禁，故增其二科，〔五〕惩不尽节。宣帝聪明，亲览万机，臣下奉宪，不失绳墨。元帝法令，少所改更，而天下称治。至于成帝继体，哀、平即位日浅，丞相嘉等猥以数年之间，亏除先帝旧律百有余事〔六〕，咸不厌人心，尤妨政事。伏见陛下，权时拨乱，博施济民，功逾文、武，德侔高皇，而反循季世末节，袭秉衰微之轨，非所以还初反本，据元更始也。愿陛下择其善者而从之，其不善者而改之，定不易之典，垂无穷之制，天下幸甚。”<br/>　　〔一〕　范书梁统传未明言上疏年月，而杜林传及通鉴均作“建武十四年”，与此异。<br/>　　〔二〕　唐虞时，流共工，殛鲧也。<br/>　　〔三〕　大辟，死刑也。<br/>　　〔四〕　见易系辞。<br/>　　〔五〕　汉书刑法志曰：孝武之时，招进张汤、赵禹之属，条定法令，作见知故纵、监临部主之法，缓深故之罪，急纵出之诛。师古曰：“见知人犯法不举告为故纵，而所监临部主有罪并连坐也。”此即所谓新增二科。<br/>　　〔六〕　李贤曰：“按嘉传及刑法志并无此事，统与嘉时代相接，所引固不妄矣，但班固略而不载也。”惠栋曰：“东观记载统奏曰：‘<br/>　　元帝法律少所改更，孝成、孝哀即位日浅，听断尚寡，丞相王嘉等，猥以数年之间，亏除先帝旧约定令断律，凡百余事。’云云。统言王嘉等，明不专指嘉也。何焯以嘉为相不过二期，安得数年之间，亏除旧律，盖考之未审也。”按惠栋所引奏文，乃袁纪之文，非东观记也。东观记梁统传曰：“统疏称：元帝初元五年，轻殊死刑三十四事，哀帝建平元年，轻殊死刑八十一事，其四十二事手杀人者减死一等。”惠栋曰“不专指嘉”，是也，东观记之文是有力证明。<br/>　　事下公卿，光禄勋杜林谏曰：“夫人情挫辱则节义之心损，刑网繁密则苟免之行生。圣帝明王知其如此，故深识远虑，动居其厚。故汤去三面之网〔一〕，易着三驱之义〔二〕，所以德刑参用而示民有耻。汉德宽厚，民无二心，军士左袒，乐为刘氏〔三〕，多恩之所致也。至其后世，不能以德而勤于法，故有吹毛求疵，诋欺无限；桃李之馈，集以成事。于是家无全行，国无廉夫，上下相循，法不能正，而仁义之风替矣。陛下览得失之要，深知其原，故破觚为圆，建斫为朴〔四〕。法简易遵，网疏易从，海内颂政，不胜其喜，宜如旧制。”上从林议。<br/>　　〔一〕　史记殷本纪曰：“汤出，见野张网四面，祝曰：‘自天下四方皆入吾网。’汤曰： ‘嘻，尽之矣！’乃去其三面，祝曰：‘欲左，左。欲右，右。不用命，乃入吾网。’诸侯闻之，曰：‘汤德至矣，及禽兽。’”<br/>　　〔二〕　易比卦曰：“王用三驱，失前禽。”疏曰：“三度驱禽而射之也。”<br/>　　〔三〕　史记吕太后本纪曰：吕太后死，周勃入北军，行令军中曰：“为吕氏右袒，为刘氏左袒。”军中皆左袒为刘氏。<br/>　　〔四〕　“建斫”，史记及范书均作 “斫雕”，袁纪恐误。<br/>　　统徙封陵乡侯，出为九江太守，治甚有迹，吏民畏爱之。统有子九人，而松最知名。次竦，弱冠能教授，善属文。<br/>　　袁宏曰：自古在昔，有治之始，圣人顺人心以济乱，因去乱以立法。故济乱所以为安，而兆众仰其德。立法所以成治，而民氓悦其理。是以有法有理，以通乎乐治之心，而顺人物之情者。岂可使法逆人心，而可使众兆仰德，治与法违，而可使民氓悦服哉！由是言之，资大顺以临民，上古之道也。通分理以统物，不易之数也。<br/>　　降逮中世，政繁民弊。牧之者忘简易之可以致治，御之者忽逆顺之所以为理，遂隳先王之大务，营一时之私议。于是乎变诈攻夺之事兴，而巧伪奸吏之俗长矣。陵迟至于战国，商鞅设连坐之令以治秦〔一〕，韩非论捐灰之禁以教国〔二〕。而修之者不足以济一时，持之者不能以经易世。何则？彼诚任一切之权利，而不通分理之至数也。<br/>　　〔一〕　史记商君列传曰：“令民为什伍，而相牧司连坐，不告奸者腰斩，告奸者与斩敌首同赏，匿奸者与降敌同罚。”<br/>　　〔二〕　韩非子内储说上曰：“殷之法刑弃灰于街者，子贡以为重，问之仲尼，仲尼曰：‘ 知治之道也。夫弃灰于街必掩人，掩人人必怒，怒则斗，斗必三族相残也。此残三族之道也，虽刑之可也。且夫重罚者，人之所恶也，而无弃灰，人之所易也。使人行之所易，而无离所恶，此治之道。’”又曰：“一日。殷之法，弃灰于公道者断其手，子贡曰：‘弃灰之罪轻，断手之罚重，古人何太毅也？’曰：‘无弃灰所易也，断手所恶也，行所易不关所恶，古人以为易，故行之。’”<br/>　　故论法治之大体，必以圣人为准格；圣人之所务，必以大道通其法。考之上世，则如彼；论之末世，则如此。然则非理分而可以成治者，未之闻也。若乃变诈攻夺之事兴，而饰智谋权册以胜之；巧伪奸利之俗长，而设禁网陷阱以饵之；患时世之莫从，悬财赏行罚以驱之；毒为下之讦逆，厚威网杀伐以服之。斯所谓势〔利〕（力）苟合之末事〔一〕，焉可论之以治哉？先王则不然，匡其变夺，则去其所事；救其巧伪，则塞其淫情。人心安乐，乃济其难以悦之，又何不从之有焉？人情恶侵，则正其分以齐之，又何讦逆之有焉？推此以治，则虽愚悖凶戾者，其于身也，犹知法治所以使之得所而安其性者也。故或犯治逆顺乱伦反性者，皆众之所疾，而法之所以加。是警一人而千万人悦，则法理之分得也。夫然，则上下安和，天下悦服，又何论于法逆于理，理与法违哉？<br/>　　〔一〕　据黄本、南监本改。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7662.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7664.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

