<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷五 地理上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷五 地理上全文,徐坚作品" />
<meta name="description" content="初学记原文阅读,卷五 地理上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9577.html";
var nextpage="novel-read-998-9579.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷五 地理上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9577.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷五 地理上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:53:18<span class="divide">|</span></p>
<div class="page-body">
<div class="page-content">
<p>○总载地第一<br/><br/>　　§叙事<br/><br/>　　《抱朴子》云：太极初构，清浊始分，故天先成而地后定。《白虎通》云：地者元气所生，万物之祖也。《淮南子》云：天有九部八纪，地有九州八柱。(《河图·括地象》曰：昆仑山为天柱，气上通天，昆仑者地之中也。地下有八柱，柱广十万里；有三千六百轴，互相牵制；名山大川，孔穴相通。)九州之外有八埏，(《淮南子》云：东方曰沙海，东南方曰沅泽，南方曰丹泽，西方曰泉泽，西北方曰海泽，北方曰塞泽，东北方曰无通泽。《河图》曰：凡天下有九区，别有九州。中国九州名赤县，即禹之九州也。上云九州八柱，即大九州也，非禹贡赤县小九州也。)八埏之外有八纮，(《淮南子》云：东北方之纮，曰和邱，曰荒土。东方之纮，曰棘林野，曰桑野。东南之纮，曰大穷，曰众安。南方之纮，曰都广，曰反户。西南方之纮，曰焦侥，曰火土。西方之纮，曰金邱，曰沃野。西北之纮，曰一目，曰少所。北方之纮，曰积冰，曰委羽。)八纮之外有八极。(《淮南子》云：东北方曰方土之山，曰苍门。东方曰东极之山，曰开明门。东南方曰波母之山，曰阳门。南方曰南极之山，曰暑门。西南方曰编驹之山，曰白门。西方曰西极之山，曰阊阖之门。西北方曰不周之山，曰幽都门。北方曰北极之山，曰寒门。)八极之广，东西二亿三万三千里，南北二亿三万一千五百里。夏禹所治四海内地，东西二万八千里，南北二万六千里，地东西为纬，南北为经。(《周礼》又云：东西为广，南北为轮。)《尔雅》云：东至于泰远，西至于邠国，南至于濮铅，北至于祝栗，谓之四极。九夷，八狄，七戎，六蛮，谓之四海。(言所居近于海。)《纂要》云：嵩，泰，衡，华，恒，谓之五岳；江，河，淮，济，谓之四渎；上，中，下，谓之三壤；山林，川泽，邱陵，坟衍，原隰，为五土。(《周礼》：大司徒辨五地之物，一曰山林，其动物宜毛物，其植物宜皂物；二曰川泽，其动物宜鳞物，其植物宜膏物；三曰邱陵，其动物宜羽物，其植物宜窍物；四曰坟衍，其动物宜介物，其植物宜荚物；五曰原隰，其动物宜裸物，其植物宜丛物。)《物理论》云：地者，其卦曰坤，其德曰母，其神曰祇，亦曰媪。大而名之曰黄地祇，小而名之曰神州，亦名后土。(黄地祇，举八极之内地；神州，王畿方千里内地神也；后土，社也；社，地主也。所在皆得言之也。)<br/><br/>　　§事对<br/><br/>　　【坤元 祇位】《易》曰：至哉坤元，万物资生，含弘光大，品物咸亨。《河图》曰：地之位，起形于昆仑，从广万里，高万一千里。神物之所生，圣仙之所集。<br/><br/>　　【广大 博厚】《易》曰：广大配天地，变通配四时。《庄子》曰：夫地非不广且大也，人所容足耳。《礼记》曰：博厚所以载物也，高明所以覆物也，博厚配地，高明配天。<br/><br/>　　【八柱 九则】《河图》曰：天有九部八纪，地有九州八柱；天地精通，神明列序也。《离骚》曰：地方九则，何以坟之？注云：坟，分也，谓之九州之地，凡九品，禹何以能分别之乎？<br/><br/>　　【经纬 广轮】《家语》曰：地东西为纬，南北为经；山为积德，川为积形。周礼，大司徒掌天下土地之图，知九州之地域广轮之数。<br/><br/>　　【五物 十形】五物见前叙事注。杨泉《物理论》曰：夫土地皆有形名，而人莫察焉。有龟龙体，有鳞凤貌，有弓弩势，有斗升象，有张舒形，有塞闭容，有隐真之安，有累卵之危，有膏英之利，有塉埆之害。此十形者，气势之始终，阴阳之所极也。<br/><br/>　　【母德 媪神】杨泉《物理论》曰：地者，其神曰祇，其卦曰坤，其德曰母。《汉书》曰：惟泰元尊，媪神蕃厘，经纪天地，作成四时。注云：媪，地神。<br/><br/>　　【绝维 演络】《列子》曰：共工氏与颛顼争为天子，怒而触不周山，天柱折，地维绝。地不满东南，故百川归焉，而为渤海。张衡《西京赋》曰：尔乃振天维，演地络，荡川渎，簸林薄。<br/><br/>　　【亥步 章极】《山海经》曰：帝令竖亥步，自东极至西极，五亿十万九千八百八步。天地之东西二万八千里，南北二万六千里。《淮南子》曰：禹使大章步，自东极至于西极，二亿三万三千五百里七十五步。<br/><br/>　　【四柱 九囿】张华《博物志》曰：昆仑东北地转下，有八玄幽都，方二十余万里；地下有四柱，广十万里。地有三千六百轴，互相牵制。《洛书》曰：人皇始出于堤地之口，九男兄弟相像，以别长九州，为九囿。人皇乃有中州，制八辅。<br/><br/>　　【流谦 贵贞】《易》曰：地道变盈而流谦。《汉书》曰：天道贵信，地道贵贞；不信不贞，万物不生。<br/><br/>　　【政本 物祖】《管子》曰：地者，政之本也，是知地可以正政也。地不平均和调，则政不可正也。《白虎通》曰：地者，元气之所生，万物之祖也。地之言施也，谛也。应施变化，审谛不设，敬始重终，故谓之地。<br/><br/>　　【方舆 大舟】宋玉《大言赋》曰：方地为舆，圆天为盖。《河图》曰：地恒动不止，譬如人在大舟上，闭牖而坐，舟行而人不觉。<br/><br/>　　【取财 成化】《礼记》曰：地载物，天垂象，取财于地，是以尊天而亲地。《易》曰：凡天地之数，五十有五，所以成变化而行鬼神。<br/><br/>　　【铜仪 金柱】《续汉书》曰：张衡作地动仪，精铜以铸。其器圆径八尺，形似酒樽。樽中有都柱，傍行八道，施关发机。外有八龙，首衔铜丸，蟾蜍承之。其机关巧制，皆在樽中。《关令内传》曰：地厚万里，其下得太空。太空四角，下有自然金柱，辄方圆五千里也。<br/><br/>　　【七表 九域】《河图》曰：天有五行，地有五岳；天有七星，地有七表。张衡《灵宪》曰：元气剖判，清浊异位，地定于内而体于阴。地有九域山川，圣人始纪纲而后经纬。<br/><br/>　　【行马 御骥】《易》曰：牝马地类，行地无疆。王弼注云：乾以龙御天，坤以马行地。孙楚祖《道诗》曰：御天惟龙，御地以骥，利有攸往，不期而至。<br/><br/>　　【养材 敏树】《史记》曰：颛顼养材以任地，载时以象天。《礼记》曰：人道敏政，地道敏树。郑注云：树谓植草木。<br/><br/>　　【东倾 右动】《离骚》曰：康回凭怒，地何故以东南倾？王逸注曰：共工怒触不周山，地柱折，故倾也。《春秋元命苞》曰：天左旋，地右动。<br/><br/>　　【骊巿 秦枢】《辛氏三秦记》曰：骊山始皇陵作地巿，生死人交易，巿平不得欺死人，云秦五地巿，有断马利。袁淑效《白马篇》曰：骑剑何翩翩？长安五陵间；秦地天下枢，八方辏才贤。<br/><br/>　　【无私载 有大利】《礼记》曰：天无私覆，地无私载，日月无私照。杨泉《物理论》曰：凡居地有大利而无小害者，上地也。<br/><br/>　　【九地 五土】扬雄《太玄经》曰：九地，一为沙泥，二泽浼，三征崖，四下田，五中田，六上田，七下山，八中山，九上山。范子《计然》曰：夫地有五土之宜，各有高下。郑玄注《孝经》曰：分别五土，视其高下。若高田宜黍稷，下田宜稻麦，邱陵坂险宜种枣栗。<br/><br/>　　【九阿 四野】《穆天子传》曰：天子西征，至于九阿。阮籍诗曰：惊风振四野，回云荫堂除。张华诗曰：游目四野外，逍遥独延伫。<br/><br/>　　§论<br/><br/>　　【西晋裴秀《禹贡九州地域图论》】图书之设，由来尚矣。自古垂象立制，而赖其用。三代置其史，掌其职，暨汉祖屠咸阳，丞相萧何尽收秦图籍。今秘书既无古今地图，又无萧何所得秦图，唯有汉氏所画舆地及诸杂图。各不设分率，又不考正准望，不备载名山大川，其所载列，虽有粗形，皆不精审，不可依据。或称外荒迂诞之言，不合事实，于义无取。今制地图之体有六：一曰分率，所以辨轮广之度也；二曰准望，所以正彼此之体也；三曰道里，所以定所由之数也。四曰高下，五曰方邪，六曰迂直；此三者各因地而制行，校夷险之故也。有图像而无分率，则无以审远近之差。有分率而无准望，虽得之一隅，必失之他方。虽有准望而无道里，则施于山海绝隔之地，不能相通。有道里无高下方邪迂直之校，则径路之数，必与远近之实相违矣。此六者，参而考之，然后远近之实，定于分率；彼此之实，定于准望；径道之实，定于道里；度数之实，定于高下。故虽有峻山巨海之隔，绝域殊方之迥，登降诡曲之因，皆可得举而定者也。<br/><br/>　　§启<br/><br/>　　【梁昭明太子《谢敕赉地图启》】汉氏舆地，形兹未拟；晋代方丈，比此非妙。匹之长乐，唯画古贤；俦之未央，止图将帅。未有洞该八薮，混观六合，域中天外，指掌可求。地角河源，户庭不出。岂问千秋，自识乌丸之地；脱逢壮武，方著博物之书。<br/><br/>　　§赞<br/><br/>　　【宋何承《天地赞》】九州攸同，时惟禹迹；爰及后代，疆分里析。贡则屡迁，名犹不易。<br/><br/>　　§文<br/><br/>　　【颜师古《神州地祇祝文》】维某年敢昭告于神州地祇：惟祇包函区夏，载负群生，溥彼域中，赖兹厚德，式遵彝典，拣此元辰。敬以玉帛牺牲，粢盛庶品，明献厥诚，备兹禋瘗。<br/><br/>　　○总载山第二<br/><br/>　　§叙事<br/><br/>　　《国语》云：山者，土之聚也。《尔雅》云：土高有石曰山。《释名》曰：山，产也，言产生万物。《说文》云：山，宣也，宣气散生万物。有石而高，象形也。《韩诗外传》云：夫山，万人之所瞻仰。材用生焉，宝藏植焉，飞禽萃焉，走兽伏焉。育群物而不倦，有似夫仁人志士，是仁者所以乐山也。《释名》云：山顶曰冢，亦曰巅，亦曰椒；山脊曰冈，山大而高曰嵩，(嵩，高称也。今中岳嵩山盖依此，亦作崧。)小而高曰岑，锐而高曰峤，卑而大曰扈，小而众曰岿，上大下小曰巘。山有草木曰岵，无草木曰垓，石载土曰岨，土载石曰崔嵬。(此因形而名之。)山东曰朝阳，山西曰夕阳，(随日照而名之)山足曰麓，山穴曰岫，山边曰崖。崖之高曰岩，上秀者曰峰，陬浊高者曰岊。山坡曰坂，山三袭曰陟，山再成曰坯。山中绝曰陉，未及上曰翠微。(一说，山气青缥色曰翠微。)山属曰峄，(言络绎相连。今鲁国有峄，山纯石相积构，连属成山，盖谓此也。)山狭而高曰峦。峦山曰嶞。(谓山形长狭者。荆州又谓之峦。诗云：嶞山乔岳。)土山曰阜。(阜，厚也，言其高厚。)曲阜曰阿，大阜曰陵。小陵曰邱。山精曰夔，亦曰跂，亦曰云阳。祭山曰庋悬。(自山顶曰冢已下，并出《说文》、《释名》、《尔雅》三书。)<br/><br/>　　§事对<br/><br/>　　【蒙险 含泽】杨文《易卦序论》云：险而止，山也；险而动，泉也。动静皆蒙险，故曰山。《春秋说题辞》曰：山之为言宣也，含泽布气，调五神也。<br/><br/>　　【银溢 金涌】《汉书》曰：殷得金德，银自山溢。苏林注曰：溢，出也。《关令尹喜内传》曰：五百岁，天下名山一开。开时金玉之精涌出。<br/><br/>　　【石镜 玉台】山谦之《吴兴记》曰：临安县东五里，石镜山东，有石镜一所。径二尺四寸，甚清亮。张僧监《浔阳记》曰：石镜山东有一圆石，悬崖，明净照见人形。邓德明《南康记》曰：雩都君山有玉台，方广数丈。<br/><br/>　　【崖馆 云府】庐谌诗曰：遐举游名山，松乔共相追；层崖成崇馆，岩阿结重闱。庾肃之《山赞》曰：悬岩杳翳，神明攸居；官府风云，怀吐川渠。<br/><br/>　　【石闾 金阙】《汉书》曰：武帝禅石闾。谢灵运《太山吟》曰：石闾何晻蔼，明堂秘灵篇。《史记》曰：燕昭王使人求蓬莱、方丈、瀛洲，此三山，黄金白银为宫阙。<br/><br/>　　【霞璧 云峰】《荆州图副》曰：丹雀山高可三十丈，北临丹水，赤壁如霞。孔晔《会稽记》曰：四明山高峰轶云，连岫蔽日。<br/><br/>　　【五台 九室】郦元注《水经》曰：薄池水西注五台山北。其山五峦巍然，故号五台。《玉匮》曰：青城山名九室之天。<br/><br/>　　【九坂 千岩】张璠《汉记》曰：梁冀聚土筑山，十里九坂。《世说》曰：顾长康从会稽还。人问山川之美，顾云：“千岩竞秀。”<br/><br/>　　【五女 两童】扬雄《蜀本纪》曰：秦王献美女于蜀王。蜀王遣五丁迎五女，见大蛇，入山穴中。五丁引蛇，山崩。五女上山，化为石。魏文帝《登山远望诗》曰：西山一何高？望望殊不及；上有两仙童，不饮亦不食。<br/><br/>　　【仙宫 神阙】王韶之《南康记》曰：雩县有君山，大风雨后，闻弦管声。其山谓之仙宫。邓德明《南康记》曰：归美山高数百丈，远望嵯峨，灵阙腾空，故老谓之神阙。<br/><br/>　　【出日 落星】《山海经》曰：东海之外，大荒中有山，名大谷，日月所出。山谦之《南徐州记》曰：临沂县前有落星山，今云班渎，即《绿江图》所谓落星浦。<br/><br/>　　【员峤 方壶】《列子》曰：渤海之东有壑，其中山曰员峤。《拾遗记》曰：海中三山，一名方壶方丈，二曰蓬壶蓬莱，三曰瀛洲。形如壶，上广下狭。<br/><br/>　　【车盖 香炉】山谦之《吴兴地记》曰：乌程县车盖山，山东旧有殷康所立亭，瞩望极佳。郭仲产《南雍州记》曰：望楚山有三磴道，上磴道名香炉峰。<br/><br/>　　【凿室 临榭】《楚词》曰：凿山楹以为室，下披衣于水府。又曰：层台累榭临高山。<br/><br/>　　【天台 地首】刘敬叔《异苑》曰：会稽天台山路遐远，自非忽生忘形，不能跻也。《河图》曰：昆仑之山为地首。<br/><br/>　　【天目 地胏】山谦之《吴兴记》曰：于潜旧县天目山，极高险，且长远，与宣城怀安并分山为界。谢灵运《游名山志》曰：地胏山者，王演山记谓之木榴山，一名地胏。《永嘉郡记》曰：地胏山在乐城县东大海中，去岸百余里。<br/><br/>　　【青邱 丹穴】《山海经》曰：青邱之山，其阳多玉，其阴多青雘。有兽如狐九尾；有鸟如鸠，佩之不惑。又曰：丹穴山丹水出焉。有鸟如鹤，五采而文，名曰凤鸟，不饮不食，自歌自舞。见则天下安宁。<br/><br/>　　【视三公 植万物】《礼记》曰：天子祭名山大川，五岳视三公。郑玄注曰：视者，牲器之数。《韩诗外传》曰：山者万人之所瞻仰，草木生焉，万物植焉，飞鸟集焉，走兽伏焉。<br/><br/>　　§赋<br/><br/>　　【唐太宗《小山赋》】何四序之交运，转三阳之暮时，风辞暄而入暑，树替锦而成帷？想蓬瀛兮靡觌，望昆阆兮难期；抗微山于绮砌，横促岭于丹墀。启一围而建址，崇数尺以成坯。既无秀峙之势，本乏云霞之资；承坠宇之残溜，挂低空之断丝。尔乃参差绝巘，威纡短迳，风暂下而将飘，烟才高而不暝；寸中孤嶂连还断，尺里重峦欹复正；岫带柳而合双眉，石澄流兮分两镜。尔其移芳植秀，擢干抽茎，松新翠薄，桂小丹轻。细影杂兮俱乱，弱势夹兮共萦；才有力以胜蝶，本无心而引莺。半叶舒而岩暗，一花散而峰明；何纤微之同景，亦卑细以相成。于是换浮权于沉思，赏轻仁于胜地。俯蚁垤而有余，仰终南而多愧；非为固于九折，庶无亏于一篑。聊夕玩而朝临，足摅怀而荡志。<br/><br/>　　【梁江淹《江上之山赋》】{&#11950;渊}潾澒溶兮楚水而吴江，刻划崷崪兮山云而碧峰。挂青萝兮万仞，竖丹石兮百重。百重兮岩崿，如斫兮如削；峣嶷兮尖出，岩峣兮穴凿。波潮兮吐纳，嵁崖兮积沓。见红草之交生，眺碧树之四合，草自然而千华，树无情而百色。嗟人道之异兹，牵忧恙而来逼。怀炉炭于片景，抱丝绪于一息。俗逐事而变化，心应物而回旋；既〈齿欠〉歙以未悟，亦纬繣而已迁。伊人寿兮几何？譬流星之霄天。怅日暮兮吾有念，临江上之断山；虽不敏而无操，愿从兰芳兮与玉坚。<br/><br/>　　§诗<br/><br/>　　【唐太宗《咏小山诗》】近谷交萦蕊，遥峰对出莲；径细无全磴，松小未含烟。<br/><br/>　　【梁庾肩吾《赋得山诗》】层云霾峻岭，绝涧倒危峰；刻削临千仞，嵯峨起百重。行曦上杳杳，结雾下溶溶；仁心留此属，休奉愧群龙。<br/><br/>　　【周萧捴《上莲山诗》】独迈青莲岭，超奇紫盖峰；挂流遥似鹤，插石近如龙。沙崩闻韵鼓，霜落似鸣钟；飞花满丛桂，轻吹起修筇。石蒲今尚有，采摘更相逢。<br/><br/>　　【陈萧诠《赋得往往孤山映诗》】青山照落晖，映远望连飞；仙峰看玉笥，关路视金微。鼓吹声疑尽，香炉烟觉稀；共君临水别，劳此送将归。<br/><br/>　　【陈释惠摽《咏山诗》】灵山蕴丽名，秀出写蓬瀛；香炉带烟上，紫盖入霞生。雾卷莲峰出，岩开石镜明；定知邱壑里，并伫白云情。<br/><br/>　　【又】蛾眉信重险，天目本仙居；金华抱丹灶，玉笥蕴神书。幽人披薜荔，怨妾采蘼芜；紫岩无暮雨，何时送故夫。<br/><br/>　　【又】丹霞拂层阁，碧水泛蓬莱；鳌岫含烟耸，莲崖照日开。松门夹细叶，石磴染新苔；能令平子见，淹留未肯回。<br/><br/>　　【萧悫《奉和望山应教诗》】仙游本多趣，复此上秋初；岩低石倒险，岭高松更疏。峰形疑鸟翅，塞路似狼居，瞩望情无已，词殚意有余。<br/><br/>　　【隋李德林《咏山诗》】登岭望重关，腰佩且鸣环；天河临易饮，月桂近将攀。王母仙山至，夫人南岳还；何必阳台下，要待梦容颜。<br/><br/>　　【隋刘斌《咏山诗》】雪山峙千仞，蔽日且嵯峨；紫盖云阴远，香炉烟气多。石梁高鸟路，瀑水近天河；欲知闻道里，别自有仙歌。<br/><br/>　　§序<br/><br/>　　【宋谢灵运《游名山志序》】夫衣食生之所资，山水性之所适，今滞所资之累，拥其所适之性耳。俗议多云，欢足本在华堂，枕岩漱流者乏于大志，故保其枯槁。余谓不然。君子有爱物之情，有救物之能；横流之弊，非才不治，故有屈己以济彼，岂以名利之场，贤于清旷之域耶。语万乘则鼎湖有纵辔，论储贰则嵩山有绝控。又陶朱高揖越相，留侯愿辞汉傅，推此而言，可以明矣。<br/><br/>　　○泰山第三<br/><br/>　　§叙事<br/><br/>　　按：泰山，五岳之东岳也。《博物志》云：泰山一曰天孙，言为天帝孙也。主召魂。东方万物始成，故知人生命之长短。《五经通义》云：一曰岱宗，言王者受命易姓，报功告成，必于岱宗也。东方万物始交代之处。(宗，长也，言为群岳之长。)《白虎通》云：王者受命，必封禅。封者，增高也；禅者，广厚也。(禅，除地为坛，字本为墠，以其祭神，故从示。)皆刻石纪号，著己之功绩以自效也。天以高为尊，地以厚为德，故增泰山之高，以示报天；禅梁甫之址，以报地。(《史记》曰：无怀氏封泰山禅云云；伏羲封泰山禅云云；神农封泰山禅云云；炎帝封泰山禅云云；黄帝封泰山禅云云；颛顼封泰山禅云云；帝喾封泰山禅云云；尧封泰山禅云云；舜帝封泰山禅云云；禹封泰山，禅会稽；周成王封泰山，禅社首；秦始皇封泰山，禅梁甫；汉武帝封泰山，禅梁甫。肃然及蒿里石闾，后又凡五修封泰山。《后汉书》曰：光武封泰山，禅梁甫凡三，云亭。肃然、蒿里、社首、梁甫，皆泰山下小山也。石闾在西岩下。)《汉官仪》及《泰山记》云：盘道屈曲而上，凡五十余盘，经小天门、大天门。仰视天门，如从穴中视天窗矣。自下至古封禅处，凡四十里。山顶西岩为仙人石闾，东岩为介邱，东南岩名日观。日观者，鸡一鸣时，见日始欲出，长三丈所。又东南名秦观。秦观者，望见长安；吴观者，望见会稽；周观者，望见齐。黄河去泰山二百余里，于祠所瞻黄河如带，若在山址。山南有庙，悉种柏千株，大者十五六围，相传云汉武所种。小天门有秦时五大夫松，见在。(《茅君内传》云：仙家凡有三十六洞。在岱宗之洞，周回三千里，名曰三宫空洞之天。)<br/><br/>　　§事对<br/><br/>　　【仙闾 神府】《汉书》曰：武帝封泰山，禅石闾。应劭注曰：石闾在泰山下南方，土人言仙人闾。道书《福地记》曰：泰山多芝草玉石，下有洞天，周回三千里，鬼神之府。<br/><br/>　　【去阙 天门】袁山松《后汉书》曰：光武封泰山，云气成宫阙。《汉官仪》曰：泰山东上七十里至天门。<br/><br/>　　【五祠 三庙】《汉书》曰：五岳四渎，皆有常祀。河于临晋，江于江都，淮于平氏，济于临邑界中，皆使者持节特祠。唯泰山与河岁五祠，江水四，余皆一祷而三祠。伍缉之《从征记》曰：泰山有上中下三庙。庙前有大井，水极香冷，异于凡水，不知何代所掘。<br/><br/>　　【日观 天孙】日观见叙事。张华《博物志》曰：泰山，天帝孙也，主召人魂。<br/><br/>　　【石闾 玉几】《汉书》曰：武帝禅石闾。刘向《列仙传》曰：岱宗石室中上下悬绝，其中金床玉几。<br/><br/>　　【金箧 玉简】《风俗通》曰：古封泰山，禅梁甫，说岱宗上有金箧玉策，能知人年寿修短。汉武帝探策得十八，因倒读曰八十，其后果寿长八十。刘义恭诗曰：大明总神武，乘时以御天；金牒封梁甫，玉简禅岱山。<br/><br/>　　【鲁瞻 秦观】《毛诗》曰：泰山岩岩，鲁邦所瞻。秦观见叙事。<br/><br/>　　【郑祀 吴观】《左传》云：郑伯请释泰山之祀，而祀周公。杜预注曰：郑有助祭泰山，汤沐邑在祊。吴观事见上。<br/><br/>　　【虞柴 兖镇】《虞书》曰：岁二月，东巡狩，至于岱宗柴。《周官》曰：“兖州，其镇山曰岱山。”<br/><br/>　　【云封 雨坂】《史记》曰：汉武帝封泰山，白云起封中。又曰：秦始皇上泰山，中坂遇风雨。<br/><br/>　　【鉏父 芝童】葛洪《神仙传》曰：泰山下老父者，失其姓名。汉武帝东游，见老父鉏于道间，头生白光。曹植《飞龙篇》曰：晨游泰山，云雾窈窕，忽逢二童，颜色鲜好，乘彼白鹿，手翳芝草。<br/><br/>　　【千树 三宫】《泰山记》曰：泰山庙在山南，悉种柏树千株。《茅君内传》曰：岱宗山之洞，周回三千余里，名三宫空洞之天。<br/><br/>　　【神房 香井】《尸子》曰：泰山之中，有神房阿阁。香井事见上三庙注。<br/><br/>　　【稷邱君 崔文子】刘向《列仙传》曰：稷邱君者，泰山下道士，汉武东巡泰山，乃拥琴来拜。又曰：崔文子，泰山山人，好黄老术，潜居山下，作黄丸卖药。有疫气者，饮药即愈。<br/><br/>　　【凿石釜 探玉策】崔鸿《前秦录》曰：处士张忠隐于泰山，岩栖谷饮，修导养之法。凿石为釜，泰山人于今法之。探玉策见上金箧注。<br/><br/>　　§诗<br/><br/>　　【李义府《在巂州遥叙封禅诗》】天齐摽巨镇，日观启崇祠；岧峣临渤澥，隐嶙控河沂。建岳诚为长，升功谅在兹；帝猷符广运，玄言畅文思。飞声总地络，载化抚乾维；瑞策开珍凤，祯图荐宝龟。东后方肆觐，西都导六师；天驾移星苑，扬罕驭风司。沸鼓喧平陆，凝跸静通逵；汶阳驰月羽，蒙阴警电辎。岩花飘曙辇，峰叶荡春旗；石闾环藻卫，金坛映黼帷。仙阶溢秘秬，灵检燿祥芝；三始贻遐眖，万岁受重厘。非质陶恩奖，趋迹奉轩墀；触网沦幽裔，乘徼限明时。周南昔已叹，邛西今复悲。<br/><br/>　　【宋谢灵运《泰山吟》】岱宗秀维岳，崔崒刺云天；昨崿既崄巘，触石辄迁绵。登封瘗崇坛，降禅藏肃然；石闾何晻蔼，明堂秘灵篇。<br/><br/>　　§祭文<br/><br/>　　【后魏孝文帝《祭岱岳文》】维太和十九年，敢昭告于泰山东岳之灵：造化氛氲，是生二仪；玄黄既辟，山川以离。四流含灵，五岳苞祇；并兼万象，出纳望羲。岱宗穹崇，梁甫盘崛；青邱碕〈山羲〉，春址郁律。肇生庶类，启光品物；上敷神工，下融灵秩。载协化文，四气以溢；百王镌成，莫不兹室。<br/><br/>　　【后魏高允《祭岱宗文》】维皇兴二年，敢昭告于岱宗之灵：正趾坤元，作镇东夏，齐二仪以永固，崇至德以配天，故能资元气以造物，协阴阳而变化。若其岩岭峭峙，川谷幽深，神怪谲诡，倏忽百灵，吐纳风云，育成万品，摄生之所归焉。祯祥之所萃焉。是以历代帝王之崇，封禅铭功，以告其成；七十二君，咸在兹焉。自非功侔造化，应同自然，孰能若此者哉。自我国家，肃恭禋祀，怀柔百神，邦域之内，罔不咸秩。往以天路未夷，虽望祭有在；今大化既同，奄有淮岱。谨荐于岳宗之灵，尚飨。<br/><br/>　　○衡山第四<br/><br/>　　§叙事<br/><br/>　　《周官》：荆州，其山镇曰衡山。徐灵期《南岳记》及盛弘之《荆州记》云：衡山者，五岳之南岳也。其来尚矣。至于轩辕，乃以灊霍之山为其副焉。故《尔雅》云：霍山为南岳，盖因其副焉。(或云衡山，一名霍山。)至汉武南巡，又以衡山南远，道隔江汉，于是乃徙南岳之祭于庐江灊山，此亦承轩辕副义也。(干宝《搜神记》云：汉武徙南岳之祭著庐江灊县之霍山。郭璞《尔雅注》云：霍山在庐江郡潜县，别名天柱山。汉武以衡山辽远；谶纬以霍山为岳，故祭之。)故南岳衡山，朱陵之灵台，太虚之宝洞，上承冥宿，铨德钧物，故名衡山；下踞离宫，摄位火乡，赤帝馆其岭，祝融托其阳，故号南岳。周旋数百里，高四千一十丈。东南临湘川，自湘川至长沙七百里，九向九背，然后不见。禹治水，登而祭之，因梦遇玄夷使者，遂获金简玉字之书，得治水之要。山有三峰，其一名紫盖；天景明澈，有一双白鹤徊翔其上。一峰名石囷，下有石室，中常闻讽诵声。一峰名芙蓉，上有泉水飞流，如舒一幅练。《山海经》云：衡山一名岣嵝山，其上多青雘，鸟多雊鹆。<br/><br/>　　§事对<br/><br/>　　【紫盖 朱陵】紫盖、朱陵并见叙事。<br/><br/>　　【九向 三峰】罗含《湘中记》曰：衡山遥望如阵云，沿湘千里，九向九背。三峰见叙事。<br/><br/>　　【舜歌 禹啸】罗含《湘中记》曰：衡山九疑，皆有舜庙。太守至官，常遣户曹致敬修祀，则如有弦歌之声。赵晔《吴越春秋》曰：禹伤父功不成，乃案《黄帝中经历》，盖见圣人所记曰：在于九疑山东南天柱，号曰宛委山，赤帝左阙。其岩之巅，承以文玉，覆以磐石。其书金简青玉为字，编以白银，皆琢其文。禹乃东巡登衡山，血白马以祭之，仰天而啸。忽然而卧，梦见赤绣文衣男子，称玄夷苍水使者，顾谓禹曰：“欲得我山神书者，清斋于黄帝之岳岩岩之下。”禹乃退斋三月，以季之日，登宛委山，发石取书。<br/><br/>　　【石囷 宝洞】臧荣绪《晋书》曰：刘驎之好游山泽，采药至衡山，深入忘返。见有一涧水，水南有二石囷，一开一闭，水深不得过。宝洞见叙事。<br/><br/>　　【玉字 石书】玉字见叙事。徐灵期《南岳记》曰：夏禹导水通渎，刻石书名山之高。《高岳文》云：高四千一十丈。<br/><br/>　　【灵台 仙宇】灵台见叙事。衡山赤帝馆其岭，祝融宅其阳，威神堂堂，荫映峨峨。是以宅薮神灵，室宇仙罗。<br/><br/>　　【峻坡 秀壁】马融《琴赋》曰：惟梧桐之所生兮，在衡山之峻坡。桓玄南《游衡山序》曰：崇峦嵥以云绕，竦秀壁于苍眉。<br/><br/>　　【执书 遗字】盛弘之《荆州记》曰：初有采药衡山，见一老翁，四五年少，对坐执书。刘敬叔《异苑》曰：湘东姚祖，太元中为郡吏，经衡山，望岩下，数少年并执笔作书。祖谓行旅休息，乃过之。未至百步，少年相与飞飏，遗一纸书在坐处。前数句古时字，自后皆鸟篆。<br/><br/>　　【结宇 憩舆】孙严《宋书》曰：宗炳寻名山，西陟荆巫，南登衡岳，因结宇衡山，欲怀尚平之志。桓玄南《游衡山诗序》曰：姑洗之旬，始暨衡岳；憩舆素石，映濯水湄。<br/><br/>　　【神宅 仙岩】神宅见上仙宇注。仙岩见下谢灵运诗。<br/><br/>　　【鸟书 鹤舞】鸟书见上遗字注。罗含《湘中记》曰：衡山有悬泉，滴沥岩间，声泠泠如弦音；有鹤回翔其上，如舞。<br/><br/>　　§诗<br/><br/>　　【东晋庾阐《游衡山诗》】北眺衡山道，南瞻五岭末；寂坐抱虚恬，运目情四豁。翔虬凌九霄，陆鳞困濡沫；未体江湖游，安识南溟阔。<br/><br/>　　【宋谢灵运《衡山诗》】岩下一老翁，四五年少者。衡山采药人，路迷粮亦绝；遇息岩下坐，正见相对说。一老四五少，仙隐不可别；其书非世教，其人必贤哲。<br/><br/>　　§序<br/><br/>　　【东晋桓玄《南游衡山诗序》】岁次降娄，夹钟之初，理楫将游于衡岭。涉湘千里，林阜相属；清川穷澄映之流，涯涘无纤埃之秽。修途逾迈，未见其极；穷日所经，莫非奇趣。姑洗之旬，始暨于衡岳，于是假足轻舆，宵言载驰，轩途三百，出径彻通。或垂柯跨谷，侠献交荫；或曲溪如塞，已绝复开；或步乘长岭，邈眺遥旷；或憩舆素石。映濯水湄。所以欣然奔悦，求路忘疲者，触事而至也。仰瞻翠摽，邈尔天际；身凌太清，独交霞景。周览甫毕，顿策岩阿；管弦并奏，清徵再响。思古永逝，神气未言。<br/><br/>　　○华山第五<br/><br/>　　§叙事<br/><br/>　　按：华山，五岳之西岳也。《周官》：豫州，其镇山曰华山。《华山记》云：山顶有池，生千叶莲花，服之羽化，因曰华山。(又《白虎通》云：西方华山，少阴用事，万物生华，故曰华山。)《山海经》曰：一名太华。太华之山，削成而四方，高五千仞。其广十里。薛综注《西京赋》云：华山对河东首阳山，黄河流于二山之间。古语云：此本一山当河，河水过之而曲行；河神巨灵，以手擘开其上，以足蹈离其下，中分为两，以通河流。今睹手迹于华岳上，指掌之形具在；脚迹在首阳山下，亦存焉。郭缘生《述征记》及《华山记》云：山下自华岳庙列柏，南行十一里，又东回三里，至中祠。又西南出五里至南祠。南入谷口七里，又至一祠。(凡欲升山者皆祈祷焉。)又南一里至天井。天井才容人上，可长六丈馀。出井如望空视明，如在室窥窗矣。出井东南二里，至峻坂斗上，又东上百丈崖，皆须攀绳挽葛而后行。又西南出六里，又至一祠，名胡越寺神。又行二里，便届山顶。上方七里，有灵泉二所，一名蒲池，一名太上泉。池北有石鼓，尝闻其鸣。其上有三峰直上，晴霁可睹。<br/><br/>　　§事对<br/><br/>　　【二华 四方】张衡《西京赋》云：缀以二华，谓太华、少华也。少华在华山西。《山海经》云：泰华之山，削成而四方。<br/><br/>　　【地载 神开】《礼记》曰：天地之道，博也，厚也；载华岳而不重，振河海而不泄。郭缘生《述征记》曰：华岳与首阳山本一山，河神巨灵，析开为二。事具在叙事中。<br/><br/>　　【豫镇 秦城】《周官》曰：豫州，其镇山曰华山。《汉书》曰：贾谊《过秦论》曰：“秦王缵六代之余烈，振长策而御宇内，然后践华为城，因河为池。”<br/><br/>　　【四合 二岑】《华山记》曰：华山高岩四合，重岭秀起。郭缘生《述征记》曰：华山有二岑，直上数千仞；自下小岑叠秀，迄于岭表，有如削成。<br/><br/>　　【莲峰 柏箭】《华山记》曰：华山顶生千叶莲花，《韩子》曰：秦昭王令工施钩梯而上华山，以松柏之心为博箭，长八尺，棋长八寸，而勒之曰：“昭王尝与天神博于此。”（棋作綦，非。）<br/><br/>　　【玉版 金液】崔鸿《前燕录》曰：石季龙使人采药，上华山，得玉版。《列仙传》曰：马明生从安期先生受金液神丹方，乃入华阴山，合金液。不乐升天，但服半剂，为地仙。<br/><br/>　　【骑龙 驾鹿】《列仙传》曰：呼子先者，汉中关下卜师，寿百余岁。临去，呼酒家妪急装。有仙人持二茅狗来。至，先将一与酒妪。俱骑之，乃龙也。上华山，常于山大呼，言子先酒母在此。《神仙传》曰：卫叔卿常乘云，驾白鹿。见汉武帝，将臣之，叔卿不言而去。帝悔，求得其子度世，令追其父。度世登华岳，见其父与数人博于石上，敕度世令还。<br/><br/>　　【石鼓 玉浆】《华山记》云：华山顶有石鼓，父老传云：“尝有闻其鸣者。”郭璞赞曰：华岳灵峻，削成四方；爰有神女，是挹玉浆。<br/><br/>　　【归马 遗璧】《尚书》曰：归马于华山之阳，放牛于桃林之野，示天下弗服。《史记》曰：秦始皇三十六年，郑容从关东来，至华阴，望见素车白马，从山上下，知其非人，止而待之。遂至，持璧与郑容曰：“为我遗镐池君，明年祖龙死。”<br/><br/>　　【天井 石榻】《水经注》曰：华山中路名天井，才容人行。迂回顿曲而上，可高六丈馀。山上有微涓细水，流入井中，亦不沾人。出井望空视明，如在室窥窗。《列仙传》曰：修羊公者，魏人，止华阴山石室中。中有悬石榻，卧其上，石尽穿陷。<br/><br/>　　【扪虱 持狗】崔鸿《前燕录》曰：王猛隐华山，桓温入关，猛被褐而诣之，一面说当代之事，扪虱而言，傍若无人。持狗已见骑龙注中。<br/><br/>　　【毛女 巨灵】《列仙传》曰：毛女者，在华阴山中，山客猎师，世世见之，体生毛，自言秦始皇宫人。巨灵见叙事中。<br/><br/>　　【五里雾 千叶莲】范晔《后汉书》曰：张楷，字公超，隐居弘农山。学者随之，所居成巿。能为五里雾，后华山南遂有公超雾巿。千叶莲见叙事。<br/><br/>　　【集灵宫 望仙门】桓谭《仙赋序》曰：华山下有集灵宫，汉武帝欲怀集仙者，故名殿为存仙，门为望仙。<br/><br/>　　§诗<br/><br/>　　【隋孔德绍《行经太华诗》】纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东郡外，此处可抽簪。<br/><br/>　　【沈佺期《西岳诗》】西镇何穹崇？壮哉信灵造。诸岭皆峻秀，中峰特美好。傍见巨掌存，势如拓东倒；颇闻首阳去，开拆此河道。磅礴压洪源，嵬峨载清昊；云泉纷乱瀑，天磴矻横抱。子先呼其巅，宫女世不老；下有府君庙，历载传洒扫。皇明应天游，十月戒丰镐；微末忝闲从，兼得事蘋藻。宿心爱兹山，意欲拾灵草；阴壑已永闭，云宝绝探讨。芳月期再来，回策思方浩。<br/><br/>　　§序<br/><br/>　　【后汉张旭《华岳碑序》】《易曰》：天地定位，山泽通气，然则山莫尊于岳，泽莫崇于渎。岳有五而华处其一，渎有四而河在其数，其为灵也至矣。人主废兴，必有其应，故岱山石立，中宗继统，太华授璧，秦胡绝绪。布五方则受其西，列三条则居其中。若广兽奇虫，山经有纪；经有望秩之礼，典有生殖之祀。盖所以宗山川而报功也。四海一统，天子乘其祀；诸侯力政，强国摄其祭。其奉邑曰华阴久矣。<br/><br/>　　【西晋傅玄《华岳碑序》】易称法象莫大乎天地。天以高明为称，而岳配焉；地以广厚为基，而岳体焉。若夫太华之为镇也，五岳列位而在其首，三条分方而处其中。参两仪以比德，协和气之絪缊。济云行而雨施，兴雷风以动物，是以圣帝明王，莫不燔柴加牲。尊而祀焉。<br/><br/>　　§赞<br/><br/>　　【东晋郭璞《太华赞》】华岳灵峻，削成四方；爰有神女，是挹玉浆。其谁游之，龙驾云裳。<br/><br/>　　○恒山第六<br/><br/>　　§叙事<br/><br/>　　按：恒山，五岳之北岳也。《周官》：并州，其镇山曰恒山。《风俗通》曰：恒，常也，万物伏北方有常，亦谓之常山。(《白虎通》曰：北方为常山者何？阴终阳始，其道常久，故曰常山。)《尔雅》曰：常山谓之恒山。《五岳图》云：恒山高三千九百丈七尺，上方三十里，周回三千里。有太玄之泉。神草十九种，服之可度世。《管子》云：恒山北临代，南俯赵，东接河海之间。早生而晚杀。五谷之所蕃熟，四种五获焉。《后魏书》云：道武立庙于其上，置侍祀九十人，岁时祈祷水旱。至文成帝东巡，亲礼其神焉。<br/><br/>　　§事对<br/><br/>　　【赵符 燕玉】《史记》曰：赵简子谓诸子曰：“吾藏宝符于常山中，往得者立为后。”诸子皆竞往，无所得。无恤曰：“常山临代，代可取也。”简子曰：“是知符矣。”遂立之。崔鸿《前燕录》曰：慕容俊寿光二年，常山寺大树根下得璧七十，圭七十三，光色精奇。有异常玉，俊以为神岳之命，以太牢祠之。<br/><br/>　　【率然 神护】《孙子兵法》曰：常山之蛇，名曰率然，一身而两头。击其一头则一头至，击其中则两头俱至。《神农本草》曰：常山有草名神护，置之门上，每夜叱人。<br/><br/>　　【珪璧 蓬蔂】珪璧见上燕玉注中。《列仙传》曰：昌容者，常山道士，自称殷女，食蓬蔂根，往来山下。见者二百余年，颜色如二十许人。<br/><br/>　　【临代 俯赵】事并见叙事中。<br/><br/>　　【虞巡 并镇】《虞书》曰：十有一月北巡狩至北岳，如西礼。并镇见叙事。<br/><br/>　　【两头蛇 五获谷】两头蛇事见率然注中。五获谷事见叙事中。<br/><br/>　　【毕昴之精 赵代之境】《春秋元命苞》曰：毕散为冀州，分为赵国，立为常山。宋均注曰：常山即恒山也，是毕昴之精。又曰：赵国有常山，临代也。<br/><br/>　　【无恤得符 昌容得道】得符事见赵符注。昌容事见蓬蔂注。<br/><br/>　　§诗<br/><br/>　　【西晋傅咸诗】奕奕恒山，作镇冀方；伊赵建国，在岳之阳。<br/><br/>　　【周王褒《渡河北诗》】秋风吹木叶，还似洞庭波；常山临代郡，亭障绕黄河。心悲异方乐，肠绝陇头歌；薄暮临征马，失道北山阿。<br/><br/>　　§文<br/><br/>　　【唐太宗《祭北岳恒山文》】维大唐贞观十九年，以大牢之奠，敬祭于恒岳之灵次。苍苍元气，纪三光而成象；茫茫后土，镇五岳以成形。衡岱启东南之趾，嵩华表西中之固。惟灵山之秀峙，亘朔野而摽奇。兽啸龙腾，风云之所吐纳；霓裳鹤盖，神仙之所往还。叠嶂参差，凝烟含翠，重冈纷纠，照日分红。绝壁千寻，孤峰万仞，桂华侵月，松萝挂云。幽涧冬暄，飞泉夏冷。宝符临代邦之美，灵蛇表阵势之奇。铄石七年，无以亏其大；含波九载，不能损其高。巍巍乎与乾坤而永固，隐隐乎横古今而不绝。属以授旗赵郊，誓师冀土，敢荐牲玉，惟神飨之。<br/><br/>　　【后魏孝文帝《祭恒岳文》】维太和十八年，敬昭告于恒岳之灵。天极构高，人晖肇启；幽明合欢，百神同悦。今龙旆鸣銮，载还伊室，迈历恒峦，路邻阴岳；惟灵作镇，出纳炎冰，帝道资功，坤仪凭德。故遣兼官以牲玉荐于恒岳之灵。尚飨。<br/><br/>　　○嵩高山第七<br/><br/>　　§叙事<br/><br/>　　按：嵩高山者，五岳之中岳也。《释名》云：嵩字或为崧。山大而高曰嵩。《白虎通》云：中央之岳，独加高字者何？中央居四方之中而高，故曰嵩高山。《续汉书》云：汉武帝礼登中岳闻言万岁声三，于是以三百户封奉词，命曰崇高邑。至后汉灵帝，复改崇高为嵩高焉。戴延之《西征记》云：其山东谓太室，西谓少室，相去十七里，嵩其总名也。谓之室者，以其下各有石室焉。少室高八百六十丈，上方十里，与太室相埒，但小耳。《杂道书》云：自岳神庙东北二十里至一山，名曰东龙门，其东有三台山。昔汉武东巡过此山，见学仙女，帝观之，遂以名焉。南有许由山，高大四绝。其北有颍水，尧聘许由，其处犹有坛墠。昔周灵王太子晋好吹笙，作凤鸣，游伊洛间，道人浮邱公接上嵩山。三十余年，往来缑氏山。缑氏山，近在嵩山之西也。汉世有道士，从外国将贝多子来，于嵩高西脚上种之。有四树，与众木有异，一年三花，白色香美。<br/><br/>　　§事对<br/><br/>　　【二室 三台】二室，太室、少室也，已具叙事中。三台山，汉武帝立名，在嵩山上，事已具叙事中。<br/><br/>　　【神岳 天镇】《诗》曰：嵩高维岳，峻极于天；维岳降神，生甫及申。庾阐《建武颂》曰：邈彼华岱，维岳之峻；岩岩高大，配天作镇。<br/><br/>　　【金璧 凤鹤】孙严《宋书》曰：高祖表曰：“沙门释法义于嵩高，庙所石坛下得玉璧三十二枚，黄金一鉼，符彩润洁。河南太守毛修之以灵岳降瑞，送诸神府。”《列仙传》曰：王子乔，周灵王太子晋也。好吹笙，作凤鸣。浮邱公接上嵩高，三十余年。后见桓良曰：“告我家，七月七日待我缑氏山头。”果乘白鹤驻山头，望之不得到，乃举手谢时人而去。<br/><br/>　　【玉人 金像】卢元明《嵩山记》曰：岳庙尽为神像。有玉人高五寸，五色甚光润，制作亦佳，莫知早晚所造，盖岳神之像，相传谓明公。山中人悉云，屡常失之，或经旬乃见。《仙经》云：嵩高山大岩下有佛图奇妙，有一大金像在中，来语寺僧密公。密公时在嵩寺，寺在嵩山脚下，闻之欣然，即与人披林求索。时白雾昏迷，密公荒迷失路。一往看之，即入山中，唯见一麝香，出入三四步，侧足双跳，步步回顾。复去十步，中有青炎，出就视之，有自然天地。<br/><br/>　　【石床 铜铫】潘岳《关中记》曰：嵩高山石室十余孔，有石床、池水、食饮之具，道士多游之，可以避世。卢元明《嵩山记》曰：嵩山最是栖神之灵薮，长松绿柏，生于岭涧左右。古人住止处，有铜铫器物。东北出云，有自然五谷、神芝、仙药。<br/><br/>　　【乘龙 控鹤】《汉武内传》云：武帝夜梦与李少君俱上嵩山。半道，有绣衣使，乘龙持节，从云中下，言太一请少君。觉乃告近臣曰：“如朕梦，少君将舍朕而去。”控鹤事已具前凤鹤注。又孙登《天台赋》曰：王乔控鹤以冲天。<br/><br/>　　【玉浆 石髓】刘义庆《世说》曰：嵩高山北有大穴。晋时有人误堕穴中，见二人围棋，下有一杯白饮。与堕者饮，气力十倍。棋者曰：“汝欲停此否？”堕者曰：“不愿停。”棋者曰：“从此西行有天井，其中有蛟龙，但投身入井，自当出。若饿，取井中物食之。”堕者如言，可半年，乃出蜀中，归洛下。问张华，华曰：“此仙馆，夫所饮者玉浆，所食者龙穴石髓。”<br/><br/>　　【白雾 青炎】并见前金像注中。<br/><br/>　　【登仙台 万岁亭】戴延之《西征记》曰：汉武帝于太室山作登仙台及万岁亭。<br/><br/>　　【吹笙王子 衣绣使者】吹笙王子见上凤鹤注。衣绣使者见上乘龙注。<br/><br/>　　【种花道士 围棋仙人】种花道士见叙事。围棋仙人见玉浆注。<br/><br/>　　【月光童子 鬼谷先生】《嵩山记》曰：月光童子常在天台，亦来于此。又曰：鬼谷先生于嵩山东南学仙。<br/><br/>　　§诗<br/><br/>　　【唐宋之问《奉使嵩山途经缑岭诗》】侵晨发洛阳，城中歌吹声；毕景至缑岭，岭上烟霞生。草树饶野意，山川多古情；大隐德所薄，归来可退耕。<br/><br/>　　§祭文<br/><br/>　　【宋范泰《为宋公祭嵩山文》】刘裕敬荐中岳之灵，惟岳作镇中畿。拟天比峻，降祉发辉，宣和阴阳，道达幽微。既曰辅顺，亦昭厥违；霜露所均，万人是依。不以虚薄，志扫不庭；仰纾国耻，俯拯黎甿。望岭怀仁，践境延情；金璧之赠，愧惧交盈。思乐时雍，终凭威灵；旧都既清，三秦期廓。岂惟人谋？亦仰冥略；逝将言旋，自雍徂洛。何以寄怀？一卮清酌，珪璧云乎？深诚攸讬。<br/><br/>　　【后魏孝文帝《祭嵩高山文》】维太和十八年，敬昭告于嵩高中岳之灵：太极分浑，两仪是生；辰作乾宝，岳树坤灵。昭彰天地，吐纳五精；唯中挺神，祥契幽经。日月交晖，寒暑递成；万象合和，兆类孳盈。爰自化辟，俶庆胥庭；轩辕曜哲，伊祁载形。逮于有周，实光洛祯；川潜龙光，山隐凤停。三才凭微，七曜依明；人伦倾首，百神柔诚。造厥区夏，历兹三正；应符代绩，孰不斯营。曰乎皇魏，飞虬玄并；螭腾穹象，用九黔嬴。新邦兴略，丕猷罔清；佗琼指阴，淹翠湿亭。河图旷览，升中阙铭；朕承法统，诞邀休宏。开物成务，载铄成龄；迁宇柳方，阐绳廛城。则直之兴，百堵若星；日躔流馥，月陆芬馨。锵旋紫宿，景曜黄衡；鸾声嘒嘒，鸑和嘤嘤。归盖如雪，还辀若霆；惟嵩岩岩，峻极昊青。惟邑翼翼，长启魏京；荐玉告虔，用昭永贞。纳兹多福，万国以宁。<br/><br/>　　○终南山第八<br/><br/>　　§叙事<br/><br/>　　《五经要义》云：终南山，长安南山也。一名太一。(又《汉书》曰：太一山，古文以为终南山。)潘岳《关中记》云：其山一名中南，言在天之中，居都之南，故曰中南。(《毛诗·秦风·终南》诗亦云：终南，周之名山，中南山也。)《福地记》云：其山东接骊山、太华；西连太白，至于陇山；北去长安城八十里；南入楚塞，连属东西诸山。周回数百里，名曰福地。《辛氏三秦记》云：其山从长安向西，可二百里。中有石室、灵芝。常有一道士，不食五谷，自言太一之精，斋洁乃得见之。而所居地名曰地胏，可避洪水。相传云上有水神，人乘船行，追之不及，犹见有故漆船者。秦时四皓亦隐于此山。<br/><br/>　　§事对<br/><br/>　　【玉堂 石室】《福地记》云：终南太一山在长安西南五十里，有玉堂阳宫。《辛氏三秦记》曰：太一在骊山西，山之秀者也。中有石室，常有一道士，不食五谷，自言太一之精。《秦州记》曰：太一山，古文以为终南山。<br/><br/>　　【匿绮 潜嘉】皇甫谧《高士传》曰：四皓绮里季等，共入商洛，隐地胏山，以待天下定。汉高祖征之不至，乃深自匿终南山。崔鸿《前秦录》曰：王嘉不食五谷，清虚服气，潜隐终南山，独庵庐而止。<br/><br/>　　【张乐 表都】《汉书》曰：王莽《下书》曰：《紫阁图》云：太一台，黄帝皆得仙而上天，张乐昆仑虔山之上。后世圣主得瑞者，张乐奏于终南山上。班固《西都赋》曰：左据函谷二崤之阻，表以太华终南之山。<br/><br/>　　【神水 福地】《辛氏三秦记》曰：终南山一名地胏，可避洪水。俗人云，山上有水神，人乘船行，追之不及。《福地记》曰：终南太一山在长安西南五十里，左右四十里内皆福地。<br/><br/>　　【崔崒 巍峨】张衡《西京赋》曰：终南太一，崇崛崔崒。傅玄《叙行赋》曰：终南郁以巍峨，太幽凌乎昊苍。<br/><br/>　　【地胏 漆船】并见前叙事中。<br/><br/>　　【巃嵸 巍峨】潘岳《西征赋》曰：九嵕〈山截〉孽，太一巃嵸，太一即终南也。孙楚《登楼赋》曰：青石连冈，终南嵯峨。<br/><br/>　　【有条有梅 有屺有堂】《诗·秦风》云：终南何有？有条有梅。又曰：终南何有？有屺有堂。<br/><br/>　　§赋<br/><br/>　　【汉班固《终南山赋》】伊彼终南，岿嶻嶙囷。概青宫，触紫辰，嵚崟郁律，萃于霞雰。暖�对晻蔼，若鬼若神；傍吐飞濑，上挺修林。玄泉落落，密荫沉沉；荣期绮季，此焉恬心。三春之季，孟夏之初；天气肃清，周览八隅。皇鸾鸑鷟，警乃前駈；尔其珍怪。碧玉挺其阿，密房溜其巅。翔凤哀鸣集其上，清水泌流注其前。彭祖宅以蝉蜕，安期飨以延年。唯至德之为美，我皇应福以来臻。埽神坛以告诚，荐珍馨以祈仙。嗟兹介福，永钟亿年。<br/><br/>　　§诗<br/><br/>　　【唐太宗《望终南山诗》】重峦俯渭水，碧嶂插遥天；出红扶岭日，入翠贮岩烟。叠松朝若夜，复岫缺疑全；对此恬千虑，无劳访九仙。<br/><br/>　　【周宇文昶《陪驾幸终南山诗》】尧盖临河颍，汉跸践华嵩；日旗回北凤，星旆转南鸿。青云过宣曲，先駈背射熊；金桴拂泉底，玉琯吹云中。古辙称难极，新途或易穷；烟生山欲尽，潭净水恒空。交松上连雾，修竹下来风；仙才道无别，灵气法能同。东枣羞朝座，西桃献夜宫；诏令王子晋，出对浮邱公。<br/><br/>　　【隋胡师耽《登终南山拟古诗》】结庐终南山，西北望帝京；烟霞乱鸟道，俯见长安城。宫雉互相映，双阙云间生；钟鼓沸阊阖，笳管咽承明。朱阁临槐路，紫盖飞纵横；望望未极已，瓮牖秋风惊。岩岫草木黄，飞雁遗寒声；坠叶积幽径，繁露垂荒庭。瓮中新酒熟，涧谷寒虫鸣；且对一壶酒，安知世间名。寄言巿朝客，同君乐太平。<br/><br/>　　【杨师道《赋终南山同风字韵应诏诗》】睿言怀隐逸，辍驾践幽丛；白云飞夏雨，碧岭横春虹。草绿长杨路，花疏五柞宫；登临日将晚，兰桂起香风。<br/><br/>　　§铭<br/><br/>　　【周庾信《终南山义谷铭》】周保定二年，大冢宰晋国公命凿石开谷，下南山之材。惟公匡济彝伦，弘敷庶绩，燮理余暇，披阅山经，以为终南惇物。日月亏蔽，栝柏杶干，椅桐梓漆，年代蕴积，于何不有。乃谋山泽之官，兼列衡虞之匠。东出蓝田，则控灞乘浐；西连子午，则据泾浮渭。派别八溪，分流九谷，铜梁四注，石阙双耸。青绮春门，沟渠交映，绿槐秋巿，舟楫相通，运以冥宫。裁其梓匠，岂如运石丹泉，裁通梁阳之殿；穿渠谷水，直浇金墉之城。国富人殷，方传千载，立功立事，敢勒山阿。铭曰：寥廓上浮，峥嵘下镇，立壁千丈，横峰万仞。松桂危悬，风泉虚韵，乘舆岭坂，举锸云根。八溪分注，九谷通源，北含铜井，南浮石门，横泻大河。银绳百堵，胶葛九成，徘徊千柱，桂栋凌波。梅梁垂雨，疏川奠岭，落河摧柯。事均刊木，功侔凿河。<br/><br/>　　○石第九<br/><br/>　　§叙事<br/><br/>　　《释名》云：山体曰石。石，硌也，坚捍硌也。山多大石曰喾。喾，学也，大石之形，学学然。山多小石曰磝。磝，尧也，每石尧尧独处而出见也。《春秋说题辞》云：《周易》艮为山，为小石。石，阴中之阳，阳中之阴，阴精辅阳，故山含石，石之为言托也。托，立法也。《物理论》云：土精为石。石，气之核也。气之生石，犹人筋络之生爪牙也。《释名》云：铄，小石也；磊，众石也；砀，文石也；琅玕，石似朱也；(出《尚书注》。)碔砆，石似玉也。(出《广雅》。)星陨为石，(出《春秋》。)水沫为浮石，(《抱朴子》云：烧泥为瓦，燔木为炭，蜂窠为蜡，水沫为浮石。凡此皆去其柔脆，变为坚刚。)石解散曰泐。(《周礼》曰：石有时而泐。)石有嘉石、胏石、(《周礼》：以嘉石平罢民。注云：嘉石，文石也；以胏石达穷民，凡远近惸独老幼之欲有复于上而其长弗为之达者，立于胏石。注云：胏石，赤石也；穷民，天民之穷而无告者。)磁石、(《抱朴》曰：磁石引针。)石鲸、石燕、石麟、石羊、石狗、石牛、石鸡、石犀、石骆驼、石狮子、石人、石桥、石塘、石床、石室、石柱、石阙、石闾、石案、石函、石鼓、石椁、石楼、石盘、石印、石墨、石砚、石镜、石砮、石磬。<br/><br/>　　§事对<br/><br/>　　【补天 佐岳】《列子》曰：天地亦物也，有不足，石以补其缺。王隐《晋书》曰：陈总迁殿中侍御史，诏遣诣终南山请雨。总先除小石祠，唯存大石一所而祈之，上文曰：峨峨大石，佐岳通理，含滋吐润，惠我四海。<br/><br/>　　【越履 蜀镜】盛弘之《荆州记》曰：兴安县水边有平石，其上有石栉石履各一具，俗云越王渡溪，脱履堕栉于此。扬雄《蜀本纪》曰：武都丈夫化为女子，颜色美好，盖山之精也。蜀王娶以为妻。无几，物故于成都。郭中葬之以石镜一枚，径二丈，高五尺。<br/><br/>　　【督邮 亭长】刘义庆《幽明录》曰：宜都建平二郡之界有五六峰，参差互出，上有倚石，如二人像，攘袂相对，俗谓二郡督邮争界于此。张敏《奇士刘披赋》曰：盖土龙不可以升天，石人不任为亭长；容貌虽似，蹄足难奖。<br/><br/>　　【款梓 扣桐】乐资《春秋传》曰：秦始皇使者郑容将入函关，见华山有素车白马，疑为鬼神。熟视，问郑容曰：“安之？”答曰：“之咸阳。”素车上人曰：“吾华山使，愿托一牍书致镐池君所。子之咸阳，道过镐池，见一大梓，有文石取款梓。当有应者。”即以书与之。郑容如其言，以石款梓树，果有人来取书。刘敬叔《异苑》曰：晋武帝时，吴郡临平岸崩，出一石鼓，打之无声。以问张华，华曰：“可取蜀中桐材，刻作鱼形，扣之则鸣。”于是如言，声闻数十里。<br/><br/>　　【宋陨 晋言】《左传》：陨石于宋五，陨星也。杜预注曰：但言星则嫌星使石陨，故重言陨星。又曰：石言于晋魏榆，晋侯问于师旷曰：“石何故言？”对曰：“臣闻作事不时，怨讟动于人，则有非言之物而言。”<br/><br/>　　【化女 望夫】刘义庆《幽明录》曰：阳羡县小吏吴龛，有主人在溪南。尝以一日掘头舟过水，溪内忽见一五色浮石，取内床头，至夜化成一女子。又曰：武昌北山上有望夫石，状若人立。古传云：昔有贞妇，其夫从役，远赴国难，携弱子饯送此山，立望夫而化为立石，因以为名焉。<br/><br/>　　【纸臼 书研】庾仲雍《湘州记》曰：应阳县蔡子池南有石臼，云是蔡伦舂纸臼。刘澄之《江州记》曰：兴平县蔡子池南有石穴，深二百许丈，石色青，堪为书研。<br/><br/>　　【仙博 帝棋】仙博，见华山事对内驾鹿注。张华《博物志》曰：桃林在弘农湖城县休马之山，有石焉，名曰帝台之棋。五色而文，状如鸡卵。<br/><br/>　　【井龟 印鹊】郭颁《魏晋世语》曰：长沙王乂封常山王。至国，掘井入地四丈，得白玉。玉下有大石，其上有灵龟，长二尺余。干宝《搜神记》曰：常山张颢为梁相，天新雨后，有鸟如山鹊，飞翔入巿。人掷之堕地，人争取，化为一圆石。颢椎破得一金印，文曰：“忠孝侯印”。<br/><br/>　　【浮磬 列钱】《尚书》曰：泗滨浮磬。孔安国注云：泗水、滨涯也，水中见石，可以为磬。《抱朴子》曰：浮磬息音，未别于众石。《洞冥记》曰：汉武帝生时，有雀群翔于灞城门，改为青雀门。乃饰以锦文石，为列钱之形。<br/><br/>　　【秦梁 汉柱】郭缘生《述征记》曰：秦梁，地名也。或云秦始皇东巡，弗行旧道，过此水，率百官以下，人提一石以填之，俄而梁成。今睹所累石，无造作之处。《三辅故事》曰：秦造作横桥，汉承后置承令石柱以南属京兆，北属右扶风，各分其半。<br/><br/>　　【神鞭 仙迹】《三齐略记》曰：秦始皇作石桥，欲过海看日出处。有神人能駈石下海。石去不下速，神辄鞭之，皆流血。郦元注《水经》曰：思阳川水东有独山，北有岩。岩上有人坐迹，山腹石上有两手迹，山下石上有两脚迹，俗名之为仙人石也。<br/><br/>　　【饮羽 覆书】《韩诗外传》曰：楚熊渠子夜行见寝石，以为伏兽，弯弓射之，没金饮羽。《吴越春秋》曰：禹案《黄帝中经》，见圣人所记曰：“在乎九疑上东南，号曰宛委，承以文玉，覆以磐石，其书金简玉字。”禹乃退斋三日，发石取书。<br/><br/>　　【昆明鱼 零陵燕】《西京记》曰：昆明池，刻石为鲸鱼。每至雷雨，鱼常鸣吼。顾凯之《启蒙记》曰：零陵郡有石燕，得风雨则飞，如真燕。<br/><br/>　　【肃慎砮 临海矢】《帝王记》曰：周成王时，肃慎氏来献楛矢石砮，长尺有咫。《异物志》曰：夷州土无铜铁，取磨砺青石以作弓矢。此石砮楛矢之类。<br/><br/>　　§赋<br/><br/>　　【陈张正见《石赋》】连山蔽亏，巨石嵚崎；上兴云而蔚薈，下激水而推移。舒丹霞于九折，混白露于三危；镇方城于汉水，固天阙天汤池。依岛屿而绵邈，住溪壑之崄巇。尔乃蕴怪含灵，怀奇蓄变，兽形鸟像，畜身人面。已化陈仓之鸡，复舞零陵之燕。迎一童于洛阳之水，送五妇于成都之县。帝王憩而投壶，仙人坐而高燕。架沧海之神塘，俨夷陵之瑞场，发黄金之秘简，隐白玉于仙床。双立天门之郡，特起缙云之堂。李广射而为兽，初平叱以成羊；图孔明之八阵，亘吴橘之三梁。惊神人于武落，骇商客于瞿塘。<br/><br/>　　§诗<br/><br/>　　【梁朱超《咏孤石诗》】侵霞去日近，镇水激流分；对影疑双阙，孤生若断云。遏风静华浪，腾烟起薄曛；虽言近七岭，独高成不群。<br/><br/>　　【梁萧推《赋得翠石应令诗》】依峰形似镜，构岭势如莲；映林同绿柳，临池乱百川。碧苔终不落，丹字本难传；有迈东明上，来游皆习仙。<br/><br/>　　【陈阴铿《咏石诗》】天汉支机罢，仙岭博棋余；零陵旧是燕，昆池本学鱼。云移莲势出，苔驳锦文疏；还当谷城下，别自解兵书。<br/><br/>　　【陈摽法师《咏孤石诗》】中原一孤石，地理不知年；根含彭泽浪，顶入香炉烟。崖成二鸟翼，峰作一池莲；何时发东武，今来镇蠡川。<br/><br/>　　【陈高骊定法师《咏孤石诗》】迥石直生空，平湖四望通；岩隈恒洒浪，树杪镇摇风。偃流还渍影，侵霞更上红；独拔群峰外，孤秀白云中。<br/><br/>　　【隋崔仲方《奉和周赵王咏石诗》】玉绳随月落，金碑映日鲜；入江疑濯锦，出峡似开莲。文马河西瑞，兵符济北篇；会逐灵槎上，还归天汉边。<br/><br/>　　【隋岑德润《赋得临阶危石诗》】当阶耸危石，殊状宕难名；带山疑似兽，侵波或类鲸。云峰临栋起，莲影入檐生；楚人终不识，徒自蕴连城。<br/><br/>　　【隋虞茂《赋得咏石诗》】蜀门郁遐阻，燕碣远参差；独标千丈峻，共起百重危。镜峰含月魄，盖岭逼云枝；徒然抱贞介，填海竟谁知。<br/><br/>　　【苏味道《咏石诗》】济北甄神贶，河西濯瑞文；声应天池雨，影触岱宗云。雁归犹可候，羊起自成群；何当掘灵髓，高枕绝嚣氛。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9577.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9579.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

