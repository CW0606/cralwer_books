<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝顺皇帝纪下卷第十九_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝顺皇帝纪下卷第十九全文,袁宏作品" />
<meta name="description" content="后汉纪原文阅读,孝顺皇帝纪下卷第十九全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7675.html";
var nextpage="novel-read-556-7677.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝顺皇帝纪下卷第十九</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7675.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝顺皇帝纪下卷第十九</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:29:52<span class="divide">|</span></p>
<div class="page-body">
<div class="page-content">
<p>　四年（己卯、一三九）<br/>　　春二月乙亥，京师地震〔一〕。<br/>　　〔一〕　范书、续汉志均作“三月” ，黄本正作“三月”，蒋本见下文有“二月”，妄改之耳。按此条当移至“夏四月戊午”条前。袁纪于此当脱 “春正月庚辰，中常侍张达等有罪诛”句，故下述此事始末。又梁商所言“达和气”，即指春正月皇帝亲率三公九卿迎春于东郊，以致和气之意。<br/>　　初，上之立，阉官之力也，由是宠之，始专政事，争执权势。中常侍张达等乃谗中常侍曹腾、孟贲与将军商召诸王子〔一〕，请收之。上曰：“将军父子我所亲，必是共嫉之耳。”乃诛达等，辞及在位大臣。商上表曰：“春秋之义，功在元帅，罪在首恶〔二〕，赏不僣溢，刑不淫滥，五帝三王所以致康乂也。窃闻考故中常侍张达等，语多所〔牵〕及大臣〔三〕，大狱一起，无辜者众，非所以达和气，平政化也。宜早决竟，以息逮捕之烦。”上从之。<br/>　　〔一〕　范书梁冀传“张达”作“张逵”。<br/>　　〔二〕　成公二年左传曰：晋郤克率鲁、卫、曹败齐于鞍。晋师归，范文子后入。武子曰： “无为吾望尔也乎？”对曰：“师有功，国人喜以逆之，先入，必属耳目焉，是代帅受名也，故不敢。”此即 “功在元帅”之意也。又僖公二年公羊传曰：“虞，微国也，曷为使虞首恶？虞受赂，假灭国者道，以取亡焉。”其解经“虞师、晋师灭下阳”句，乃“罪在首恶” 之意也。<br/>　　〔三〕　据陈璞校记补。<br/>　　二月，以商少子虎贲中郎将不疑为步兵校尉。商上书曰：“不疑童孺，猥处成人之位，是以寝不安席，食不甘味。昔者晏平仲辞鄁殿以守其富〔一〕，公〔仪〕（鱼）休不〔受〕（爱）鱼食以定其位。〔二〕臣虽不才，亦愿固福禄于圣世。故敢布腹心，触罪归诚。” 上许之，以不疑为侍中、奉车都尉。<br/>　　〔一〕　襄公二十八年左传曰：“庆氏亡，与晏子鄁殿其鄙六十，弗受。晏子对子尾曰：“ 不受鄁殿，非恶富也，恐失富也。且夫富，如布帛之有幅焉。为之制度，使无迁也。夫民，生厚而用利，于是乎正德以幅之，使无黜嫚，谓之幅利。利过则为败。吾不敢贪多，所谓幅也。”后与北郭佐邑六十，受之。<br/>　　〔二〕　史记循吏传曰：“公仪休为鲁相，客有遗相鱼者，相不受。客曰：‘闻君嗜鱼，遗君鱼，何故不受也？’相曰：‘以嗜鱼，故不受也。今为相，能自给鱼；今受鱼而免，谁复给我鱼者？吾故不受也。’”按袁纪之“鱼”据黄本改作“仪”。“爱” 据史记改作“受”。<br/>　　商疾边吏失和，使羌戎不静。并州刺史来机、叙州刺史刘康当之官，商亲喻之曰：“戎狄荒服，蛮夷要服，言其荒忽无常、统领之道，亦无常法，临事制〔宜〕（官）〔一〕，略依其俗。二君皆表素疾恶，欲分明黑白。孔子曰：‘人而不仁，疾之已甚，乱也。’〔三〕况戎狄乎！宜防其大恶，忍其小过。”机、康不从，羌戎扰动，机、康皆坐事征。<br/>　　〔一〕　据陈璞校记改。<br/>　　〔二〕　见论语泰伯。<br/>　　夏四月戊午，赐天下男子爵各有差；鳏寡笃癃不能自存者人粟五斛；贞妇帛，人三匹；九十以上人二匹。<br/>　　是时良二千石初有任峻、苏章，后有陈琦、吴佑、第五访之徒，海内称之。<br/>　　峻字叔高，渤海□人也。为剧令。洛阳自王奂之后，连诏三公特选，皆不称职。峻以公能召拜，选文武吏各尽其用，发剔奸盗，不得旋踵，民间皆畏之。断狱岁不过数十人，其威禁猛于王奂，而文理政教不如也。后为太山太守。<br/>　　苏章字孺文，京兆杜陵人也〔一〕。为冀州刺史，勤恤百姓，摧破豪侠，坐免归养，高于乡里。时天下不治，民多悲苦，论者日夜称章，朝廷遂不能复用之。<br/>　　〔一〕　黄本作“京兆茂陵人”，而京兆无茂陵，有杜陵，故蒋氏本作“杜陵”。然范书苏章传作“扶风平陵人”。二者互异，未知孰是。又谢承书：“苏章字士成，北海人，负籍追师，不远千里。” 则是别一苏章也。<br/>　　陈琦字公鲁，陈留人也。为徐州刺史，时有盗贼，与吏士同寒苦，争为用。后迁琅邪相，天大旱，用功曹伏禹之言，条前相所贼杀无辜，斋戒设坛而祭之，数日，天下大雨。<br/>　　第五访字仲谋，京兆人也〔一〕。初为新都令，恩化大行，二年之间〔二〕，邻县归之，户口十倍。迁张掖太守，民饥，米石数千。访开仓廪赈之，不待上诏，谓掾吏曰：“民命在沟壑，太守权救之。”由此一郡得全，朝廷降玺书嘉之。既而从轻骑循行田亩，劝民耕农，其年谷石百钱。后为南阳太守，护羌、乌桓校尉，边境伏其威信。<br/>　　〔一〕　访乃第五伦之族孙，京兆长陵人也。<br/>　　〔二〕　范书循吏传作“三年之间” 。<br/>　　五年（庚辰、一四０）<br/>　　春二月戊申，京师地震。<br/>　　夏四月，南单于寇河西，天子开以恩信，喻而降之。单于脱帽辟帐谢罪，中郎将陈龟以单于无足可效，迫切令自杀。龟下狱。<br/>　　五月己丑晦，日有蚀之。<br/>　　秋七月，羌寇金城及三辅，将遣西师，谋元帅，佥曰：“护羌校尉马贤。”大将军梁商曰：“贤本西方斗筲之子，虽有割鸡之效，然齿以老矣，不如太中大夫宋汉。”不从。<br/>　　丁丑，赦死罪以下及亡命赎罪各有差。<br/>　　八月，以弘农太守贤为征西将军，稽久不进。<br/>　　马融知其将败，上疏乞自效曰：“今杂种诸羌，转相钞盗，宜及其未并，亟遣深入，破其支党。而马贤等处处留滞，羌胡百里望尘，千里听声〔一〕，饮酒高会，不以为虑，坐食谷米，未闻所击，臣窃惑之。夫事不复校，而可收名覆实，斯乃征讨者之私便，非国家之公利也。臣听舆人之颂云〔二〕，贤欲目前受降，使哗声东闻。且惧士卒将不堪命，有高克溃叛之变也〔三〕。臣又闻吴起为将，暑不张盖，寒不披裘，戎事不迩女器。今贤野次垂幕，珍肴杂遝，儿子侍妾，事与古反。臣兄弟受恩，诚私愤悒。铅锡之刀，以效一割之用，臣愿请兵五千，才加部队之号，庶自率励，与之齐勇。昔毛遂愿处囊中，赵之冢养欲说燕，初为众笑，后效其功〔四〕。臣讬儒者，不便武职，猥陈此言，访之群司，知当受虚诞之辜，唯加裁省。”不听。<br/>　　〔一〕　沈钦韩曰：“御览三十七兵书曰：名将望尘，知马、步之多少也。北齐书斛律金传：金行兵用匈奴法，望尘识马、步多少，嗅地知军度远近。”<br/>　　〔二〕　僖公二十八年左传曰：晋侯围曹，听舆人之颂，舍于曹人墓地。曹人惧，晋人因其凶也而攻之，遂入曹。疑袁纪此句有脱误。<br/>　　〔三〕　闵公二年左传曰：“郑人恶高克，使帅师次于河上，久而弗召，师溃而归，高克奔陈。”<br/>　　〔四〕　毛遂之事见史记平原君列传。赵厮养卒事见张耳陈余列传。<br/>　　融字季长，援兄子严之子也。兄续博览古今，同郡班固着汉书，缺其七表及天文志，有录无书，续尽踵而成之。融少笃学，多所通览。大将军邓骘闻其才学，召为舍人。非其好也，避地至〔叙〕（梁）州〔一〕。会羌戎扰攘，边谷踊贵，困厄甚，乃叹曰：“古人有言：‘左手据天下图，右手刎其喉，愚夫不为也。”何则？生贵于天下。今以咫尺之耻，而丧千金之躯，非老庄之意也。”乃还应骘命，转为郎中〔三〕，校书东观十余年，穷览典籍。稍迁尚书、南郡太守，坐事髡徙朔方，遇赦，还为议郎。<br/>　　〔一〕　据黄本改。蒋本“叙”多作 “梁”。<br/>　　〔二〕　李贤曰：“庄子曰。言不以名害其生者。”<br/>　　〔三〕　郎中原作“中郎”，据范书、谢承书、续汉书迳改。<br/>　　融美才貌，解音声，学不师受，皆为之训诂〔一〕，弟子自远方来受业者常千余人。融外戚家，虽好儒术，而服饰甚丽，坐绛纱帐，侍婢数十，声妓不乏于前，弟子以次相授，鲜有睹其面者。<br/>　　〔一〕　范书本传曰：“着春秋三传异同，注孝经、论语、诗、易、三礼、尚书。”<br/>　　是时朝政多僻，竞崇侈靡。侍中张衡上书曰：“ 臣伏惟陛下宣哲克明，继体承天。中道倾覆之变，以应潜龙之德〔一〕。及乘云高济，盘桓天位，诚所谓将隆大任，必先倥偬之也〔二〕。亲履艰难，犹知物情，故能一贯万机，无所疑惑。宜获神祗之应，受黎庶之誉。而阴阳未和，灾眚屡见，天道幽远，成败易睹。近世郑、蔡、江、樊、周广、王圣，皆为效矣〔三〕。恭俭畏恶，必蒙福祉，奢淫谄慢，鲜不夷戮，前事不忘，后事之师也。夫情胜其性，流遁忘返，岂惟不肖，中才皆然。苟非大贤，不能思义，故过结罪成。向使能瞻前顾后，援镜自戒〔四〕，则何陷于凶患乎！贵宠之臣，众所属仰，其有愆尤，上下知之。褒美戒恶，有心皆同，故怨讟溢乎四海，神明降其祸孽。顷年雨常不足，思求所失，则洪范所谓‘僣恒旸若’也〔五〕。惧群臣奢泰，昏迷典式，自下逼上，用速咎征。又前年京都地震土裂，土裂者威分，地震者民扰也。君以静唱，臣以动和，威自上出，不趣于下，礼之正也。窃惧君有厌倦，制不专己，恩不忍割，与众共威。威不可分，德不可共。洪范曰：‘臣有作福作威玉食，其害于而家，凶于而国。 ’天监孔明，虽疏不失。灾异示人，前后数矣，未见所革，以复往悔。自非圣人，不能无过。愿陛下思惟所见，稽古率旧〔六〕，勿令刑德大柄〔七〕，不由天断。惩忿窒欲，事依礼制，礼制修〔则〕奢僣息〔八〕，事合宜则无凶咎。然后神圣允塞，灾沴不至矣。”<br/>　　〔一〕　易干卦曰“潜龙勿用”。疏曰：“潜者，隐伏之名也；龙者，变化之物。潜龙之时，小人道盛，圣人虽有龙德，于此时唯宜潜藏，勿可施用。”<br/>　　〔二〕　李贤曰：“埤苍曰：倥偬，穷困也。亦谓顺帝被废时也。”<br/>　　〔三〕　郑，郑众；蔡，蔡伦；江，江革；樊，樊丰也。<br/>　　〔四〕　李贤曰：“楚辞曰：‘瞻前而顾后兮，援镜自戒。’谓引前事以为镜而自戒敕也。韩诗外传曰：‘明镜所以照形，往古所以知今。’”<br/>　　〔五〕　书洪范注曰：“君行僣差，则常旸顺之，常旸则多旱也。”<br/>　　〔六〕　范书张衡传“所见”作“所 □”。□，以也。<br/>　　〔七〕　大柄，即八柄也，谓爵、禄、予、置、生、夺、废、诛也。见周礼大宰。<br/>　　〔八〕　据范书补。<br/>　　衡雅……〔一〕刘向父子领校秘书，阅定九流，复无谶书。谶书出于哀、平之际，皆虚伪之徒以矫世取容，不可信也。衡乃上书具陈谶不可用。<br/>　　〔一〕　雅字下原阙三十九字，当与图谶事有关。<br/>　　衡字平子，南阳鄂人也〔一〕。和帝世为尚书郎。是时承平日久，天下奢泰，自王公至于庶人，莫不逾制，故衡作二京赋讽焉。衡精微有文思，善于天文阴阳之数，由是迁太史令。衡作地动仪，以铜为器，圆径八尺，形似酒樽，合盖充隆，饰以山龟鸟兽。樽中有都柱，傍行八道，施关发机；外有八方兆龙，首衔铜丸，蟾蜍承之。其牙机巧制，皆隐樽中，张讫，覆之以盖，周密无际，若一体焉。地动摇樽，所从来龙机发则吐丸，蟾蜍张口受之。丸声震扬，〔伺〕（同）音觉知〔二〕，即有龙机，其余七首不发，则知地震所起从来也。合契若神，自此之后，地动史官注记，记所从方起。来观之者，莫不服其奇。又作浑天仪。衡深叹扬雄太玄经，谓崔瑗曰：“观太玄经，知子云殆尽阴阳之数也。非特记传之属，实与五经相拟，汉得天下二百岁之书也〔三〕。所以作者之数，必显一世，常然之符也。太玄，四百岁，其兴乎？竭己之精思，以揆其义，更使人难论阴阳之事。”久之，出为河间相。衡所着述，皆传于世。<br/>　　〔一〕　范书作“西鄂人”。汉书地理志之应劭注曰：“江夏有鄂，故加西云。”则本亦名鄂也。<br/>　　〔二〕　伺同形近而讹，故正之。<br/>　　〔三〕　李贤曰：“子云当哀帝时，着太玄经，自汉初至哀帝二百岁也。”<br/>　　九月，太尉王龚以疾罢。<br/>　　初，龚患宦官之乱，上疏言其罪，宜罢遣逐之。宦官乃使客作飞章，欲陷龚以罪。诏太尉龚亟自实。从事中郎李固说大将军梁商曰：“王公束脩励节，而受谗佞之患。夫三公尊重，旧典不有大罪，不至轻问也〔一〕。王公沈静内明，若有他变，朝廷获害忠良之名。语曰：‘善人在患，饥不及餐。’宜救其艰。”商从之，由是得免。<br/>　　〔一〕　范书王龚传作“不至重问” 。李贤曰：“大臣狱重，故曰重问。武帝时，丞相薛宣、御史大夫瞿方进有罪，上使五二千石杂问。音义云：大狱重，故以二千石五人同问之。”袁纪作“轻”，误。<br/>　　龚字伯宗，山阳高平人。安帝时为司隶校尉，京邑肃然，有高名于天下。初，龚夫人卒，龚与诸子并扶杖行服。是时山阳太守薛勤丧妻不哭，将殡临之曰：“ 幸不为夭，复何恨哉！”议者两讥焉。<br/>　　十一月，遣匈奴中郎将将兵讨南匈奴叛者，斩首二千余级，叛者乞降〔一〕。<br/>　　〔一〕　所遣者，张耽也。此段原误置本卷上文“是□朝政多僻”前，今移正之。<br/>　　六年（辛巳、一四一）<br/>　　春正月丙子，征西将军马贤讨羌到射姑山回〔一〕。<br/>　　〔一〕　贤军败于此，贤及二子并死于此役，袁纪必有脱文。<br/>　　三月庚午〔一〕，司空郭虔久病策罢。丙午，太仆赵诫为司空。〔二〕<br/>　　〔一〕　范书顺帝纪作“庚子”。按是月乙酉朔，无庚午。庚子乃第十六日，丙午二十二日。袁纪误。<br/>　　〔二〕　谢承书、范书作“赵戒”。<br/>　　秋八月丙午〔一〕，大将军梁商薨。<br/>　　〔一〕　范书作“丙辰”。按是月癸丑朔，无丙午，袁纪亦误。<br/>　　初，商会于洛水，请从事中郎周举，举称疾不行，商亲昵皆会焉。倡乐即毕，终以歼露之歌〔一〕，坐中皆流涕。举闻而叹曰：“此所谓哀乐失时，非其所也，惧将有祸。”俄商疾困，移归旧弟，敕冀、不疑曰： “吾以无德受恩深厚，生无补益朝廷，死必耗费帑藏。衣〔衾〕（食）饭含玉珠神物〔二〕，无益朽骨，但增尘埃。我生平所不愿，虽有圣人〔之〕制〔三〕，亦有权时之宜。方今边境未宁，盗贼未息，朝廷用度，常〔苦〕（若）不足〔四〕。气绝之后，便敛以时服，殡已便关，关毕便葬。上无损于国，下从我本意。孝子善述人之志，忠臣每事依先公。必从吾言，使魂神有知，无恨于黄泉。”冀、不疑欲奉行，朝廷不听。车驾亲临，谥曰忠侯。以河南尹冀为〔大〕将军〔五〕，不疑为河南尹。<br/>　　〔一〕　古今注音乐曰：薤露、蒿里并丧歌也，出田横门人。横自杀，门人伤之，为之悲歌，言人命如薤上之露，易晞灭也。其辞曰：“<br/>　　薤上朝露何易晞，露晞明朝还复滋，人死一去何时归。”孝武时，李延年为之曲，薤露送王公贵人，挽柩者歌之，世呼为挽歌。<br/>　　〔二〕　据范书改。<br/>　　〔三〕　据龙溪精含本、学海堂本补。蒋本原阙，黄本作“神”，误。<br/>　　〔四〕　据陈澧校改。<br/>　　〔五〕　据范书补。<br/>　　九月，羌寇武威。<br/>　　辛亥晦，日有蚀之。<br/>　　冬十一月，行车骑将军、执金吾张乔屯兵三辅。<br/>　　汉安元年（壬午、一四二）<br/>　　春正月癸巳，大赦天下。<br/>　　二月丙辰，诏大将军、公卿举贤良方正、探赜索隐者各一人。<br/>　　夏六月，以匈奴立义王兜楼储为南单于，立于京师。公卿备位，使大鸿胪授印绶，引上殿，赏赐阏氏以下各有差。<br/>　　初，商病笃，上亲临幸，问以遗言。商对曰：“ 人之将死，其言也善。臣从事中郎（将）周举〔一〕，清高忠正，可重任也。”由是上拜举谏议大夫。<br/>　　〔一〕　据范书删。<br/>　　及是之时，连有变异。上思商言，召举于显亲殿问之。举对曰：“陛下初即位，遵修旧典，远近肃然。顷年以来，稍违于前，朝多宠幸，禄不原德，府藏空匮，有瓦解之心。观天察人，方古准今，诚可危惧。书曰：“僣恒旸若。’夫僣差无度，则言不从而下不治。阳无以制，则上扰下竭。宜密严敕州郡，察彊豪大奸，以时擒讨。”于是下不循法，盗贼并起，杀长吏二千石，横行州郡不能禁，归罪刺史、二千石。上乃召举与群议遣八使〔一〕。<br/>　　〔一〕　疑“群”下脱“臣”字。<br/>　　秋八月，遣光禄大夫张纲、侍中杜乔等八人持节循行天下〔一〕，表贤良，显忠勤，贪污有罪者，虽刺史辄收以闻。<br/>　　〔一〕　按范书周举传，时拜举为侍中，与侍中杜乔、守光禄大夫周栩、前青州刺史冯羡、尚书栾巴、侍御史张纲、兖州刺史郭遵、太尉长史刘班，并守光禄大夫，分行天下。据此张纲实任侍御史，与袁纪作“光禄大夫”异。<br/>　　乔等奉命而行，唯纲独埋车轮于都亭不动〔一〕，曰：“豺狼当道，安问狐狸！”遂上书曰：“大将军梁冀、河南尹不疑蒙外戚之援，荷过厚之恩，以刍荛之姿，居阿保之任，不能敷扬五教，翼赞日月，而专为封豕长蛇〔二〕，肆其贪饕，甘心货贿，纵恣无厌，多结谄谀，以害忠良，诚天威所不赦，大辟所宜加也。谨条其无君之心一十五事于左，皆忠臣之所切齿也。”书奏，京师振竦。时皇后内宠方盛，冀兄弟权重于主，诸梁姻族冠冕盈朝。上虽信纲言然卒不罪冀。<br/>　　〔一〕　王先谦曰：“苏舆曰：案孙子九地篇‘方马埋轮’注：‘埋轮，持不动也。’马融传‘埋根行道，以先吏士’，注：‘埋根言不退。’传亦谓驻车轮于此不肯之部，非真埋之于地也。”<br/>　　〔二〕　定公四年左传曰：申包胥如秦乞师曰：“吴为封豕长蛇，以荐食上国，虐始于楚。 ”扬伯峻曰：“淮南子本经训云‘尧之时，封豨、脩蛇为民害，乃使羿断脩蛇于洞庭，擒封豨于桑林。’‘封豨’，文选辨命论注引作‘封豕’。淮南子不用‘长’ 字，改‘长’为‘<br/>　　脩’，避其父讳。”<br/>　　侍中杜乔奏免陈留太守梁让、济阳太守泛宫、济北太守崔瑗，赃罪狼籍，梁氏亲党也。荐泰山太守李固在郡忠能，征固为将作大匠。<br/>　　固亦方直不挠，好推贤士。上疏曰：“臣闻‘气之清者为精，人之清者为贤。治身者以积精为宝，治国者以积贤为道’〔一〕。昔秦欲谋楚，遣使观宝。楚王乃列其贤臣以为国宝，秦使惧之，遂为寝兵〔二〕。魏文侯师子夏，友田子方，轼段干木之闾，群俊竞至，名过齐桓〔三〕，斯诚积贤之符效也。陛下拨乱龙飞，初登大位，聘南阳樊英，征江夏黄琼，广汉扬厚，会稽贺纯，策书嗟叹，待以优位，是以岩穴幽人，肥遯之士〔四〕，莫不弹冠振衣，乐为时用，四海欢然，归服圣德。自顷以来，渐更陵迟，诸侍中皆膏粱之余，势家子弟，无宿德名儒可顾问者。愚以为琼等久处郎署，已且十年。诚恨陛下隆崇于始，而弃之于末也。光禄大夫周举、侍中杜乔深沈正直，当世名臣，宜登常伯，豫闻国政者也。”天子纳焉。<br/>　　〔一〕　见春秋繁露通国身篇。<br/>　　〔二〕　事见新序。<br/>　　〔三〕　史记魏世家曰：“秦欲伐魏，或曰：‘魏君贤人是礼，国人称仁，上下和合，未可图也。”<br/>　　〔四〕　易履卦曰：“幽人贞吉，中不乱自也。”疏曰：“既能谦退幽居，何有危险自乱之事。”惠栋以为汉人皆以幽人为幽系之人，疑幽人一辞经范晔改窜。今按袁纪亦作“幽人”，则汉人亦将幽人作隐居之士解，范晔依袁纪，何曾改窜？又易遯卦曰： “肥遯，无不利。”疏曰：遯者，隐退逃避之名。”又曰：“遯之最优，故曰肥遯。”<br/>　　大将军梁冀怨张纲之奏己也，会广陵贼张婴杀刺史、二千石，冀以纲为广陵太守，若不为婴所杀，则欲以法绳之。<br/>　　前太守往辄多请兵〔一〕，及纲受拜，诏问：“ 当须兵几何？”对曰：“无用兵为。”遂单车之官。径诣婴垒门，婴大惊，剧走闭垒。纲又于门外罢遣吏兵，独留所亲者十余人，以书喻其长老素为婴所信者，请与相见，问以本变，因示以诏恩，使还婴。婴见纲推诚，即出见纲。纲延置上坐，问所疾苦。礼毕，乃喻之曰： “前后二千石多非其人，杜塞国恩，肆其私求。〔卿〕（乡）郡远〔二〕，天子不能朝问之也，故民相聚以避害也。二千石信有罪矣，为之者又非义也。忠臣不亏君以求荣，孝子不损父以求富。天子仁圣，欲文德以来之，故使太守来，思以爵禄相荣，不愿以刑罚〔相加〕也〔三〕。今诚转祸为福。若闻义不服，天子赫然发怒，大兵云合，岂不危乎？今不料彊弱，非明也；弃福取祸，非智也；去顺效逆，非忠也；身绝无嗣，非孝也；背正从邪，非直也；见义不为，非勇也。六者，祸福之机也，宜深计其利害。”婴闻泣曰：“荒裔愚臣，不能自通王室，数为二千石所枉，不堪困苦，故遂相聚偷生，若鱼游釜中，知其不〔可〕久，（可）且以喘息须臾耳〔四〕。明府仁及草木，乃婴等更生之泽也。愚戆自陷不义，实恐投兵之日，不免孥戮也。”纲曰：“岂其然乎？要之以天地，誓之以日月，方当相显以爵位，何祸戮之有！”婴曰：“苟赦其罪，得全首领，以就农亩，则抱戴没齿，爵位非望也。”婴虽为大贼，起于狂暴，自分必及祸，得纲言，旷若开明，乃辞还营。明日，遂将所部万余人与妻子，面缚谒纲〔五〕。纲悉释缚慰纳，单车将婴入营，置酒为乐，大会月余，抚循以意，莫不委心。谓婴曰：“卿诸人积年为害，一旦解散，方垂荡然，当条名上，必受封赏。”婴曰：“乞归故业，不愿复以秽名污明时也。”纲以其至诚，乃各从其意，亲悉为安处居宅。子弟欲为吏者，听之；不欲，不彊。为吏则随才任职，为民则劝以农桑，四业并兴，南州晏然。<br/>　　〔一〕　“辄多”原误作“多辄”，据黄本改。<br/>　　〔二〕　卿乡形近而讹，今正之。<br/>　　〔三〕　据范书张纲传补。<br/>　　〔四〕　据陈澧校改正。<br/>　　〔五〕　通鉴考异曰：“帝纪：‘九月，张婴寇郡县。’又云：‘是岁，婴诣纲降。’按张纲传云‘寇乱十余年’，则非今年九月始寇郡县也。袁纪置婴降事于八月下、十月上。今从之。”王先谦以通鉴为非。按袁纪乃以纲之郡之月为准，通叙此事，非〔婴〕必降于是月也。通鉴依袁纪而书，实循编年史体“ 通比其事”之成法，甚是。<br/>　　论纲功当封，为冀所遏绝，故不侯。天子美其功，征用之。疾病卒官，时年四十六〔一〕。朝廷甚惜之，婴等三百余人〔二〕，皆衰杖送丧，哀同考妣。<br/>　　〔一〕　范书汲古阁本作“三十六” ，标点本同袁纪。<br/>　　〔二〕　范书作“五百余人”。<br/>　　封中常侍巩顺为列侯。<br/>　　冬十月辛未，太尉桓焉、司徒刘寿以灾异罢。<br/>　　十一月，司隶校尉赵峻为太尉，大司农胡广为司徒。<br/>　　十二月，封故征西将军马贤孙承光为列侯，以贤死王事也。<br/>　　二年（癸未、一四三）<br/>　　冬十月辛丑，令郡国中都官死罪系囚犯大逆以下出缣赎罪，禁吏民无沽酒〔一〕。<br/>　　〔一〕　汉世吏民酤酒，时禁时弛。酒禁多因灾害频仍，禾稼多伤而立。汉文帝后元年，诏曰：“以口量地，其于古犹有余，而食之甚不足者，其咎安在？无乃为酒醪以靡谷者多与？”故景帝中三年夏，旱，即禁酤酒。中兴后，和帝永元十六年二月己未，诏兖、豫、徐、冀四州比年雨多伤稼，禁沽酒。顺帝于此复禁，恐亦此意。后桓帝永兴二年，复以旱蝗，禁郡国不得卖酒。然此等禁令，乃官样文章，并无多大实效。<br/>　　十二月辛丑〔一〕，死罪不能入赎者遣诣临羌居二岁。<br/>　　〔一〕　范书作“十月辛丑”诏之文。钮永建曰：“按‘十二月辛丑’五字衍文。”疑此条恐系补下之诏文，未必是袁纪之衍文。<br/>　　匈奴中郎将马寔有功于边，诏书褒奖，赐钱十万〔一〕。<br/>　　〔一〕　时寔遣人刺杀南匈奴叛首句龙王吾斯。<br/>　　寔字伯骞，扶风茂陵人也。昼诵经书，夜习弓兵，希慕名流，交结豪杰，荷担徒走，不远千里。山阳王畅知名当时，寔慕其名，故往之。畅欲观其举措，不即见，敕门曰：“行经日未还。”寔留住弥日，而故云未还。寔谓从者曰：“夫孝子事亲，行不逾日而至〔一〕。今不归，非孝子也。”畅闻之，即引俱入，知其异士也。既入见其母，结好而退。寔临退，执畅手曰：“太上立德，其次立功。幸俱生盛明之世，当垂名千载，不可徒存天壤之间，各遇当仁之功，勿相忘也。”归举孝廉，补尚书郎。西羌之难，王畅荐寔于执事，由是为匈奴中郎将。<br/>　　〔一〕　论语里仁曰：“子曰：父母在，不远游，游必有方。”<br/>　　建康元年（甲申、一四四）<br/>　　春，尚书仆射黄琼上疏曰：“臣闻古之帝王，莫不敬恭神明，劬劳农事，必躬郊庙之礼，亲籍田之〔勤〕（劝）〔一〕，所以率先群萌，勉劝农功。昔宣王不籍千亩，虢公以为大讥〔二〕。伏惟陛下，遵稽古之鸿业，体虔肃以应天，顺时奉元，怀柔百神。虽诗咏成汤，书美文王，诚不能加。今庙祀适讫，而祈谷方至，恐左右忠孝不欲屡劳圣躬，以为亲耕可废。臣闻先王制典，籍田有日，司徒咸戒，司空除坛，所以迎气东郊〔三〕，以应时风。伏愿陛下率群后，冕旒三推〔四〕，则和泽滂流，苍生有赖。”上从之。<br/>　　〔一〕　据范书黄琼传改。<br/>　　〔二〕　国语周语曰：“宣王即位，不籍千亩，虢文公谏曰：‘不可！夫民之大事在农，上帝之粢盛于是乎出，民之蕃庶于是乎生，事之供给于是乎在，和协辑睦于是乎兴，财用蕃殖于是乎始，敦庞纯固于是乎成，是故稷为大官。今天子欲修先王之绪，而弃其大功，匮神乏祀而困民之财，将何以求福用民？’ 王不听。三十九年，战于千亩，王师败续于姜氏之戎。 ”<br/>　　〔三〕　国语周语虢文公谏宣王时曰：“先时九日，太史告稷曰：‘<br/>　　自今至于初吉，阳气俱蒸，土膏其动，弗震弗渝。脉其满眚，谷乃不殖。’稷以告王曰： ‘史帅阳官以命我司事，曰距今九日，土其俱动，王其祗监农不易。”王乃使司徒咸戒公卿百吏庶民，司空除坛于籍，命农夫咸戒农用。”又礼记月令曰：“立春之日，天子亲帅三公、九卿、诸侯、大夫，以迎春东郊。 ”<br/>　　〔四〕　礼记月令曰：孟春之月，“ 天子亲载耒耜，躬耕帝籍。天子三推，三公五推，卿诸侯九推。”注曰：“推谓伐也。”<br/>　　夏四月辛巳，立皇子炳为皇太子。大赦天下。赐男子爵各有差。<br/>　　上使中常侍高梵迎太子，不齎诏书，直诣承光宫，以车载太子出。太子太傅杜乔不能止，不知所为。御史种皓适至，横剑当车曰：“<br/>　　太子国之储贰，〔民〕（巨）命所系〔一〕。常侍来无诏书，何得将太子去！安知常侍非奸邪？今日之事，有死而已。”梵不敢争，遣诣尚书，得报，乃听。太子既至，上嘉皓持重，称善者良久。<br/>　　〔一〕　据钮永建校改。<br/>　　秋八月，徐、扬州盗贼群起，遣御史中丞冯放督州郡兵讨之〔一〕。<br/>　　〔一〕　范书顺帝纪作“冯赦”。惠栋曰：“滕抚传：九江范容、周生等相聚反乱，屯据历阳，为江淮巨患。遣御史中丞冯绲将兵，督扬州刺史燿、九江太守邓显讨之。案此则冯赦当作冯绲。袁宏纪作冯放，亦误。”惠说是。通鉴即作“冯绲”。<br/>　　庚午，帝崩于玉台。遗诏：“无起寝庙，衣皆以故，珠玉玩好皆不得下。”<br/>　　是日，太子即皇帝位，年二岁。太后临朝，以太尉赵峻录尚书事。<br/>　　九月丙午，葬孝顺皇帝于宪陵。尚书栾巴坐谏作陵不欲坏民冢下狱，免为庶人。<br/>　　丙午〔一〕，京都地震。诏公卿、持进、校尉举贤良方正、能直言极谏者各一人。<br/>　　〔一〕　范书作“是日”。时除京师外，太原、雁门亦地震。<br/>　　皇甫规对策曰：“陛下圣德钦明，闻灾责躬，咨 ●群僚，招延敢谏。臣得践天庭，承大问，此诚臣写愤毕命之期也。臣伏见孝顺皇帝初勤王事，纲纪四方，天下欣然，几以获治。自后中常侍、小黄门凡数十人，同气相求，如市贾焉。竞思作变，导上以非，因缘嬖幸，受赂卖爵，分赃解罪，以攘天威。公卿已下，至于佐吏，交私其门，终无纪极。顽凶子弟，布列州郡，并为豺狼，暴虐群生。天下扰扰，从乱如归，至令风败俗坏，招灾致寇。今宜庭问百寮，常侍以下尤无状者，亟便绌遣，与众共之，披埽其党，荡涤其贿，以答天诫。大雅曰：‘敬天之怒，无敢戏豫。’此之谓也。大将军、河南尹，处周、邵之任，为社稷之镇，加与王室旧有姻族，今日立号，虽尊可也。而天下区区，愿其霈然增脩谦节，省去游娱不急之费，减庐第无益之饰，近儒术考论经书，辅佐日月，宜有至效。夫〔君〕（朝）者〔一〕，舟也；民者，水也；朝之群臣，乘舟人也。大将军兄弟，操楫者也。虽曰众也，在所欲之。苟能卒志毕力，守遵常轨，以度元元，所谓福也；或乃怠弛中流，而捐楫放桌，将沦波涛，归咎受愆，可不慎乎！臣生长边远，希步紫庭〔二〕，怖慑失守，言不尽心。”梁冀忿其间己，以规对下第。拜郎中，讬疾免归。<br/>　　〔一〕　语出荀子王制篇。其文曰： “君者，舟也；庶人者，水也。水则载舟，水则覆舟。 ”亦见孔子家语。范书正作“君”，故据改。<br/>　　〔二〕　文选宋孝武宣贵妃诔李善注曰：“王者之宫，以象紫微，故谓宫中为紫禁。”王宫亦称紫宫、紫庭，其意一也。<br/>　　冬十一月，九江盗贼徐凤称上将军〔一〕杀掠吏民。<br/>　　〔一〕　范书冲帝纪作“无上将军” 。<br/>　　己酉，令郡国死罪系囚减死一等，徙边戍。<br/>　　于是殇帝庙次在顺帝下，鸿胪周举议曰：“春秋鲁闵公无子，庶兄僖公代立，跻僖公于闵公上，孔子讥之〔一〕。经书曰：‘大事于太庙，跻僖公。’传曰： ‘逆祀也。’至定公正而下之，孔子是之。经曰：‘从祀先公。’为万代法也。殇帝在先，于亲为父；顺帝在后，于亲为子。先后之义不可改，昭穆之序不可乱。” 上不从〔二〕。<br/>　　〔一〕　文公二年左传曰：“仲尼曰：‘臧文仲作虚器，纵逆祀，祀爰居，三不知也。”礼记礼器曰：“孔子曰：‘臧文仲安知礼？夏父弗忌逆祀而弗止也。’”<br/>　　〔二〕　范书周举传作“太后下诏从之”。按袁纪以梁太后诏系于永嘉元年五月，则范书遗漏“上不从”一事。<br/>　　举字宣光，汝南汝阳人也。聪敏多识，善属文。学者为之颂曰：“五经纵横周宣光。”初辟司徒掾，稍迁〔并〕州刺史〔一〕。尚书令左雄荐举为尚书。俄而雄为司隶，诏书选武猛任将帅者，选故冀州刺史冯直。直卒坐罪减死，又无猛验，举劾奏雄。后复为尚书令，雄谓举曰：“诏书使我选武猛，不使选清高。”举曰： “诏书选武猛，不使君选贪污也。”雄曰：“进君实所以自伐也。”举曰：“昔赵宣子任韩厥为司马，厥以军法戮宣子仆。宣子谓大夫曰：‘可贺我矣！选厥也，任其事。’〔二〕今君不以举之不才，误升诸朝，不敢阿君，以为君羞，不悟君之与宣子殊也。”雄谢而服之〔三〕。举公亮不挠，皆此类也。<br/>　　〔一〕　据范书周举传补。<br/>　　〔二〕　见国语晋语五。<br/>　　〔三〕　范书左雄传曰：“举故冀州刺史冯直，以为将帅。而直尝坐臧受罪，举以此劾奏雄。雄悦曰：‘吾尝事冯直之父，而又与直善。今宣光以此奏吾，乃是韩厥之举也。”由是天下服焉。明年，坐法免，后复为尚书。”与袁纪异。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7675.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7677.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

