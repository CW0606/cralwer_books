<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_定公卷二十六（起六年，尽十五年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,定公卷二十六（起六年，尽十五年）全文,何休、徐彦作品" />
<meta name="description" content="春秋公羊传注疏原文阅读,定公卷二十六（起六年，尽十五年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10203.html";
var nextpage="novel-read-1019-10205.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>定公卷二十六（起六年，尽十五年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10203.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>定公卷二十六（起六年，尽十五年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:06:21<span class="divide">|</span></p>
<div class="page-body">
<div class="page-content">
<p>　　六年，春，王正月，癸亥，郑游遬帅师灭许，以许男斯归。<br/><br/>　　二月，公侵郑。月者，内有彊臣之雠，不能讨，而外结怨，故危之。公至自侵郑。<br/><br/>　　夏，季孙斯、仲孙何忌如晋。<br/><br/>　　秋，晋人执宋行人乐祁犁。<br/><br/>　　冬，城中城。<br/><br/>　　季孙斯、仲孙忌帅师围运。此仲孙何忌也，曷为谓之仲孙忌？讥二名。二名非礼也。为其难讳也。一字为名，令难言而易讳，所以长臣子之敬，不逼下也。《春秋》定、哀之间，文致太平，欲见王者治定，无所复为讥，唯有二名，故讥之，此《春秋》之制也。○为其，于伪反。令，力呈反。易，以豉反。长，丁丈反。大，音泰。见，贤遍反。治，直吏反。复，扶又反。<br/><br/>　　[疏]“冬季孙斯、仲孙忌”。<br/><br/>　　○解云：古本无“何”字有者，误也。《穀梁》及贾经皆无“何”字。又哀公三年经云“晋魏多帅师侵卫”，传云“此晋魏曼多也。曷为谓之晋魏多？讥二名。二名非礼也”。以此言之，则此经无“可”明矣，而贾氏云“《公羊》曰仲孙何忌者，盖误”。○“此仲孙”至“之仲孙忌”。<br/><br/>　　○解云：正决上文夏“仲孙何忌如晋”之文也。<br/><br/>　　○注“一字”至“逼下”。解云：难言者，谓言难著。既不言君父之名，即是臣子之敬，故曰长臣子之敬也；动不违礼，为下之易，故曰不逼下也。云《春秋》定、哀之间，文致太平者，实不太平，但作太平文而巳，故曰文致太平也。案《春秋说》，昭公亦为所见之世，而此注偏指定、哀为太平者，正以昭公之时，未讥二名故也。云唯有二名，故讥之者，文王之臣散宜生，孔子门人宓不齐之属，皆亲事圣人，而以二字为名者，谓依古礼，若似尧名故勋，舜名重华，禹名文命，宣王之兴，名子为宫皇之属是也。但孔子作《春秋》，欲改古礼为后王之法，是以讥其二名，故注即言此《春秋》之制也。然则传云“二名非礼”者，谓非新王礼，不谓非古礼也。<br/><br/>　<br/><br/>　　七年，春，王正月。<br/><br/>　　夏，四月。<br/><br/>　　秋，齐侯、郑伯盟于咸。○咸，音咸。<br/><br/>　　齐人执卫行人北宫结，以侵卫。<br/><br/>　　齐侯、卫侯盟于沙泽。大雩。先是公侵郑，城中城，季孙斯、仲孙忌如晋围运，费重不恤民之应。○费重，芳味反，下同。○<br/><br/>　　[疏]注“先是公侵郑”。<br/><br/>　　○解云：即上六年“二月，公侵郑”是也。云城中城者，即上六年“冬，城中城”是也。云季孙斯、仲孙忌如晋者，在上六年夏，而於“城中城”之下言之者，盖遂重者先言之故也。云围运者，即上六年冬季孙斯、仲孙何忌围运是。<br/><br/>　<br/><br/>　　齐国夏帅师伐我西鄙。<br/><br/>　　九月，大雩。承前费重不恤民，又重之以齐师伐我，我自救之役。○重之，直用反。<br/><br/>　　冬，十月。<br/><br/>　　八年，春，王正月，公侵齐。公至自侵齐。<br/><br/>　　二月，公侵齐。三月，公至自侵齐。出入月者，内有彊臣之雠，外犯彊齐再出，尤危於侵郑，故知入亦当蒙上月。<br/><br/>　　[疏]“春，王正月，公侵齐”。<br/><br/>　　○解云：侵伐例时，而此月者，正以内有强臣之雠，而外犯彊齐，故危之。○“公至自侵齐”。<br/><br/>　　○解云：以例言之，不蒙上月矣。<br/><br/>　　○注“出入”至“上月”。<br/><br/>　　○解云：正以《春秋》之例，有虽在月下而不蒙月者，故贾氏云“还至不月，为曹伯卒月”是也，故何氏分疏之云。此定公侵齐，所以出入月者，正以内有强臣之雠不能讨，而外犯强齐，顿烦再出，尤危於六年侵郑之时，故知其入亦当蒙月也。上六年“二月，公侵郑”，彼注云“月者，内有强臣之雠，不能讨，而外结怨，故危之也”，下经始云“公至自侵郑”，则知何氏以为至不蒙月，故此决云再出尤危於侵郑，则知入亦当蒙月也。<br/><br/>　<br/><br/>　　曹伯露卒。<br/><br/>　　夏，齐国夏帅师伐我西鄙。<br/><br/>　　公会晋师于瓦。公至自瓦。此晋赵鞅之师也，但言晋师者，君不会大夫之辞也。公会大夫，不别得意，虽得意不致，此致者，讳公为大夫所会，故使若得意者。○别，彼列反。<br/><br/>　　[疏]注“此晋”至“之辞”。<br/><br/>　　○解云：正以下经云“晋赵鞅帅师侵郑，遂侵卫”，故知此言公会晋师，是赵鞅之师矣。宣元年秋，“赵盾帅师救陈”，宋公以下“会晋师于斐林，伐郑”，传云“此晋赵盾之师，曷为不言赵盾之师？君不会大夫之辞也”。今此文势与彼正同，故此何氏取彼传文以解之。<br/><br/>　　○注“公会”至“不致”。<br/><br/>　　○解云：庄六年作注云“公与二国以上出会盟，得意致地，不得意不致”。公与一国出会盟，得意致地，不得意不致”。然则公与诸侯尊同体敌，莫肯相下，故须别之，见其得意与否；若与大夫盟会之时，尊卑异等，得意可知，何劳别之乎？故僖二十五年冬，“公会卫子、莒庆盟于洮”，何氏云“洮，内地。公与未逾年君、大夫盟，不别得意，虽在外，犹不致也”是。云此致者，讳公为大夫所会，故使若得意者，正以公与一国出会盟，得意致地，不得意不致。今此书致，故云使若得意者。<br/><br/>　<br/><br/>　　秋，七月，戊辰，陈侯柳卒。<br/><br/>　　晋赵鞅帅师侵郑，遂侵卫。○葬曹靖公。○曹竫，才井反，本亦作“靖”。<br/><br/>　　九月，葬陈怀公。<br/><br/>　　季孙斯、仲孙何忌帅师侵卫。<br/><br/>　　冬，卫侯、郑伯盟于曲濮。○濮，音卜。<br/><br/>　　从祀先公。从祀者何？顺祀也。复文公之逆祀。<br/><br/>　　[疏]“从祀者何”。<br/><br/>　　○解云：欲言其祭，经无宫庙之文；欲言非祭，谓之从祀，故执不知问。<br/><br/>　<br/><br/>　　文公逆祀，去者三人。谏不从而去之。<br/><br/>　　[疏]“文公逆祀，去者三人”。<br/><br/>　　○解云：谓文二年“八月，丁卯，大事于大庙，跻僖公”，传云“跻者何？升也。何言乎升僖公？讥。何讥尔？逆祀也。其逆祀奈何？先祢而后祖也”是也。<br/><br/>　<br/><br/>　　定公顺祀，叛者五人。谏不以礼而去曰叛。去与叛皆不书者，微也。不书禘者，后祫亦顺，非独禘也。言祀者，无巳长久之辞。不言僖公者，闵公亦得其顺。<br/><br/>　　[疏]注“谏不”至“曰叛”。<br/><br/>　　○解云：谓谏君全不以礼，不从之而去者，谓之叛也。<br/><br/>　　○注“不书”至“禘也”。<br/><br/>　　○解云：何氏之意，以为三年一祫，五年一禘，谓诸侯始封之年，禘祫并作之。但夏禘则不礿，秋祫则不尝而巳。一祫一禘，随次而下，其间三五参差，亦有禘祫同年时矣。若其有丧，正可於丧废，其祫禘之年，仍自乘上而数之，即僖八年“禘于大庙”之时，禘祫同年矣。至文二年“大事於大庙”之下，传云“大事者何？大祫也”。何氏云“从僖八年禘数之知为大祫”，是从僖八年禘祫同年数之，即文二年为祫年，文五年为禘祫同年，又随次而数之，至今定八年，亦禘祫同年矣。凡为祭之法，先重而后轻，禘大於祫固当先之，则知此言从祀先公者，是禘明矣，故云不书禘者，后祫亦顺，非独禘也。若然，既言是禘，理宜在夏，而在冬下者，当之矣。<br/><br/>　　○注“言祀”至“之辞”。<br/><br/>　　○解云：桓八年传云“春曰祠”，何氏云“祠，犹食也，犹继嗣也。春物始生，孝子思亲继嗣而食之，故曰祠，因以别死生”。然则此经何以不言从祭先公，或言大事于先公？而言祀者，见其相嗣不巳，长久常然，故云言祀者，无巳长久之辞。<br/><br/>　　○注“不言”至“其顺”。<br/><br/>　　○解云：闵二年“夏，五月，乙酉，吉禘于庄公”，僖八年“秋，七月，禘于大庙”，文二年“八月，丁卯，大事于大庙”之文皆道其人，今此经文所以不言从祀僖公而言先公者，正以闵公亦得其顺，是以不得特指之。<br/><br/>　<br/><br/>　　盗窃宝玉大弓。盗者孰谓？微而窃大，可怪，故问之。<br/><br/>　　[疏]注“微而”至“问之”。<br/><br/>　　○解云：哀四年传云“弑君贱者穷诸人，此其称盗以弑何？贱乎贱者也”。然则盗是微贱之称，宝玉大弓国之重宝，故云微而窃大也。<br/><br/>　<br/><br/>　　谓阳虎也。阳虎者，曷为者也？季氏之宰也。季氏之陪臣为政者。<br/><br/>　　[疏]注“季氏”至“政者”。<br/><br/>　　○解云：季氏之宰，於国为陪臣，而为政于鲁，故曰为政也。<br/><br/>　<br/><br/>　　季氏之宰，则微者也，恶乎得国宝而窃之？阳虎专季氏，季氏专鲁国。阳虎拘季孙，季氏逐昭公之后，取其宝玉，藏於其家。阳虎拘季孙，夺其宝玉。季孙取玉不书者，举逐君为重。○恶乎，音乌。<br/><br/>　　[疏]注“季氏逐昭公”者。<br/><br/>　　○解云：在昭二十五年秋。<br/><br/>　<br/><br/>　　孟氏与叔孙氏迭而食之，睋而鋟其板，以瓜刻其馈敛板。○迭，大结反，注同。食之，音嗣，下注“迭食”同。睋而，五多反，下同。鋟，本又作“鑯”，七廉反，又且审反，以瓜刻馈敛板也；本或作“鈠”，误。<br/><br/>　　[疏]注“以瓜刻”至“板”。<br/><br/>　　○解云：谓以指瓜刻其馈器之上，敛藏衣物之板，谓盖板也。<br/><br/>　<br/><br/>　　曰：“某月某日，将杀我于蒲圃，力能救我则於是。”於是时。○圃，本又作“甫”，同布古反，又音布。至乎日若时而出。临南者，阳虎之出也，御之。为季孙御。<br/><br/>　　[疏]“至乎日若时”。<br/><br/>　　○解云：谓至于某日如约之时也。以此言之，则知上文云某月某日，宜亦言其时，但传家省去之，至此乃言若时，以刻日也。○“临南”至“之出”。<br/><br/>　　○解云：姊妹之子谓之出，盖是虎之外生也。或云从其家出而仕于公，亦不妨，下季氏云世世有子是矣。<br/><br/>　<br/><br/>　　於其乘焉，季孙谓临南曰：“以季氏之世世有子，言我季氏累世有女以为臣。○其乘，绳证反，下皆同。女，音汝。<br/><br/>　　[疏]“于其乘焉”者。<br/><br/>　　○解云：胃于其上车之时矣。子可以不免我死乎？”以义责之。临南曰：“有力不足，臣何敢不勉？”阳越者，阳虎之从弟也，为右。为季孙车右，实卫之。○从弟，才用反，下同。<br/><br/>　<br/><br/>　　[疏]注“实卫之”。<br/><br/>　　○解云：谓守卫季孙，不令走。<br/><br/>　<br/><br/>　　诸阳之从者，车数十乘，至于孟衢，孟氏衢四达，可以横去。○数，所主反。<br/><br/>　　[疏]注“衢四”至“横去”。<br/><br/>　　○解云：即《释宫》“四达谓之衢”，李巡云“四达各有所至曰”，衢孙氏曰“交通四出”是也。<br/><br/>　<br/><br/>　　临南投策而坠之，策，马捶也。见二家迭食之，欲将季孙由孟氏免之，恐阳越不听，故诈投策，欲使下车。○而坠，直类反。捶，章蕊反。阳越下取策，临南駷马，捶马衔走。○駷，本又作“扌敕”，字书无此字，相承用之，素动反。而由乎孟氏，阳虎从而射之，矢著于庄门。庄门，孟氏所入门名。言几中季孙，赖门闭，故著门。○射，食亦反。著，直略反，注同。庄，本或作“严”，亦音庄。几，音祈。中，丁仲反。○然而甲起於琴如，甲，公敛处父所帅也。琴如，地名。二家知出期，故於是时起兵。<br/><br/>　　[疏]注“甲公”至“地名”。<br/><br/>　　○解云：即下传云“既驾，公敛处父帅师而至”是也。<br/><br/>　　○注“二家”至“起兵”。<br/><br/>　　○解云：即上传云“力能救我则於是”是也。<br/><br/>　<br/><br/>　　弑不成，却反舍于郊，皆说然息。说，解舍。然，犹如。○杀不，音试，下同，郤反，去略反，本又作“却”。说然，本又作“税”，始锐反，又他会反，注同。说，解舍也。然，犹如也。<br/><br/>　　[疏]“弑不成”。<br/><br/>　　○解云：正以季孙於阳虎为君，故谓之弑也。却反舍于郊者，谓上文阳虎从而射之时，逐之乡孟氏，今而还去舍於郊，故曰却反舍于郊，不谓元从郊来。<br/><br/>　<br/><br/>　　或曰：“弑千乘之主，时季氏邑至於千乘。而不克，舍此可乎？”嫌其近而无所依。阳虎曰：“夫孺子得国而巳，得免专国家而巳。如丈夫何？”如，犹奈也。丈夫，大人称也。○称，尺证反。睋而曰：“彼哉！彼哉！望见公敛处父师，而曰彼哉彼哉。再言之者，切遽意。○遽，其虑反。趣驾。”使疾驾。○趣，七欲反，一音七住反。既驾，公敛处父帅师而至，公敛处父，孟氏、叔孙氏将兵之将。<br/><br/>　　[疏]注“公敛”至“之将”。解云：《左氏》以为孟氏家臣。<br/><br/>　<br/><br/>　　慬然后得免，自是走之晋。宝者何？璋判白，判，半也。半圭曰璋，白藏天子，青藏诸侯，鲁得郊天，故锡以白。不言璋言玉者，起珪、璧、琮、璜、璋五玉尽亡之也。传独言璋者，所以郊事天，尤重。《诗》云“奉璋峨峨，髦士攸宜”是也。礼，珪以朝，璧以聘，琮以发兵，璜以发众，璋以徵召。○慬，其靳反。璋，音章，琮，在宗反。璜，音黄。峨峨，五多反，本又作“蛾”。髦，音毛。<br/><br/>　　[疏]“宝者何”。<br/><br/>　　○解云：欲言贵物，微者窃之；欲言贱物，又在弓玉之上，故执不知问。<br/><br/>　　○注“半圭曰璋”。<br/><br/>　　○解云：《释器》无文。云白藏天子，青藏诸侯，《春秋说》文。云不言璋言玉者，起珪、璧、琮、璜、璋五玉尽亡之也者，正以玉为总名故也。<br/><br/>　　○注“诗云“”至“徵召”。<br/><br/>　　○解云：言文王祭皇天上帝时，在助祭者奉此半珪之璋，其仪容峨峨盛庄矣，尽是俊士之所宜利。何氏与郑同。云礼，珪以朝，璧以聘，琮以发兵，璜以发众，璋以徵召者，时王之礼也。<br/><br/>　<br/><br/>　　弓绣质，质，拊也。言大者，力千斤。○拊，芳甫反，又方千反。<br/><br/>　　[疏]注“言大者，力千斤”。<br/><br/>　　○解云：千斤之文，何氏有所见。《家语》云：“三十斤为钧，四钧谓之石。”然则千斤之弓，其力八石三斗有馀，故《左传》云：“可以威不轨，戒不虞也”。<br/><br/>　<br/><br/>　　龟青纯。纯，缘也。谓缘甲〈再页〉也。千岁之龟青髯，明于吉凶。《易》曰：“定天下之吉凶，成天下之亹亹者，莫善乎蓍龟。”经不言龟者，以先知，从宝省文。谓之宝者，世世保用之辞，此皆鲁始封之锡。不言取而言窃者，正名也。定公从季孙假马，孔子曰“君之於臣，有取无假，而君臣之义立”。主书者，定公失政，权移陪臣，拘其尊卿，丧其五玉，无以合信天子，交质诸侯，当绝之。不书拘季孙者，举五玉为重。书大弓者，使若都以国宝书，微辞也。○青纯，之闰反，注同。纯缘，悦绢反，下同。〈冉页〉，而占反。亹，文匪反。蓍，音尸。丧，息浪反。<br/><br/>　　[疏]注“千岁之龟青〈冉页〉”。<br/><br/>　　○解云：以时事知之也。<br/><br/>　　○注“易曰”至“著龟也”。<br/><br/>　　○解云：此皆《上系辞》文也。今《易》本善作“大”字为异。彼注云“凡天下之善恶，及没没之众事，皆成定之”，言其广大无不包也。<br/><br/>　　○注“经不言龟”至“微辞也”。<br/><br/>　　○解云：弓绣质，龟青纯”，然则此等皆丧之，而经言大弓，特不言龟者，正以《礼器》、《郊特牲》陈币之时，云龟为前列先知也，以其先知，故得从宝省文。然则龟非珠玉而得从宝省文者，以其能定吉凶，可以世世保而用之，故注云“谓之宝者，世世保用之辞”。云此皆鲁始封之锡者，《左传》定四年具有其文也。云不言取而言窃者，正名也者，正所以不言盗取而言窃者，盗是卑贱之称，是以不得言取也。窃者，是其正名，是以即引《家语》以证之。定公从季孙假马，孔子曰“君之於臣有取无假，而君臣之义立”者，《家语》文。云无以合信天子，交质诸侯，当绝之者，即上注云“珪以朝，璧以聘”，今珪璧尽亡，故言此也。云书大弓者，使若都以国宝书，微辞也者，言大弓与龟皆可保用，所以龟得从宝省文，而特书大弓不省文，使若都以国宝书，作微辞之义，何者？经言盗窃宝玉大弓，若似所谓宝玉者，即大弓是，言可世世传保而金玉之然，故得为微辞也。<br/><br/>　<br/><br/>　　九年，春，王正月。<br/><br/>　　夏，四月，戊申，郑伯囆卒。○囆，敕迈反，《左氏》作“虿”。<br/><br/>　　得宝玉大弓。何以书？国宝也。丧之书，得之书。微辞也，使若都以重国宝故书。不以罪定公者，其宝失之，当坐；得之，当除。以窃宝不月，知得例不蒙上月。○丧，息浪反。<br/><br/>　　[疏]注“微辞”至“故书”。<br/><br/>　　○解云：宝玉大弓者，乃是周公初封之时受赐于周之物，而必藏之鲁者，欲使世世子孙无忘於周，而定公失之，季氏夺之，皆当合绝。而上文直言“盗窃宝玉大弓”，此文直云“得宝玉大弓”，传云“何以书？国宝也。丧之书，得之书”，不见贬之者，正言作微辞，使若都以重国宝之故而书之，文更无刺讥之义也。然则此言微辞者，仍与上文共为一事，以上元年“定、哀多微辞”之下，何氏首数丧失国宝而巳。<br/><br/>　　○注“不巳”至“当除”。<br/><br/>　　○解云：上文之下有注云“无以合信天子，交质诸侯，当绝”，今此宁知不复阙绝之者，正以得之当除故也。杜氏云“弓、玉，鲁之分器，得之足以为荣，失之足以为辱，故重而书之”，义亦通於此。云以窃宝不月云云者，即上八年经云“冬，卫侯、郑伯盟於曲濮，从祀先公，盗窃宝玉大弓”是也，则知今虽文承四月之下，不蒙上月明矣。<br/><br/>　<br/><br/>　　六月，葬郑献公。<br/><br/>　　秋，齐侯、卫侯次于五氏。欲伐鲁也。善鲁能却难早，故书次而去。○卻难，起略反；下乃旦反。卻，亦作“却”。<br/><br/>　　[疏]注“欲伐”至“而去”。<br/><br/>　　○解云：知欲伐鲁者，正以直书其次，上下更无起文，乃与庄十年“夏，六月，齐师、宋师次于郎。公败宋师于乘丘”之文同。故知正欲伐鲁也。故彼传云“其言次于郎何？伐也”，“我能败之，故言次也”是也，彼注云“此解本所以不言伐言次意也，二国才止次未成於伐，鲁即能败宋师，齐师罢而去，故不言伐言次也。明国君当强，折冲当远，鲁微弱，深见犯，至於近邑，赖能速胜之，故云尔”。所以强内者，是其书次云“欲伐鲁，善其却难早之文，其馀见言次不欲伐鲁者，皆自有起文，即次聂北救邢，伐楚次于陉之属是也。<br/><br/>　<br/><br/>　　秦伯卒。<br/><br/>　　冬，葬秦哀公。<br/><br/>　　十年，春，王三月，及齐平。月者，颊谷之会，齐侯欲执定公，故不易。○不易，以豉反，下同。<br/><br/>　　[疏]注“月者”至“不易”。<br/><br/>　　○解云：下十一年“冬，及郑平”，“叔还如郑莅盟”，则知平例书时，而有月者，皆见义矣。而言不易者，即庄十三年“冬，公会齐侯盟于柯”，传云“何以不日？易也”，何氏云“易，犹佼易也，相亲信无后患之辞”。然则此书“月者，颊谷之会，齐侯欲执定公，故不易”；宣十五年“夏，五月，宋人及楚人平”之下，何氏云“月者，专平不易”；昭七年“春，王正月，暨齐平”，何氏云“月者，剌内暨暨也”者，皆与乡解合。<br/><br/>　<br/><br/>　　夏，公会齐侯于颊谷。公至自颊谷。上平为颊谷之会不易，故月。致地者，颊谷之会，齐侯作侏儒之乐，欲以执定公。孔子曰：“匹夫而荧惑於诸侯者诛”，於是诛侏儒，首足异处，齐侯大惧，曲节从教，得意故致也。○颊谷，古协反，《左氏》作“夹谷”。荧惑，音萤，一音干琼反。处，昌虑反。<br/><br/>　　[疏]注“上平”至“致地”。<br/><br/>　　○解云：庄六年何注云“公与一国出会盟得意致地，不得意不致”，即桓二年秋，“公及戎盟于唐”，“冬，公至自唐”；隐二年“秋，八月，庚辰，公及戎盟于唐”之属是也。今此上平为颊谷之会不易，故月，即此平不得意也。而致地者，正以初虽见胁，终竟得意故也。云颊谷之会至“曲节从教”，《家语》及《晏子春秋》文也。<br/><br/>　<br/><br/>　　晋赵鞅帅师围卫。<br/><br/>　　齐人来归运、讙、龟、阴田。齐人曷为来归运、讙、龟、阴田？据齐尝取鲁邑。<br/><br/>　　[疏]注“据齐”至“鲁邑”。解云：即宣元年“六月，齐人取济西田”，哀八年“夏，齐人取讙及僤”之文是也。<br/><br/>　<br/><br/>　　孔子行乎季孙，三月不违，孔子仕鲁，政事行乎季孙，三月之中不见违，过是违之也。不言政行乎定公者，政在季氏之家。<br/><br/>　　[疏]“孔子”至“不违”。<br/><br/>　　○解云：《孔子家语》亦有此言。若以《家语》言之，孔子今年从邑宰为司空，既为大夫，故有行於季孙之义。<br/><br/>　<br/><br/>　　齐人为是来归之。齐侯自颊谷会归，谓晏子曰：“寡人或过於鲁侯，如之何？”晏子曰：“君子谢过以质，小人谢过以文。齐尝侵鲁四邑，请皆还之。”归济西田不言来，此其言来者，巳绝，鲁不应复得，故从外来常文，与齐人来归卫宝同，夫子虽欲不受，定公贪而受之，此违之验。○为，于伪反。复得，扶又反，年末及十一年同。<br/><br/>　　[疏]注“齐侯自颊谷”至“还之”。<br/><br/>　　○解云：皆《晏子春秋》及《家语》、《孔子世家》之文。其四邑者，盖运也、讙也、龟也、阴也。邑而言田者，桓元年传云“田多邑少称田”，然则此等皆是土地顷亩多，邑内人民少，故称田。龟亦是邑，非山名，贾、服异。若欲同於贾、服，即云上二邑，邑内人民多，故举邑名。龟阴言田者，龟是山名，直得田而不得邑，而言侵鲁四邑，请皆归之者，谓虽有此请，齐君不全许，是以但得三邑而巳，盖非何氏之意。<br/><br/>　　○注“归济”至“宝同”。<br/><br/>　　○解云：宣十年“齐人归我济西田”者，是其不言来之文也。言已绝，鲁不应复得者，即彼传云“齐巳取之矣，其言我何？未绝于我也。曷为未绝於我？齐巳言取之矣”，注云“齐巳言语许取之”；“其实未之齐也”，注云“其人民贡赋尚属於鲁，实未归於齐。不言来者，明不从齐来，不当取邑”。然则彼以未绝於鲁，鲁犹合得之，明其不从齐来，齐人不当坐取邑，故不言来。此言来者，入齐巳久，绝于鲁，不应复得之，故言来，从外来常文也。言鲁不应复得者，止以不能保守先君世邑而失之故也。言与齐人来归卫宝同者，即庄六年“冬，齐人来归卫宝”是也。<br/><br/>　　○注“夫子”至“之验”。解云：知夫子虽欲不受者，正以四邑属齐，年岁淹久，巳绝于鲁，鲁不应得，颊谷之会，讨杀侏儒，威劫齐侯，方始归之，虽日获田，君子不贵，故知孔子之意不欲受也。若然，庄十三年曹子手剑而劫桓公，是以齐人归我汶阳之田，何氏云“劫桓公取汶阳田不书者，讳行诈劫人也”。然则此亦威劫齐侯而得田邑，与彼不异，而书不讳者，正以曹子本意行劫以求汶阳之田，君子耻其所为，故不书也。今在颊谷之会，孔子相仪，正欲两君揖让行盟会之礼，阻齐为不道，荧惑鲁侯而欲执之，孔子诛之，手足异处，齐侯内惧，归其四邑以谢焉，於其本情，实非劫诈，书而不讳，不亦宜乎？言此违之验者，欲对上传云“孔子行乎季孙，三月不违”文也。<br/><br/>　<br/><br/>　　叔孙州仇、仲孙何忌帅师围郈。○郈，音后。<br/><br/>　　秋，叔孙州仇、仲孙何忌帅师围费。<br/><br/>　　宋乐世心出奔曹。<br/><br/>　　宋公子池出奔陈。○池，《左氏》作“地”。<br/><br/>　　[疏]“帅师围费”者。<br/><br/>　　○解云：《左氏》、《穀梁》此费字皆为“郈”，但《公羊》正本作“费”字，与二家异；贾氏不云《公羊》曰费者，盖文不备，或所见异也。“宋乐世心”者，世字亦作“泄”字者，故贾氏言焉，《左氏》、《穀梁》作“大”字。<br/><br/>　<br/><br/>　　冬，齐侯、卫侯、郑游遬会于鞍。○于鞍，《左氏》作“安甫”。“会于鞍”者。<br/><br/>　　○解云：《左氏》、《穀梁》作“安甫”；贾氏不云《公羊》曰鞍者，亦是文不备。《穀梁》经甫亦有作“浦”字者。<br/><br/>　　叔孙州仇如齐。<br/><br/>　　齐公之弟辰，暨宋仲佗、石彄出奔陈。复出宋者，恶仲佗悉欲帅国人去，故举国言之，公子池、乐世心、石彄从之皆是也。辰言暨者，明仲佗强与俱出也。三大夫出不月者，举国，危亦见矣。○暨，其器反。佗，大多反。彄，古侯反。恶，乌路反。强，其丈反。见，贤遍反。<br/><br/>　　[疏]注“复出宋”至“出也”。<br/><br/>　　○解云：如此注者，正决昭二十年“冬，十月，宋华亥、向甯、华定出奔陈”，不重言宋向甯也。云公子池、乐世心、石彄从之皆是也者，下十一年经文也。云辰言暨者，明仲佗强与俱出也者，正以隐元年传云“暨，犹暨暨也。及，我欲之。暨，不得巳也”。然则弟辰是时事不获已而从去，故曰明仲佗强与俱出也。知非辰强之者，正以庄三十二年公子牙，昭元年招之属，以其有罪，皆去弟以贬之，今不去弟，故知仲佗强之矣。<br/><br/>　　○注“三大”至“见矣”。解云：《春秋》之例，外大夫出奔悉书时，即襄三十一年“秋，晋栾盈出奔楚”，二十八年“冬，齐庆封来奔”之属是也。其众出奔者，於国尢危，故书月，即昭二十年“冬，十月，宋华亥、向甯、华定出奔陈”，何氏云“月者，危三大大同时出奔，将为国家患，明当防之”是也。然则彼以三大夫同出奔，是以书月以见危；此亦三大夫同出，不月者，正以举国，见其欲率国人去，其危亦见矣，是以不劳书月以见危也。<br/><br/>　<br/><br/>　　十有一年，春，宋公之弟辰，及仲佗、石彄、公子池自陈入于萧，以叛。不复言宋仲佗者，本举国巳明矣。辰言及者，后汲汲，当坐重。○复，扶又反。<br/><br/>　　[疏]注“本举”至“坐重”。<br/><br/>　　○解云：谓奔时举言宋仲佗，是其欲率国人去巳明矣，是以此经不复言宋也。云辰言及者，后汲汲，当坐重者，正以隐元年传云“及，犹汲汲，及我欲之”，故知辰言及者，是其汲汲也。而言后汲汲者，欲言初出之时，事不获巳，未及汲也。言当重者，恶其母弟之亲而汲汲於叛，故当合坐，重於疏者。<br/><br/>　<br/><br/>　　夏，四月。<br/><br/>　　秋，宋乐世心自曹入于萧。不言叛者，从叛臣，叛可知。<br/><br/>　　[疏]注“不言”至“可知”。<br/><br/>　　○解云：决上经“自陈入于萧，以叛”文也。<br/><br/>　<br/><br/>　　冬，及郑平。<br/><br/>　　叔还如郑莅盟。<br/><br/>　　十有二年，春，薛伯定卒。不日月者，子无道，当废之而以为后，未至三年，失众见弑，危社稷宗庙，祸端在定，故略之。○见杀，音弑。<br/><br/>　　[疏]注“不日”至“略之”。<br/><br/>　　○解云：今责日月者，正以所见之世，小国之卒例书日月，即昭三十一年“夏，四月，丁巳，薛伯穀卒”之属是也。今不具日月，故解之。言子未三年失众见弑者，即下十三年冬，“薛弑其君比”是也。《春秋》之例，称国以弑者，失众见弑之辞”，故文十八年冬，“莒弑其君庶其”，传云“称国以弑者，众弑君之辞”，何氏云“一人弑君，国中人人尽喜，故举国以明失众，当坐绝也。例皆时者，略之也”，故此作注云“未至三年，失众见弑”也。云祸端在定，定字亦有作“在是”字者，今解从定也。<br/><br/>　<br/><br/>　　夏，葬薛襄公。<br/><br/>　　叔孙州仇帅师堕郈。○堕，许规反，下同。卫公孟彄帅师伐曹。<br/><br/>　　季孙斯、仲孙何忌帅师堕费。曷为帅师堕郈？帅师堕费？据城费。<br/><br/>　　[疏]注“据城费”。<br/><br/>　　○解云：即襄七年“城费”是也。然则彼时城费，今乃堕之，似於义反，故以为难。<br/><br/>　<br/><br/>　　孔子行乎季孙，三月不违，曰：“家不藏甲，邑无百雉之城”。於是帅师堕郈，帅师堕费。郈，叔孙氏所食邑。费，季氏所食邑。二大夫宰吏数叛，患之，以问孔子，孔子曰：“陪臣执国命，采长数叛者，坐邑有城池之固，家有甲兵之藏故也”。季氏说其言而堕之。故君子时然后言，人不厌其言，书者，善定公任大圣，复古制，弱臣势也。不书去甲者，举堕城为重。○吏数，所角反。采长，七伐反；下丁丈反。说，音悦。厌，於艳反。去，起吕反。<br/><br/>　　[疏]“孔子行”至“三月不违”。<br/><br/>　　○解云：案上十年齐人来归邑之下，传云“孔子行乎季孙，三月不违”，以此言之，三月之外，违之明矣，故上有注云“定公贪而受之”，此违之验。然则三月之后，必似违之，今此传文复言之者，盖不违有二，何者？案如《家语》定十年之时，孔子从邑宰为司空，十一年又从司空为司寇。然则为司空之时，能别五土之宜，咸得其所，为季孙所重，是以三月不违也，齐人遂惧，来归四邑矣；及作司寇之时，摄行相事，设法而用之，国无奸民，在朝七日，诛乱政大夫少正卯，戮于两观之下，尸诸朝三日，政化大行，季孙重之，复不违三月，是以此传文言其事矣。○“家不”至“之城”。<br/><br/>　　○解云：同之《左氏》，则邑无百雉之城者，亦据侯伯大都巳言之，若与之异，则鲁凡邑皆然也。<br/><br/>　　○注“二大夫宰吏数叛，患之”者。<br/><br/>　　○解云：即上十年夏，“叔孙州仇、仲孙何忌帅师围郈”，“秋，叔孙州仇、仲孙何忌帅师围费”之属是也。郈、费二邑，相因言之，故谓之数耳。<br/><br/>　　○注“以问”至“堕之”。<br/><br/>　　○解云：《春秋说》及《史记》皆有此言。云故君子时然后言，人不厌其言者，《论语》文也。云不书去甲者，举堕城为重者，正以传云“家不藏甲，邑无百雉之城”，明其并从二事，而特举堕城，不书去家之甲者，举重故也。必知去甲亦合书者，正以成元年“三月，作丘甲”，书之於经，明知去甲亦合书矣。<br/><br/>　<br/><br/>　　雉者何？五板而堵，八尺曰板，堵凡四十尺。○堵，丁古反。<br/><br/>　　[疏]“雉者何”。<br/><br/>　　○解云：正以传言“邑无百雉之城”，经典未有其事，须知雉之度数，故执不知问。<br/><br/>　　○注“八尺曰板”者。解云：《韩诗外传》文。<br/><br/>　<br/><br/>　　五堵而雉，二百尺。百雉而城。二万尺，凡周十一里三十三步二尺，公侯之制也。礼，天子千雉，盖受百雉之城十，伯七十雉，子男五十雉；天子周城，诸侯轩城。轩城者，缺南面以受过也。<br/><br/>　　[疏]注“二万”至“制也”。<br/><br/>　　○解云：公侯方百雉，《春秋说》文也。古者六尺为步，三百步为里，计一里有千八百尺，十里即有万八千尺，更以一里三十三步二尺，为二千尺，通前为二万尺也，故云二万尺，凡周十一里三十二步二尺也。云礼，天子千雉者，《春秋说》文也。云盖受百雉之城十者，谓公侯於天子，十取一之义，似若《孟子》与《司马法》云“天子囿方百里公侯十里，是十取一之文也。云“伯七十雉子男五十雉者，《春秋说》文。<br/><br/>　　○注“天子”至“过也”。<br/><br/>　　○解云：天子周城，诸侯轩城者，《春秋说》文。云缺其南面，以受过也者，正以诸侯轩县阙南方，则雉轩城亦宜然。案旧古城无如此者，盖但孔子设法如是，后代之人不能尽用故也。或者但不设射垣以备守，故曰缺其南面以受过，不妨仍有城。<br/><br/>　<br/><br/>　　秋，大雩。不能事事信用孔子，圣泽废。<br/><br/>　　[疏]注“不能”至“泽废”。<br/><br/>　　○解云：并谓三月之后违之。<br/><br/>　<br/><br/>　　冬，十月，癸亥，公会晋侯盟于黄。○十有一月，丙寅，朔，日有食之。是后薛弑其君比，晋荀寅、士吉射入于朝歌以叛。○射，食亦反，又食夜反。朝歌，如字。<br/><br/>　　[疏]注“是后”至“以叛”。<br/><br/>　　○解云：在十三年冬。云晋荀寅、士吉射入于朝歌以叛者，亦在十三年冬。案晋荀寅、士吉射叛，在弑比之前，而后言之者，正以弑君之变重，故先取以应之。<br/><br/>　<br/><br/>　　公至自黄。<br/><br/>　　十有二月，公围成。公至自围成。成，仲孙氏邑。围成月又致者，天子不亲征下土，诸侯不亲征叛邑。公亲围成不能服，不能以一国为家，甚危，若从他国来，故危录之。<br/><br/>　　[疏]注“围城”至“录之”。<br/><br/>　　○解云：《春秋》义围例书时，即宣十二年春，“楚子围郑”之文是，今此书月，故解之。庄二十七年注云“凡公出在外致，在内不致”，今此在内而致，故须解之。云天子不亲征下土者，即《公羊说》云一国叛，王自征之，君四国皆叛，安得四王而征也者？是其义也。若然，桓五年“秋，蔡人、卫人、陈人从王伐郑”，传云“其言从王伐郑何？从王正也”，彼注云“美其得正义也，故以从王征伐录之”。然则天子不亲征下土而美之者，直是美诸侯之得正，犹自不言桓王伐郑之善，故彼注又云“盖起时天子微弱，诸侯背叛，莫肯从王者征伐，以善三国之君，独能尊天子死节。称人者，剌王者也。天下之君，海内之主，当秉纲撮要，而亲自用兵，故见其微弱，仅能从微者，不能从诸侯，犹莒称人则从不疑也”是。《书序》曰“启与有扈战于甘之野，作《甘誓》”，其经曰：“大战于甘，乃召六卿”者，何氏以为启非至德之主，是以亲征有扈，非《春秋》所美，岂害其义也？云诸侯不亲征叛邑者，正以诸侯於天子，亦宜以国为家，犹如天子之有天下也，而不能全服，亲自征之，故为非礼，而为《春秋》所刺也。<br/><br/>　<br/><br/>　　十有三年，春，齐侯、卫侯次于垂瑕。○垂瑕，如字，又音加，二传作“垂葭”。。<br/><br/>　　夏，筑蛇渊囿。<br/><br/>　　大蒐于比蒲。○大廋，所求反，本又作“蒐”。比，音毗。<br/><br/>　　[疏]“夏筑渊囿”。<br/><br/>　　○解云：成十八年秋，“筑鹿囿”，传云“何以书？讥。何讥尔？有囿矣，又为也”。彼注云“刺奢泰妨民”也。然则彼有成说，故此处不复解之。○“大蒐于比蒲”。<br/><br/>　　○解云：桓六年注云“五年大简车徒，谓之大蒐”是也。所以书者，即昭八年“秋，蒐于红”之下，传云“蒐者何，简车徒也。何以书？盖以罕书也”，但彼巳解讫，故此处不复论之。<br/><br/>　<br/><br/>　　卫公孟彄帅师伐曹。<br/><br/>　　秋，晋赵鞅入于晋阳以叛。<br/><br/>　　冬，晋荀寅及士吉射入于朝歌以叛。<br/><br/>　　晋赵鞅归于晋。此叛也，其言归何？据叛与出入恶同。<br/><br/>　　[疏]注“据叛”至“恶同”。<br/><br/>　　○解云：桓十五年传例云“复归者，出恶，归无恶；复入者，出无恶，入有恶。入者，出入有恶；归者，出入无恶”。然则书叛者，出入恶同，不宜书归，作出入无恶之文，故难之。<br/><br/>　<br/><br/>　　以地正国也。军以井田立数，故言以地。<br/><br/>　　[疏]注“军以”至“以地”。<br/><br/>　　○解云：假令天子六军，方伯二军之属，皆以井田多少计出其数，故曰军以井田立数也。今赵鞅以此井田之兵，逐君侧之恶人，故云以地正国也。<br/><br/>　<br/><br/>　　其以地正国奈何？晋赵鞅取晋阳之甲，以逐荀寅与士吉射。荀寅与士吉射者曷为者也？君侧之恶人也。此逐君侧之恶人，曷为以叛言之？无君命也。无君命者，操兵乡国，故初谓之叛，后知其意欲逐君侧之恶人，故录其释兵，书归赦之，君子诛意不诛事。晋阳之甲者，赵简子之邑，以邑中甲逐之。○操，七曹反。乡，许亮反。<br/><br/>　　[疏]注“君子”至“诛事”。<br/><br/>　　○解云：君子之人，探端知绪，但诛其意，若轻而难原；不诛其事，若重而可恕，以赵鞅意实非逆，但以持兵乡国为罪，是以《春秋》书归以舍之，故曰诛意不诛事也。<br/><br/>　<br/><br/>　　薛弑其君比。<br/><br/>　　十有四年，春，卫公叔戍来奔。<br/><br/>　　晋赵阳出奔宋。○晋赵阳，《左氏》作“卫赵阳”。<br/><br/>　　[疏]“晋赵阳出奔宋”。<br/><br/>　　○解云：《穀梁》与此同，《左氏》作“卫赵阳”字也。<br/><br/>　<br/><br/>　　三月，辛巳，楚公子结、陈公子佗人帅师灭顿，以顿子牄归。不别以归何国者，明楚、陈以灭人为重，顿子以不死位为重。○公子佗人，大河反，二传作“公孙佗人”。牄，七良反，二传作“牂”。别，彼列反。<br/><br/>　　[疏]“以顿子牄归”。<br/><br/>　　○解云：《左氏》、《穀梁》皆作“顿子牂”字，贾氏不注，文不备。<br/><br/>　　○注“不别”至“之重”。<br/><br/>　　○解云：正以上四年“灭沈，以沈子嘉归”，六年“以许男斯归”之属，其上文皆直一国大夫而巳，是以其经宜言以归，不假分别。今此经上载二国，其下直言以归而巳，似非详备之义，是以解之。云明楚、陈以灭人为重者，正以二国之卿，擅相灭获，其过巳深，假言归楚，不足轻陈之罪；假言归陈，不足减楚之恶，故曰明楚、陈以灭人为重。云顿子以不死位为重者，诸侯之礼，当合死位，顿子不死，其过巳深，何假书言归于某乎？故云顿子以不死位为重也。<br/><br/>　<br/><br/>　　夏，卫北宫结来奔。<br/><br/>　　五月，於越败吴于醉李。月者，为下卒出。○醉李，本又作“隽”，音同。为，于伪反。<br/><br/>　　[疏]注“月者，为下卒出”。<br/><br/>　　○解云：隐六年有注云“战例时，偏战日，诈战月。不日者，郑诈之”。然则诸侯之例，诈战者月，今此两夷相败，文宜略於诸夏，而经书月，故知为下卒文出矣。<br/><br/>　<br/><br/>　　吴子光卒。<br/><br/>　　公会齐侯、卫侯于坚。○坚，如字，本又作“掔”，音牵，《左氏》作“牵”。公至自会。<br/><br/>　　秋，齐侯、宋公会于洮。○洮，他切反。<br/><br/>　　天王使石尚来归脤。石尚者何？天子之士也。天子上士，以名氏通。○脤，市轸反。<br/><br/>　　[疏]“石尚者何”。<br/><br/>　　○解云：欲言大夫，单名无字；欲言微者，名氏俱见，故执不知问。<br/><br/>　　○注“天子”至“氏通”。<br/><br/>　　○解云：传直云天子之士，而知上士者，何氏以为《春秋》之例，天子上士以名氏通，中士以官录，下士略称人。今此经书其名氏，故知之。何氏意必知例然者，正以传云“石尚者何？天子之士”，隐元年传云“宰者何？官也。咺者何？名也。曷为以官氏？宰，士也”，僖八年传云“王人者何？微者也。曷为序乎诸侯之上？先王命也”。然则以此三处之传言之，则知单名继官，不以名氏通；单称王人云者，不以名见，故隐元年注云“天子之上士以名氏通，中士以官录，下士略称人”是也。<br/><br/>　<br/><br/>　　脤者何？俎实也。实俎肉也。<br/><br/>　　[疏]“脤者何”。<br/><br/>　　○解云：欲言天子赐之祭肉，不见鲁侯助祭之文；欲言脤非祭肉，不应远来归之，故执不知问。○“俎实也”者。<br/><br/>　　○解云：谓以肉填实於俎上，故注云实俎肉也，德言实俎之肉也。<br/><br/>　<br/><br/>　　腥曰脤，熟曰燔。礼，诸侯朝天子，助祭於宗庙，然后受俎实。时鲁不助祭而归之，故书以讥之。○燔，本亦作“膰”，又作“繙”，音烦。<br/><br/>　　[疏]注“礼诸侯”至“讥之”。<br/><br/>　　○解云：正以鲁无朝聘天子之处，而书归脤以讥之，则知助祭於宗庙者，有受俎实之礼矣。《论语》云“祭於公，不宿肉”者，义亦通於此。宗伯以脤膰之礼，亲兄弟之国，似不通於异姓者，何氏所不取。<br/><br/>　<br/><br/>　　卫世子蒯聩出奔宋。主书者，子虽见逐，无去父之义。○蒯聩，苦怪反；下五怪反。<br/><br/>　　[疏]注“主书”至“之义”。<br/><br/>　　○解云：父子天伦，无相去之义，子若大为恶逆，人伦之所不容，乃可窜之深宫，阍人固守；若小小无道，当安处之，随宜罪谴，令其克改，宁有逐之佗国，为宗庙羞？且子之事父，虽其见逐，止可起敬起孝，号泣而谏之，谏若不入，悦则复谏，自不避杀，如舜与宜咎之徒，宁有去父之义乎？今大子以小小无道，卫侯恶而逐之；父无杀巳之意，大子怼而去之，论其二三，上下俱失：卫侯逐子，非为父之道；大子去父，失为子之义。今主书此经者，一则讥卫侯之无恩，一则甚大子之不孝，故曰子虽见逐，无去父之义。若其父大为无道，如献公、幽王之类，若不回避，必当杀己，如此之时，宁得陷父於恶？是以申生不去，失至孝之名；宜咎奔申，无刺讥之典，但卫侯尔时无杀子之意，是以蒯聩出奔，书氏讥之耳。<br/><br/>　<br/><br/>　　卫公孟彄出奔郑。<br/><br/>　　宋公之弟辰自萧来奔。<br/><br/>　　大蒐于比蒲。讥亟也。○亟，去冀反。<br/><br/>　　[疏]“宋公”至“来奔”。解云：上十年“出奔陈”，十一年春“自陈入于萧，以叛”，至此乃“自萧来奔”矣。<br/><br/>　　○注“讥亟也”。<br/><br/>　　○解云：大蒐之礼，五年一为，若数于此，则书而讥亟也；若缓於此，则书而讥罕，上十三年夏巳“大蒐于比蒲”，今始一年，复行此礼，故曰讥亟也。<br/><br/>　<br/><br/>　　邾娄子来会公。书者，非邾娄子会人於都也。如入人都，当脩朝礼。古者诸侯将朝天子，必先会间隙之地，考德行，一刑法，讲礼义，正文章，习事天子之仪，尊京师，重法度，恐过误。言公者，不受于庙。○间隙，音闲；下去逆反。<br/><br/>　　[疏]注“书者”至“于庙”。<br/><br/>　　○解云：《曲礼》下篇云“诸侯相见於隙地曰会”，今乃会人于都，故书而非之。云如入人都，当脩朝礼者，即桓六年注云“诸侯相过，至竟必假涂，入都必朝，所以崇礼让，绝慢易，戒不虞也”，是其义也。云古者诸侯将朝天子，必先会于间隙之地者，出《曲礼》也。云考德行，一刑法者，谓考校其德行，齐一其刑法也。云讲礼义者，谓习其礼仪也。云言公者，不受于庙者，隐七年夏，“齐侯使其弟年来聘”之下，注云“不言聘公者，礼，聘受之於庙，孝子谦不敢以巳当之，归美於先君，且重宾也”；隐十一年“春，滕侯、薛侯来朝”之下，注云“不言朝公者，礼，朝受之於大庙，与聘同义”；庄二十三年夏，“公及齐侯遇於穀”，“萧叔朝公”，传云“其言朝公何？公在外也”，彼注云“时公受朝於外，故言朝公，恶公不受於庙”。然则受朝之礼，礼当在庙，孝子归美于先君，不敢以巳当之；若不於庙，则言公，即“萧叔朝公”是也。今此会礼不在庙，鲁侯受之於外，故言来会公矣。言公者，不受于朝也。<br/><br/>　<br/><br/>　　城莒父及霄。去冬者，是岁盖孔子由大司寇摄相事，政化大行，粥羔豚者不饰，男女异路，道无拾遗，齐惧北面事鲁，馈女乐以间之。定公听季桓子受之，三日不朝。当坐淫，故贬之。归女乐不书者，本以淫受之，故深讳其本，文三日不朝，孔子行。鲁人皆知孔子所以去。附嫌近害，虽可书犹不书。或说无冬者，坐受女乐，令圣人去。冬，阴臣之象也。○父，音甫。去，起吕反。相，息亮反。粥羔，羊六反。间，间厕之间。近，附近之近。<br/><br/>　　[疏]注“去冬”至“不书”。<br/><br/>　　○解云：隐六年传云“《春秋》编年，四时具然后为年”，今此无冬，四时不具，故须解之。云是岁盖孔子由大司寇摄相事者，即《家语·始诛》编云“孔子为鲁大司寇，摄行相事，有喜色”是也。鲁之司寇云大者，盖以无司寇之卿，是以大夫亦名大也。鲁有司空卿，孔子为司空不言大者，是其一隅也。若以《家语》言之，即定九年始为邑宰，十年为司空，十一年为大司寇，从大司寇摄行相事之时，年月不明，故此注云盖也。云政化大行，粥羔豚者不饰，男女异路，道无拾遗者，皆是《家语·相鲁》篇文也。言不饰者，旧说云鲁前之时，粥羔豚者，皆以彩物饰之，自孔子为相，此事乃正，故曰粥羔豚者不饰也。云齐惧北面事鲁，馈女乐以间之，定公听季桓子受之，三日不朝者，出《孔子世家》。案彼云“定公十四年，孔子年五十六，由大司寇行摄相事”云云，“齐人闻而惧曰：‘孔子为政必霸，霸则吾地近焉，我之为先并矣，盍致地焉？’犁锄曰：‘请先尝沮之，沮之而不可，则致地，庸迟乎？於是选齐国中女子好者八十人，皆衣文衣而舞康乐，文马三十驷，遗鲁君，陈女乐、马於鲁城南高门外，季桓子微服往观再三，将受，乃语鲁侯为周道游，往观终日，怠於政事。子路曰：‘夫子可以行矣！’孔子曰：‘鲁今且郊，如致膰乎大夫，则吾犹可以止。’桓子卒受齐女乐，三日不听政，郊又不致膰〈月且〉於大夫，孔子遂行，宿乎屯，而师巳送曰：‘夫子则非罪。’孔子曰：‘吾歌，可夫？’歌曰：‘彼妇人之口，可以出走’”云云是也。云当坐淫，故贬之者，推寻古礼，无女乐之文，鲁人受之，故当坐淫泆之恶；既有淫泆之恶，去冬以见之。其晋悼公受女乐二八而为霸者，《左氏》之事，何氏所不取，不得难此矣。云鲁人皆知孔子所以去者，谓皆知鲁公受女乐有淫泆之恶，所以孔子去之。云附嫌近害，虽可书犹不书者，正以其获麟之后，得端门之命而制《春秋》，乃自因之，即云已之本出，由馈女乐之故，鲁国之人，悉知所由，若其书之，即是附於嫌疑，近於祸患，是以虽非国家之讳，依例可书于经，孔子亦不书之，故曰附嫌近害，虽可书犹不书。<br/><br/>　　○注“或说”至“象也”。<br/><br/>　　○解云：孔子自书《春秋》而贬去冬，失谦逊之心，违辟害之义，盖“不脩春秋”巳无无“冬”字，孔子因之，遂存不改，以为王者之法，宜用圣臣，故曰“如有用我者，期月则可，三年乃有成”是也。又《春秋》之说，口授相传，达於汉时，乃著竹帛，去一“冬”字，何伤之有？<br/><br/>　<br/><br/>　　十有五年，春，王正月，邾娄子来朝。<br/><br/>　　鼷鼠食郊牛，牛死，改卜牛。曷为不言其所食？据食角。○鼷，音兮。<br/><br/>　　[疏]注“据食角”。<br/><br/>　　○解云：即成七年“春，王正月，鼷鼠食郊牛角，改卜牛，鼷鼠又食其角，乃免牛”是也。<br/><br/>　<br/><br/>　　漫也。漫者，徧食其身，灾不敬也。不举牛死为重，复举食者，内灾甚矣，录内不言火是也。○漫，亡半反，犹徧也。徧，音遍。复举，扶又反，下同。<br/><br/>　　[疏]注“灾不敬”至“是也”。<br/><br/>　　○解云：言所以灾其郊牛者，正以鲁人不敬故也。云不举牛死为重云云者，《春秋》之义，悉皆举重，食死并书，故解之。食在死前而言复者，正以食轻於死，故对重以为复矣。云内录不言火是也者，即襄九年“春，宋火”，传云“大者曰灾，小者曰火。然则内可以不言火？内不言火者，甚之也”，何氏云“《春秋》以内为天下法，动作当先自克责，故小有火，如大有灾”也。<br/><br/>　<br/><br/>　　二月，辛丑，楚子灭胡，以胡子豹归。<br/><br/>　　夏，五月，辛亥，郊。曷为以夏五月郊？据鲁郊正当卜春三正也，又养牲不过三月。<br/><br/>　　[疏]“二月辛”至“豹归”。<br/><br/>　　○解云：僖二十六年“秋，楚人灭隗”，何氏云“不月者，略夷狄灭微国也”；昭三十年冬十二月，“吴灭徐”，何氏云“至此乃月者，所见世始录夷狄灭小国也”。然则此亦所见世夷狄灭小国而书日者，上四年“夏，四月，庚辰，蔡公孙归生”灭沈之下，注云“日者，定、哀灭例日。定公承黜君之后，有灭强臣之雠，故有灭则危惧之，为定公戒”是也。<br/><br/>　　○注“据鲁”至“正也”。<br/><br/>　　○解云：即成十七年传云“然则郊曷用？郊用正月上辛”，何氏云“鲁郊传卜春三月，言正月者，因见百王正所当用也”；僖三十一年注云“武王既没，成王幼小，周公居摄，行天子事，制礼作乐，致太平，有王功。周公薨，成王以王礼葬之，命鲁使郊以彰周公之德，非正，故上三卜，吉则用之，不吉则免牲”者，是其鲁郊传卜春三正之之义也。何氏必知然者，正以哀元年《穀梁传》云“郊自正月至于三月，郊之，时；夏四月郊，不时；五月郊，不时”之文也。<br/><br/>　　○注“养牲不过三月”。<br/><br/>　　○解云：宣二年传云“帝牲在于涤三月”，彼注云“涤，宫名，养帝牲三牢之处也。谓之涤者，取其荡涤洁清。三牢者各主一月，取三月一时，足以充其天牲”是也。<br/><br/>　<br/><br/>　　三卜之运也。运，转也。已卜春三正不吉，复转卜夏三月，周五月，得二吉，故五月郊也。《易》曰：“再三渎，渎则不告。”不得其事，虽吉犹不当为也。不举卜者，从何知。<br/><br/>　　[疏]注“复转卜夏三月”。<br/><br/>　　○解云：犹言转卜夏之正也。<br/><br/>　　○注“得二”至“可知”。解云：必知得吉者，正以经有郊文故也。若其不吉，宜言乃免牲，或言乃免牛，乃不郊矣。知其二吉者，正以僖三十一年传云“三卜礼也”，“三卜何以礼”，“求吉之道三”，彼注云“三卜，吉凶必有相奇者，可以决疑，故求吉必三卜”也，是其得二吉乃可为事之义。今此五月而郊，故知得二吉也。云《易》曰“再三渎，渎则不告”者，《蒙卦·象辞》云“蒙，亨。匪我求童蒙，童蒙求我，初筮告，再三渎，渎则不告。利贞。”郑氏云“蒙者，蒙蒙物初生形，是其未开著之名也。人幼稚曰童。亨者，阳也。互体震而得中，嘉会礼通，阳自动其中，德於地道之上，万物应之而萌牙生，教授之师取象焉，脩道艺於其室，而童蒙者求为之弟子，非己乎求之也。弟子初问则告之以事义，不思其三隅相况以反解而筮者，此勤师而功寡，学者之灾也。渎筮则不复告，欲令思而得之，亦所以利义而幹事”是也。引之者，欲道鲁人渎卜，故五月非郊之月而得吉，非是龟灵厌之，不复告其所图之吉凶故也。然则卦象之义，乃是弟子请问师之事义，故言筮以况之。今此乃卜也，而引者，龟筮道同，亦何伤乎？云不得其事者，谓不得其事之宜，即五月郊天是也。云虽吉犹不当为也者，谓吉凶会以事之善恶为本，郊非其月，虽吉亦不得为，何者？正以灵龟厌之，不复告其吉凶故也。云不举卜者，从可知者，正以僖三十一年“夏，四月，四卜郊不从”云云，举卜。今此直言五月辛亥郊，不举卜者，正以言郊则知卜吉明矣，故曰从可知。<br/><br/>　<br/><br/>　　壬申，公薨于高寝。<br/><br/>　　郑轩达帅师伐宋。○轩达，《左氏》作“罕达”。<br/><br/>　　[疏]“壬申”至“高寝”。<br/><br/>　　○解云：说在庄三十二年。<br/><br/>　<br/><br/>　　齐侯、卫侯次于籧篨。○籧篨，其居反；下直居反。<br/><br/>　　[疏]“齐侯”至“籧篨”。<br/><br/>　　○解云：《左氏》作“籧挐”字，贾氏无说，文不备也。上九年“齐侯、卫侯次于五氏”，注云“欲伐鲁也。善鲁能却难早，故书次而去”。然则今此亦然，故省文不注，而贾氏云“欲救宋，善恤邻也”者，盖与何氏异，或者九年之次以其无起文，故解为欲伐鲁。今此上有轩达伐宋之文，下即云“齐侯、卫侯次于籧篨”，此则知欲救宋明矣。不注之者，从可知省文。<br/><br/>　<br/><br/>　　邾娄子来奔丧。其言来奔丧何？据会葬以礼书，归含且赗不言来。○含，户暗反。赗，劳凤反。<br/><br/>　　[疏]注“据会葬以礼书”。解云：即文元年“天王使叔服来会葬”，传云“其言来会葬何？会葬礼也”。云归含且赗不言来者，即文五年“王正月，王使荣叔归含且赗”是也。<br/><br/>　<br/><br/>　　奔丧，非礼也。但解奔丧者，明言来者常文，不为早晚施也。礼，天子崩，诸侯奔丧会葬；诸侯薨，有服者奔丧，无服者会葬，邾娄与鲁无服，故以非礼书。礼有不吊者三：兵死，压死，溺死。○为，于伪反。厌死，於甲反。<br/><br/>　　[疏]注“但解奔”至“晚施也”。<br/><br/>　　○解云：在隐元年。<br/><br/>　　○注“礼天子”至“溺死”。解云：正以诸侯体敌而有会葬之礼，则天子之尊，两有可知。《礼记·文王世子》曰：“丧纪以服之轻重为序，不夺人亲也”。故知有服无服，有差降明矣。既有差降，奔丧近於会葬，故知但以奔与不奔为异也。云礼有不吊者三：兵死，压死，溺死者，《春秋说》文。案邾娄子来奔丧，鲁人无此三事，而引之者，以明不吊之类，非谓礼实同也。<br/><br/>　<br/><br/>　　秋，七月，壬申，姒氏卒。姒氏者何？哀公之母也。姒氏，杞女。哀公者，即定公之妾子。<br/><br/>　　[疏]“姒氏卒”。<br/><br/>　　○解云：《穀梁》作“弋氏”字。○“姒氏者何”。<br/><br/>　　○解云：欲言夫人，经不书薨；欲言其妾，谥同於夫，故执不知问。<br/><br/>　　○注“姒氏杞女者”。<br/><br/>　　○解云：正以杞女为姒姓，故知之。<br/><br/>　<br/><br/>　　何以不称夫人？据母以子贵<br/><br/>　　[疏]注“据母以子贵”。<br/><br/>　　○解云：隐元年传文。彼注云“礼，妾子立则母得为夫人。夫人成风是也”。<br/><br/>　<br/><br/>　　哀未君也。未逾年不称公。<br/><br/>　　八月，庚辰，朔，日有食之。是后卫蒯聩犯父命，盗杀蔡侯申，齐陈乞弑其君舍。<br/><br/>　　[疏]注“是后”至“君舍”。<br/><br/>　　○解云：即哀二年夏，“晋赵鞅帅师，纳卫世子蒯聩于戚”是也。云盗杀蔡侯申者，在哀四年春。云齐陈乞弑其君舍者，在哀六年秋。<br/><br/>　<br/><br/>　　九月，滕子来会葬。<br/><br/>　　丁巳，葬我君定公。雨不克葬。戊午，日下昃，乃克葬。昃，日西也。《易》曰“日中则昃”是也。下昃，盖晡时。○昃，音侧。晡，布昃反。<br/><br/>　　[疏]注“《易》曰‘日中则昃’”。<br/><br/>　　○解云：《丰卦》彖辞也。彼云“日中则昃，月盈则食”云云，郑注云“言皆有休巳，无常盛”是也。<br/><br/>　<br/><br/>　　辛巳，葬定姒。定姒何以书葬？据不称小君，子般不书葬。<br/><br/>　　[疏]注“据不称小君”。<br/><br/>　　○解云：正以夫人书葬我小君，此不言小君，故难之。<br/><br/>　　○注“子般不书葬”。<br/><br/>　　○解云：子般不书葬之事，在庄三十二年。子般未逾年，是以不书葬。今定姒之子亦未逾年，与子般义同，故乃据而难之。然则子般终不成君，故略之。定姒之子终为君，有即尊之渐，母以子贵，故书其葬，但以今未逾年，故其母不称小君。未逾年之君，有子则庙，庙则书葬者，但当连作一势读之，乃可解。<br/><br/>　<br/><br/>　　未逾年之君也。哀未逾年也。母以子贵，故以子正之。有子则庙，庙则书葬。如未逾年君之礼，称谥者，方当逾年称夫人。曾子问曰：并有丧，则如之何？何先何后？孔子曰：葬，先轻而后重；其奠也，其虞也，先重而后轻，礼也。<br/><br/>　　[疏]注“如未”至“夫人”。<br/><br/>　　○解云：未逾年之君，礼则无谥。今此定姒如未逾年君之礼，而称谥者，正以方当逾年称夫人故也。<br/><br/>　　○注“曾子”至“礼也”。<br/><br/>　　○解云：案《礼》“曾子问曰‘并有丧如之何？何先何后？’”注云“并谓父母若亲同者同月死”；“孔子曰：‘葬，先轻而后重；其奠也，先重而后轻’”云云，“其虞也，先重而后轻，礼也”。今此何氏总而引之，是以直云其奠也，其虞也而巳。引之者，欲道定公五月薨，定姒七月卒，非其并有丧礼，是以先葬定公，后葬定姒。若其同月，当定姒先葬矣。<br/><br/>　<br/><br/>　　冬，城漆。○漆，音七。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10203.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10205.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

