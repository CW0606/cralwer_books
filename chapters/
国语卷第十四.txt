<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第十四_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第十四全文,韦昭作品" />
<meta name="description" content="国语注原文阅读,国语卷第十四全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5288.html";
var nextpage="novel-read-353-5290.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第十四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5288.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第十四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:09:22<span class="divide">|</span></p>
<div class="page-body">
<div class="page-content">
<p>晋语八<br/><br/>　　１　平公六年〔一〕，箕遗及黄渊、嘉父作乱，不克而死〔二〕。公遂逐群贼〔三〕，谓阳毕曰：「自穆侯以至于今，乱兵不辍〔四〕，民志不厌，祸败无已〔五〕。离民且速寇，恐及吾身，若之何〔六〕﹖」阳毕对曰：「本根犹树〔七〕，枝叶益长，本根益茂，是以难已也。今若大其柯〔八〕，去其枝叶，绝其本根，可以少閒〔九〕。」<br/><br/>　　〔一〕　平公，悼公之子彪。六年，鲁襄二十一年。<br/><br/>　　〔二〕　箕遗、黄渊、嘉父，皆晋大夫，栾盈之党。盈父栾黶娶范宣子之女曰叔祁，生盈。黶卒，祁与其老州宾通，盈患之。祁惧，塑诸宣子，曰：「盈将为乱。」盈好施，士归之。宣子执政，畏其多士，使城著，将逐之，箕遗、黄渊等知之而作乱。宣子杀遗、渊、嘉父、司空靖、邴豫、董叔、邴师、申书、羊舌虎、叔罴。<br/><br/>　　〔三〕　群贼，栾盈之党。谓智起、中行喜、州绰、邢蒯之属。逐之出奔齐。<br/><br/>　　〔四〕　阳毕，晋大夫。穆侯，唐叔八世孙、桓叔之父，晋乱自桓叔始。辍，止也。<br/><br/>　　〔五〕　厌，极也。已，止也。<br/><br/>　　〔六〕　速，召也。<br/><br/>　　〔七〕　本根，乱本，谓栾氏犹尚树立。<br/><br/>　　〔八〕　柯，斧柄，所操以伐木。<br/><br/>　　〔九〕　閒，息也。谓灭栾氏而去其党。<br/><br/>　　公曰：「子实图之。」对曰：「图在明训〔一〕，明训在威权，〔二〕威权在君〔三〕。君抡贤人之后有常位于国者而立之〔四〕，亦抡逞志亏君以乱国者之后而去之〔五〕，是遂威而远权〔六〕。民畏其威，而怀其德，莫能勿从〔七〕。若从，则民心皆可畜〔八〕。畜其心而知其欲恶，人孰偷生〔九〕？若不偷生，则莫思乱矣。且夫栾氏之诬晋国久也〔一０〕，栾书实覆宗，弑厉公以厚其家〔一一〕，若灭栾氏，则民威矣〔一二〕。今吾若起瑕、原、韩、魏之后而赏立之，则民怀矣〔一三〕。威与怀各当其所，则国安矣，君治而国安，欲作乱者谁与﹖」<br/><br/>　　〔一〕　训，教也。<br/><br/>　　〔二〕　言既有明教，在威权以行之。<br/><br/>　　〔三〕　言不在臣。<br/><br/>　　〔四〕　抡，择也。常位，谓世有功烈于国而中微者。<br/><br/>　　〔五〕　逞，快也。<br/><br/>　　〔六〕　遂，申也。远权，权及后嗣。<br/><br/>　　〔七〕　言皆从君。<br/><br/>　　〔八〕　皆可畜养而教导之。<br/><br/>　　〔九〕　欲恶，情欲好恶。偷，苟也。<br/><br/>　　〔一０〕诬，罔也。以恶取善曰诬。谓栾书弑厉公，然民被其德，不以为恶。传曰：「武子之德在民，若周人之思邵公。」<br/><br/>　　〔一一〕覆，败也。宗，大宗也。谓杀厉立悼，以取重于国厚其家。<br/><br/>　　〔一二〕威，畏也。<br/><br/>　　〔一三〕瑕、瑕嘉；原、原轸；韩、韩万；魏，毕万之后：皆晋贤人有常位于国者。<br/><br/>　　君曰：「栾书立吾先君〔一〕，栾盈不获罪，如何〔二〕﹖」阳毕曰：「夫正国者，不可以暱于权〔三〕，行权不可以隐于私〔四〕。暱于权，则民不导〔五〕；行权隐于私，则政不行。政不行，何以导民？民之不导，亦无君也〔六〕，则其为暱与隐也，复害矣，且勤身〔七〕。君其图之！若爱栾盈，则明逐群贼，而以国伦数而遣之，〔八〕厚箴戒图以待之〔九〕。彼若求逞志而报于君，罪孰大焉，灭之犹少〔一０〕。彼若不敢而远逃，乃厚其外交而勉之，以报其德，不亦可乎〔一一〕？」<br/><br/>　　〔一〕　先君，悼公。<br/><br/>　　〔二〕　言盈不得罪于国，为其母范祁所谮耳，如何可灭。<br/><br/>　　〔三〕　暱，近也。言当远权为久长计。<br/><br/>　　〔四〕　以私恩隐蔽其罪，无以正国。<br/><br/>　　〔五〕　不可训导。<br/><br/>　　〔六〕　与无君同。<br/><br/>　　〔七〕　复，反也。勤，劳也。反害于国而劳君身。<br/><br/>　　〔八〕　群贼，盈之党。伦，理也。<br/><br/>　　〔九〕　箴，犹敕也。待，备也。<br/><br/>　　〔一０〕犹少，灭之恐少。<br/><br/>　　〔一一〕谓赂其所适之国，厚寄託之而劝勉焉。<br/><br/>　　公许诺，尽逐群贼而使祁午及阳毕适曲沃逐栾盈〔一〕，栾盈出奔楚。遂令于国人曰：「自文公以来有力于先君而子孙不立者，将授立之，得之者赏〔二〕。」居三年〔三〕，栾盈昼入，为贼于绦〔四〕。范宣子以公入于襄公之宫〔五〕，栾盈不克，出奔曲沃〔六〕，遂刺栾盈，灭栾氏〔七〕。是以没平公之身无内乱也。<br/><br/>　　〔一〕　祁午，中军尉。曲沃，栾盈邑。<br/><br/>　　〔二〕　授以爵位而立之。<br/><br/>　　〔三〕　后三年也。<br/><br/>　　〔四〕　栾盈在楚一年而奔齐。鲁襄二十三年，齐庄公使析归父以藩载盈及其士纳诸曲沃。夏四月，盈帅曲沃之甲因魏献子以昼入绦。<br/><br/>　　〔五〕　襄宫完固，故就之。传曰：「奉公以如固宫。」<br/><br/>　　〔六〕　传曰：「晋围曲沃。」<br/><br/>　　〔七〕　刺，杀也。传曰：「晋人克栾盈于曲沃，尽杀栾氏之族党。」<br/><br/>　　２　栾怀子之出〔一〕，执政使栾氏之臣勿从〔二〕，从栾氏者为大戮施〔三〕。栾氏之臣辛俞行〔四〕，吏执之，献诸公。公曰：「<br/><br/>　　国有大令，何故犯之？」对曰：「臣顺之也，岂敢犯之？执政曰『无从栾氏而从君』，是明令必从君也。臣闻之曰：『三世事家，君之；〔五〕再世以下，主之〔六〕。』事君以死，事主以勤，君之明令也。自臣之祖，以无大援于晋国，世隶于栾氏，于今三世矣，臣故不敢不君。今执政曰：『不从君者为大戮』，臣敢忘其死而叛其君，以烦司寇〔七〕。」公说〔八〕，固止之，不可，厚赂之。辞曰：「臣尝陈辞矣，心以守志，辞以行之，所以事君也。若受君赐，是堕其前言〔九〕。君问而陈辞，未退而逆之，何以事君〔一０〕？」君知其不可得也，乃遣之。<br/><br/>　　〔一〕　怀子，盈也，出奔楚。<br/><br/>　　〔二〕　执政，正卿范宣子也。<br/><br/>　　〔三〕　施，陈也，陈其尸。<br/><br/>　　〔四〕　行，从盈也。<br/><br/>　　〔五〕　三世为大夫家臣，事之如国君。<br/><br/>　　〔六〕　大夫称主。<br/><br/>　　〔七〕　敢，不敢也。言不敢忘死而叛其君，烦君司寇以刑臣。<br/><br/>　　〔八〕　说其执义。<br/><br/>　　〔九〕　堕，坏也。臣无二君，若受君赐，是有二心。<br/><br/>　　〔一０〕逆，反也。<br/><br/>　　３　叔鱼生，其母视之〔一〕，曰：「是虎目而豕喙〔二〕，鸢肩而牛腹〔三〕，谿壑可盈，是不可餍也〔四〕，必以贿死〔五〕。」遂不视〔六〕。杨食我生〔七〕，叔向之母闻之，往，及堂，闻其号也，乃还，曰：「其声，豺狼之声，终灭羊舌氏之宗者，必是子也。〔八〕」<br/><br/>　　〔一〕　叔鱼，晋大夫，叔向母弟羊舌鲋。视，相察也。<br/><br/>　　〔二〕　虎视眈眈。豕喙长而锐。<br/><br/>　　〔三〕　鸢肩，肩井斗出。牛腹，胁胀。<br/><br/>　　〔四〕　水注川曰谿。壑，沟也。<br/><br/>　　〔五〕　后为赞理，受雍子女而抑邢侯，邢侯杀之。<br/><br/>　　〔六〕　不自养视。<br/><br/>　　〔七〕　杨，叔向邑。食我，叔向子伯石也，其母夏姬之女。<br/><br/>　　〔八〕　宗，同宗也。食我既长，党于祁盈，盈获罪，晋杀盈及食我，遂灭祁氏、羊舌氏，在鲁昭二十八年。<br/><br/>　　４　鲁襄公使叔孙穆子来聘〔一〕，范宣子问焉〔二〕，曰：「人有言曰：『死而不朽』，何谓也〔三〕？」穆子未对。宣子曰：「昔亡之祖，自虞以上为陶唐氏〔四〕，在夏为御龙氏〔五〕，在商为豕韦氏〔六〕，在周为唐、杜氏〔七〕。周卑，晋继之，为范氏，其此之谓也〔八〕？」对曰：「以豹所闻，此之谓世禄，非不朽也〔九〕。鲁先大夫臧文仲，其身殁矣，其言立于后世〔一０〕，此之谓死而不朽。」<br/><br/>　　〔一〕　在襄二十四年。<br/><br/>　　〔二〕　宣子，晋正卿士亡。<br/><br/>　　〔三〕　言身死而名不朽灭。<br/><br/>　　〔四〕　言在舜世不改尧号。<br/><br/>　　〔五〕　夏，夏后孔甲之世。传曰：「陶唐氏既衰，其后曰刘累，学扰龙于豢龙氏，以事孔甲，能饮食龙，夏后嘉之，赐氏曰御龙氏。」<br/><br/>　　〔六〕　商，谓武丁之后为豕韦氏。初，祝融之后彭姓为大彭，大彭、豕韦二国，为商伯。其后商灭豕韦，刘氏自御龙代豕韦，故传曰：「以更豕韦之后。」<br/><br/>　　〔七〕　周，武王之世。唐、杜，二国名。豕韦自商之末，改国于唐，周成王灭唐而封弟唐叔虞，迁唐于杜，谓之杜伯。<br/><br/>　　〔八〕　卑，王室微也。晋继之者，谓为盟主以总诸侯。为范氏者，杜伯为宣王大夫，宣王杀之，其子隰叔去周适晋，生子舆，为晋理官，其孙士会为晋正卿，食邑于范为范氏。<br/><br/>　　〔九〕　世禄，世食官邑。<br/><br/>　　〔一０〕言其立言可法者，谓若教行父事君，告籴于齐之属。<br/><br/>　　５　范宣子与和大夫争田，久而无成〔一〕。宣子欲攻之，问于伯华〔二〕。伯华曰：「外有军，内有事。赤也，外事也〔三〕，不敢侵官〔四〕。且吾子之心有出焉，可徵讯也〔五〕。」问于孙林甫，〔六〕孙林甫曰：「旅人，所以事子也，唯事是待〔七〕。」问于张老〔八〕，张老曰：「老也以军事承子，非戎，则非吾所知也〔九〕。」问于祁奚〔一０〕，祁奚曰：「公族之不恭，公室之有回〔一一〕，内事之邪〔一二〕，大夫之贪，是吾罪也〔一三〕。若以君官从子之私，惧子之应且憎也〔一四〕。」问于籍偃〔一五〕，籍偃曰：「偃也以斧钺从于张孟〔一六〕，日听命焉，若夫子之命也，何二之有〔一七〕？释夫子而举〔一八〕，是反吾子也〔一九〕。」问于叔鱼〔二０〕，叔鱼曰：「待吾为子杀之。」<br/><br/>　　〔一〕　成，平也。和，晋和邑之大夫也。争田之疆界，久而不平。　案：「和，晋和邑之大夫也」，攷异卷三：「当作『和大夫，晋和邑之大夫也』十字，今各本误夺。」<br/><br/>　　〔二〕　伯华，羊舌赤，鲁襄三年，代父职为中军尉之佐。<br/><br/>　　〔三〕　言主军也。<br/><br/>　　〔四〕　非其官而举之，为侵官。<br/><br/>　　〔五〕　出，以军旅出也。徵，召也。讯，问也。<br/><br/>　　〔六〕　林甫，卫大夫孙文子，鲁襄十四年，逐卫献公，立孙剽。二十六年，甯喜杀剽而纳献公，林甫遂以戚叛事晋。<br/><br/>　　〔七〕　旅，客也，言寄客之人，不敢违命。<br/><br/>　　〔八〕　三君云：「张老，中军司马也。」昭谓：鲁襄三年，悼公以张老为司马，至襄十六年，平公即位，以其子张君臣代之，此时为上军将。<br/><br/>　　〔九〕　戎，兵也。<br/><br/>　　〔一０〕祁奚既老，平公元年，复为公族大夫。<br/><br/>　　〔一一〕回，邪也。<br/><br/>　　〔一二〕内，朝内也。<br/><br/>　　〔一三〕大夫，公族大夫也，然则祁奚掌之。<br/><br/>　　〔一四〕外应受我，内憎其非。<br/><br/>　　〔一五〕籍偃，上军司马籍游。<br/><br/>　　〔一六〕孟，张老字。<br/><br/>　　〔一七〕夫子，张孟。<br/><br/>　　〔一八〕释，舍也。举，动也。<br/><br/>　　〔一九〕吾子，宣子，宣子为上卿。本使我听命于张孟，今若背之而从子之私，是反吾子之前令。<br/><br/>　　〔二０〕叔鱼，叔向之弟。<br/><br/>　　叔向闻之，见宣子曰：「闻子与和未宁〔一〕，遍问于大夫，又无决，盍访之訾祏〔二〕。訾祏实直而博，直能端辨之〔三〕，博能上下比之，且吾子之家老也〔四〕。吾闻国家有大事，必顺于典刑，〔五〕而访谘于耇老，而后行之。」司马侯见〔六〕，曰：「闻吾子有和之怒，吾以为不信。诸侯皆有二心，是之不忧〔七〕，而怒和大夫，非子之任也。」祁午见〔八〕，曰：「晋为诸侯盟主，子为正卿，若能靖端诸侯，使服听命于晋，晋国其谁不为子从，何必和〔九〕？盍密和〔一０〕，和大以平小乎〔一一〕！」<br/><br/>　　〔一〕　宁，息也。<br/><br/>　　〔二〕　訾祏，宣子家臣。<br/><br/>　　〔三〕　端，正也。辨，别也。<br/><br/>　　〔四〕　家臣室老。<br/><br/>　　〔五〕　典，常也。刑，法也。<br/><br/>　　〔六〕　侯，汝叔齐。<br/><br/>　　〔七〕　二心，欲叛晋。<br/><br/>　　〔八〕　午，中军尉。<br/><br/>　　〔九〕　言皆从子之命，何但和大夫乎。<br/><br/>　　〔一０〕和，和平也。<br/><br/>　　〔一一〕劝以大德平小怨。<br/><br/>　　宣子问于訾祏，訾祏对曰：「昔隰叔子违周难于晋国〔一〕，生子舆为理〔二〕，以正于朝，朝无姦官；为司空，以正于国，国无败绩〔三〕。世及武子，佐文、襄为诸侯，诸侯无二心〔四〕。及为卿，以辅成、景，军无败政〔五〕。及为成师，居太傅〔六〕，端刑法，缉训典〔七〕，国无姦民〔八〕，后之人可则，是以受随、范〔九〕。及文子成晋、荆之盟〔一０〕，丰兄弟之国，使无有閒隙〔一一〕，是以受郇、栎〔一二〕。今吾子嗣位，于朝无姦行，于国无邪民，于是无四方之患，而无外内之忧，赖三子之功而飨其禄位〔一三〕。今既无事矣，而非和〔一四〕，于是加宠，将何治为〔一五〕？」宣子说，乃益和田而与之和〔一六〕。<br/><br/>　　〔一〕　隰叔，杜伯之子。违，避也。宣王杀杜伯，隰叔避害适晋。<br/><br/>　　〔二〕　子舆，士蒍之字。理，士官也。<br/><br/>　　〔三〕　绩，功也。<br/><br/>　　〔四〕　父子为世。及，至也。谓士蒍生成伯缺，成伯缺生武子士会。文公五年，士会摄右，为大夫，佐襄公以伯诸侯，诸侯无二心。<br/><br/>　　〔五〕　文公生成公，成公生景公。<br/><br/>　　〔六〕　唐尚书云：「为成公军师，兼太傅官。」昭谓：此「成」当为「景」字误耳，鲁宣九年，晋成公卒，至十六年，晋景公请于王，以黻冕命士会将中军，且为太傅。<br/><br/>　　〔七〕　缉，和也。<br/><br/>　　〔八〕　士会为政，盗贼奔秦是也。<br/><br/>　　〔九〕　随、范，晋二邑。<br/><br/>　　〔一０〕文子，武子之子燮也。晋使士燮盟楚于宋西门之外，在鲁成十二年。<br/><br/>　　〔一一〕丰，厚也。閒隙，瑕衅也。兄弟，郑、卫之属。晋、楚为好，不相加戎，所以厚兄弟之国。<br/><br/>　　〔一二〕郇、栎，晋二邑。<br/><br/>　　〔一三〕三子，子舆、武子、文子。<br/><br/>　　〔一四〕非，恨也。<br/><br/>　　〔一五〕晋加宠于子，将何为治乎。<br/><br/>　　〔一六〕以所争田益之，与之平和也。<br/><br/>　　６　訾祏死，范宣子谓献子〔一〕曰：「鞅乎！昔者吾有訾祏也，吾朝夕顾焉〔二〕，以相晋国，且为吾家。今吾观女也，专则不能，谋则无与也〔三〕，将若之何？」对曰：「鞅也，居处恭，不敢安易〔四〕，敬学而好仁，和于政而好其道〔五〕，谋于众不以贾好〔六〕，私志虽衷，不敢谓是也，必长者之由〔七〕。」宣子曰：「可以免身。」<br/><br/>　　〔一〕　献子，宣子之子范鞅。<br/><br/>　　〔二〕　顾，问也。<br/><br/>　　〔三〕　无贤臣也。<br/><br/>　　〔四〕　易，简也，不敢自安，而为简略。<br/><br/>　　〔五〕　言己为政贵和，而好说其道。<br/><br/>　　〔六〕　贾，求也。言心乐咨，不以求为好。<br/><br/>　　〔七〕　衷，善也。由，从也。<br/><br/>　　７　平公说新声〔一〕，师旷曰：「公室其将卑乎〔二〕！君之明兆于衰矣〔三〕。夫乐以开山川之风也〔四〕，以耀德于广远也〔五〕。风德以广之〔六〕，风山川以远之〔七〕，风物以听之〔八〕，修诗以咏之，修礼以节之。夫德广远而有时节〔九〕，是以远服而迩不迁。」<br/><br/>　　〔一〕　说，乐也。新声者，卫灵公将如晋，舍于濮水之上，闻琴声焉，甚哀，使师捐以琴写之。至晋，为平公鼓之，师旷抚其手而止之曰：「止，此亡国之音也。昔师延为纣作靡靡之乐，后而自沉于濮水之中，闻此声者，必于濮水之上乎！」<br/><br/>　　〔二〕　师旷，晋主乐太师子野。<br/><br/>　　〔三〕　兆，形也。　案：太平御览乐部七引国语正文此句，「明」作「萌」，无「于」字。<br/><br/>　　〔四〕　开，通也。故八音以通八风。<br/><br/>　　〔五〕　耀，明也。<br/><br/>　　〔六〕　风，风宣其德，广之于四方也。作乐各象其德，韶、夏、护、武是也。<br/><br/>　　〔七〕　远，远其德。周礼，每乐一变，各有所致，谓鳞介毛羽之物，山林川泽天地之神祗也。<br/><br/>　　〔八〕　言风化之动，物莫不倾耳而听。<br/><br/>　　〔九〕　作之有时，动有礼节。<br/><br/>　　８　平公射鴳，不死〔一〕，使竖襄搏之，失〔二〕。公怒，拘将杀之。叔向闻之，夕〔三〕，君告之。叔向曰：「君必杀之。昔吾先君唐叔射兕于徒林，殪，以为大甲〔四〕，以封于晋〔五〕。今君嗣吾先君唐叔，射鴳不死，搏之不得，是扬吾君之耻者也。君其必速杀之，勿令远闻〔六〕。」君丑怩，乃趣赦之〔七〕。<br/><br/>　　〔一〕　鴳，鳸，小鸟。<br/><br/>　　〔二〕　竖，内竖，襄，名也。<br/><br/>　　〔三〕　夕至于朝。<br/><br/>　　〔四〕　兕，似牛而青，善触人。徒林，林名。一发而死曰殪。甲，铠也。<br/><br/>　　〔五〕　言有才艺以受封爵。<br/><br/>　　〔六〕　杀之益闻，诡辞以谏。<br/><br/>　　〔七〕　丑怩，惭貌。<br/><br/>　　９　叔向见司马侯之子，抚而泣之〔一〕，曰：「自此其父之死，吾蔑与比而事君矣！昔者此其父始之，我终之〔二〕，我始之，夫子终之，无不可〔三〕。」籍偃在侧，曰：「君子有比乎〔四〕？」叔向曰：「君子比而不别。比德以赞事，比也〔五〕引党以封己〔六〕，利己而忘君，别也〔七〕。」<br/><br/>　　〔一〕　抚，拊之也。<br/><br/>　　〔二〕　谓其所建为及谏争，相为终始，以成其事。<br/><br/>　　〔三〕　无不可，言皆从。<br/><br/>　　〔四〕　君子周而不比，故偃问之。<br/><br/>　　〔五〕　赞，佐也。<br/><br/>　　〔六〕　引，取也。封，厚也。<br/><br/>　　〔七〕　别，别为朋党也。<br/><br/>　　１０秦景公使其弟鍼来求成〔一〕，叔向命召行人子员〔二〕。行人子朱曰：「朱也在此。」叔向曰：「召子员。」子朱曰：「朱也当御〔三〕。」叔向曰：「肸也欲子员之对客也。」子朱怒曰：「皆君之臣也，班爵同〔四〕，何以黜朱也〔五〕？」抚剑就之。叔向曰：「秦、晋不和久矣，今日之事幸而集〔六〕，子孙飨之〔七〕。不集，三军之士暴骨〔八〕。夫子员导宾主之言无私，子常易之〔九〕。姦以事君者，吾所能御也。」拂衣从之〔一０〕，人救之。平公闻之曰：「晋其庶乎〔一一〕！吾臣之所争者大。」师旷侍，曰：「公室惧卑，其臣不心竞而力争。」<br/><br/>　　〔一〕　景公，秦穆公之玄孙、桓公之子。鍼，后子伯车也。在鲁襄二十六年。<br/><br/>　　〔二〕　行人，掌宾客之官。员，名也。<br/><br/>　　〔三〕　当，直也。御，进也。言次应直事。<br/><br/>　　〔四〕　与员同也。<br/><br/>　　〔五〕　黜，退也。<br/><br/>　　〔六〕　集，成也。<br/><br/>　　〔七〕　飨，飨其福。飨，或为赖。<br/><br/>　　〔八〕　必复战斗。<br/><br/>　　〔九〕　易，变也。<br/><br/>　　〔一０〕拂，褰也。<br/><br/>　　〔一一〕庶几于兴。<br/><br/>　　１１诸侯之大夫盟于宋〔一〕，楚令尹子木欲袭晋军〔二〕，曰：「若尽晋师而杀赵武，则晋可弱也〔三〕。」文子闻之，谓叔向曰：「若之何？」叔向曰：「子何患焉。忠不可暴〔四〕，信不可犯〔五〕，忠自中〔六〕，而信自身〔七〕，其为德也深矣，其为本也固矣，故不可抈也〔八〕。今我以忠谋诸侯〔九〕，而以信覆之〔一０〕，荆之逆诸侯也亦云〔一一〕，是以在此。若袭我，是自背其信而塞其忠也〔一二〕。信反必毙〔一三〕，忠塞无用〔一四〕，安能害我？且夫合诸侯以为不信，诸侯何望焉。为此行也，荆败我，诸侯必叛之〔一五〕，子何爱于死，死而可以固晋国之盟主，何惧焉〔一六〕？」是行也，以藩为军〔一七〕，攀辇即利而舍〔一八〕，候遮扞卫不行〔一九〕，楚人不敢谋，畏晋之信也〔二０〕。自是没平公无楚患。<br/><br/>　　〔一〕　盟在鲁襄二十七年，晋、楚始同盟，以弭诸侯之兵。<br/><br/>　　〔二〕　子木，屈到之子屈建也。传曰：「将盟，楚人衷甲。」袭，掩也。<br/><br/>　　〔三〕　赵武，晋正卿文子也。<br/><br/>　　〔四〕　不可侵暴。<br/><br/>　　〔五〕　犯，陵也。<br/><br/>　　〔六〕　自中出也。<br/><br/>　　〔七〕　身行信也。<br/><br/>　　〔八〕　抈，动也。<br/><br/>　　〔九〕　谋安诸侯。<br/><br/>　　〔一０〕覆验其忠。<br/><br/>　　〔一一〕亦云欲弭兵为忠信。逆，迎也。<br/><br/>　　〔一二〕塞，绝也。<br/><br/>　　〔一三〕毙，踣也。<br/><br/>　　〔一四〕无以用诸侯也。<br/><br/>　　〔一五〕以弭兵召诸侯，而衷甲以袭晋，故诸侯必叛之。<br/><br/>　　〔一六〕言晋有信，诸侯必归之。<br/><br/>　　〔一七〕藩，篱落也。不设垒壁。<br/><br/>　　〔一八〕攀，引也。辇，辇车也。即，就也。言人引车就水草便利之地而舍之。<br/><br/>　　〔一九〕候，候望。遮，遮罔。昼则候遮，夜则扞卫。扞卫，谓罗闉、狗附也。张罗闉，去垒五十步而陈，周军之前后左右，彉弩注矢以谁何，谓之罗闉。又二十人为曹辈，去垒三百步，畜犬其中，或视前后、左右，谓之狗附。皆昏而设，明而罢。候遮二十人居狗附处，以视听候望，明而设，昏而罢。不行者，不设之。<br/><br/>　　〔二０〕畏晋守信，诸侯与之，故不敢谋。<br/><br/>　　１２宋之盟〔一〕，楚人固请先砍〔二〕。叔向谓赵文子曰：「夫霸王之势，在德不在先砍，子若能以忠信赞君〔三〕，而脾诸侯之阙〔四〕，砍虽在后，诸侯将载之，何争于先？若违于德而以贿成事，〔五〕今虽先砍，诸侯将弃之，何欲于先？昔成王盟诸侯于岐阳〔六〕，楚为荆蛮〔七〕，置茅绝，设望表，与鲜卑〔八〕守燎，故不与盟〔九〕。今将与狎主诸侯之盟，唯有德也〔一０〕，子务德无争先，务德，所以服楚也。」乃先楚人〔一一〕。<br/><br/>　　〔一〕　弭兵之盟。<br/><br/>　　〔二〕　楚人，子木。砍，砍血也。<br/><br/>　　〔三〕　赞，佐也。<br/><br/>　　〔四〕　脾，补也。阙，缺也。<br/><br/>　　〔五〕　政以贿成。<br/><br/>　　〔六〕　岐山之阳。<br/><br/>　　〔七〕　荆州之蛮。<br/><br/>　　〔八〕　案：「鲜卑」，公序本作「鲜牟」。注同。<br/><br/>　　〔九〕　置，立也。绝，谓束茅而立之，所以缩酒。望表，谓望祭山川，立木以为表，表其位也。鲜卑，东夷国。燎，庭燎也。<br/><br/>　　〔一０〕狎，更也。<br/><br/>　　〔一一〕让使楚先。<br/><br/>　　１３虢之会〔一〕，鲁人食言〔二〕，楚令尹围将以鲁叔孙穆子为戮〔三〕，乐王鲋求货焉不予〔四〕。赵文子谓叔孙曰：「夫楚令尹有欲于楚〔五〕，少懦于诸侯〔六〕。诸侯之故，求治之，不求致也〔七〕。其为人也，刚而尚宠〔八〕，若及，必不避也〔九〕。子盍逃之？不幸，必及于子。」对曰：「豹也受命于君，以从诸侯之盟，为社稷也〔一０〕。若鲁有罪，而受盟者逃，必不免〔一一〕，是吾出而危之也。若为诸侯戮者，鲁诛尽矣，必不加师，请为戮也。夫戮出于身实难〔一二〕，自他及之何害〔一三〕？苟可以安君利国，美恶一心也〔一四〕。」<br/><br/>　　〔一〕　诸侯之大夫寻宋之盟，在鲁昭元年。<br/><br/>　　〔二〕　食，伪也。言鲁使叔孙穆子如会寻宋之盟，欲以脩好弭兵，寻盟未退，而鲁伐莒取郓，是虚伪其言。<br/><br/>　　〔三〕　令尹围，楚恭王之子。<br/><br/>　　〔四〕　鲋，晋大夫乐桓子也。<br/><br/>　　〔五〕　欲得楚国。<br/><br/>　　〔六〕　懦，弱也。以诸侯为弱。<br/><br/>　　〔七〕　故，事也。必欲治之，非但求致之而已。<br/><br/>　　〔八〕　尚，好也。好自尊宠。<br/><br/>　　〔九〕　以事及于罪者，必加治戮，无所避也。<br/><br/>　　〔一０〕为欲卫社稷也。<br/><br/>　　〔一一〕不免于讨。<br/><br/>　　〔一二〕难居也。<br/><br/>　　〔一三〕何害于义。<br/><br/>　　〔一四〕美生恶死。<br/><br/>　　文子将请之于楚，乐王鲋曰：「诸侯有盟未退，而鲁背之，安用齐盟〔一〕？纵不能讨，又免其受盟者，晋何以为盟主矣〔二〕，必杀叔孙豹。」文子曰：「有人不难以死安利其国，可无爱乎！若皆卹国如是，则大不丧威，而小不见陵矣。若是道也果〔三〕，可以教训，何败国之有！吾闻之曰：『善人在患，弗救不祥；恶人在位，不去亦不祥。』必免叔孙。」固请于楚而免之。<br/><br/>　　〔一〕　齐，一也。<br/><br/>　　〔二〕　言无以复齐一诸侯。<br/><br/>　　〔三〕　果，必行也。<br/><br/>　　１４赵文子为室〔一〕，斲其椽而砻之〔二〕，张老夕焉而见之，〔三〕不谒而归〔四〕。文子闻之，驾而往，曰：「吾不善，子亦告我，何其速也〔五〕？」对曰：「天子之室，斲其椽而砻之，加密石焉〔六〕；诸侯砻之〔七〕；大夫斲之〔八〕；士首之〔九〕。备其物，义也〔一０〕；从其等，礼也〔一一〕。今子贵而忘义，富而忘礼，吾惧不免，何敢以告。」文子归，令之勿砻也。匠人请皆斲之，〔一二〕文子曰：「止。为后世之见之也〔一三〕，其斲者，仁者之为也，其砻者，不仁者之为也。」<br/><br/>　　〔一〕　室，宫也。<br/><br/>　　〔二〕　椽，榱也。砻，磨也。<br/><br/>　　〔三〕　见匠者为之也。<br/><br/>　　〔四〕　谒，告也。<br/><br/>　　〔五〕　速，去速也。<br/><br/>　　〔六〕　密，细密文理。石，谓砥也。先粗砻之，加之密砥。<br/><br/>　　〔七〕　无密石也。<br/><br/>　　〔八〕　不砻。<br/><br/>　　〔九〕　斲其首也。<br/><br/>　　〔一０〕物备得宜，谓之义。<br/><br/>　　〔一一〕从尊卑之等，谓之礼。<br/><br/>　　〔一二〕通更斲之。<br/><br/>　　〔一三〕为，使也。<br/><br/>　　１５赵文子与叔向游于九原〔一〕，曰：「死者若可作也〔二〕，吾谁与归？」叔向曰：「其阳子乎〔三〕！」文子曰：「夫阳子行廉直于晋国，不免其身〔四〕，其知不足称也〔五〕。」叔向曰：「其舅犯乎！」文子曰：「夫舅犯见利而不顾其君，其仁不足称也〔六〕。其随武子乎〔七〕！纳谏不忘其师〔八〕，言身不失其友〔九〕，事君不援而进〔一０〕，不阿而退〔一一〕。」<br/><br/>　　〔一〕　「原」，当作「京」也。京，晋墓地。<br/><br/>　　〔二〕　作，起也。<br/><br/>　　〔三〕　阳子，处父。<br/><br/>　　〔四〕　廉直，刚而无计，为狐射姑所杀。<br/><br/>　　〔五〕　称，述也。<br/><br/>　　〔六〕　见利。见全身之利。谓与晋文避难，至将反国，无辅佐安国之心，授璧请亡，其仁不足称也。郑后司农以为诈请亡，要君以利也。<br/><br/>　　〔七〕　武子，范会。<br/><br/>　　〔八〕　言闻之于师。<br/><br/>　　〔九〕　身有善行，称友之道。<br/><br/>　　〔一０〕进，进贤也。<br/><br/>　　〔一一〕阿，随也。退，退不肖也。言不随君，必欲进贤退不肖。<br/><br/>　　１６秦后子来奔〔一〕，赵文子见之，问曰：「秦君道乎〔二〕？」对曰：「不识〔三〕。」文子曰：「公子辱于敝邑，必避不道也。」对曰：「有焉〔四〕。」文子曰：「犹可以久乎？」对曰：「鍼闻之，国无道而年穀龢熟〔五〕，鲜不五稔〔六〕。」文子视日曰：「<br/><br/>　　朝夕不相及，谁能俟五〔七〕！」文子出，后子谓其徒〔八〕曰：「<br/><br/>　　赵孟将死矣！夫君子宽惠以卹后，犹恐不济。今赵孟相晋国，以主诸侯之盟，思长世之德，历远年之数，犹惧不终其身；今忨日而｛渴欠｝岁，〔九〕怠偷甚矣〔一０〕，非死逮之，必有大咎〔一一〕。」冬，赵文子卒。<br/><br/>　　〔一〕　后子，景公之弟鍼。来在鲁昭元年。<br/><br/>　　〔二〕　问有道否。<br/><br/>　　〔三〕　难即言之，故曰不识。<br/><br/>　　〔四〕　有不道事。<br/><br/>　　〔五〕　言国无道而年穀和熟，天不谴觉，必恃而骄也。<br/><br/>　　〔六〕　鲜，少也。稔，年也。少不至五年而亡也。<br/><br/>　　〔七〕　言朝恐不至夕。<br/><br/>　　〔八〕　徒，从者也。<br/><br/>　　〔九〕　忨，偷也。｛渴欠｝，迟也。<br/><br/>　　〔一０〕怠，懈也。偷，苟也。<br/><br/>　　〔一一〕逮，及也。大咎，非常之祸。<br/><br/>　　１７平公有疾，秦景公使医和视之〔一〕，出曰：「不可为也〔二〕。是谓远男而近女〔三〕，惑以生蛊〔四〕；非鬼非食，惑以丧志〔五〕。良臣不生，天命不右〔六〕。若君不死，必失诸侯。」赵文子闻之曰：「武从二三子〔七〕以佐君为诸侯盟主，于今八年矣，内无苛慝，诸侯不二〔八〕，子胡曰『良臣不生，天命不右』？」对曰：「自今之谓〔九〕。和闻之曰：『直不辅曲，明不规闇〔一０〕，拱〔一一〕木不生危〔一二〕，松柏不生埤〔一三〕。』吾子不能谏惑，使至于生疾，又不自退而宠其政〔一四〕，八年之谓多矣〔一五〕，何以能久！」文子曰：「医及国家乎？」对曰：「上医医国〔一六〕，其次疾人，固医官也〔一七〕。」文子曰：「子称蛊，何实生之？」对曰：「蛊之慝，穀之飞实生之〔一八〕。物莫伏于蛊，莫嘉于穀〔一九〕，穀兴蛊伏而章明者也〔二０〕。故食穀者，昼选男德以象穀明〔二一〕，宵静女德以伏蛊慝〔二二〕，今君一之〔二三〕，是不飨穀而食蛊也〔二四〕，是不昭穀明而皿蛊也〔二五〕。夫文，『虫』、『皿』为『蛊』，吾是以云〔二六〕。」文子曰：「君其几何？」对曰：「若诸侯服不过三年，不服不过十年〔二七〕，过是，晋之殃也〔二八〕。」是岁也，赵文子卒，诸侯叛晋〔二九〕，十年，平公薨〔三０〕。<br/><br/>　　〔一〕　和，名也。<br/><br/>　　〔二〕　为，治也。<br/><br/>　　〔三〕　远师辅，近女色。<br/><br/>　　〔四〕　惑于女以生蛊疾。<br/><br/>　　〔五〕　疾非鬼神，亦非饮食，生于淫惑，以丧其志。<br/><br/>　　〔六〕　右，助也。良臣，谓赵孟。不生，将死。<br/><br/>　　〔七〕　二三子，晋诸卿。<br/><br/>　　〔八〕　苛，烦也。慝，恶也。<br/><br/>　　〔九〕　从今以往。<br/><br/>　　〔一０〕言文子不能以明直规辅平公之闇曲，使至淫惑。<br/><br/>　　〔一一〕案：「拱」，公序本作「摇」。注同。<br/><br/>　　〔一二〕拱木，大木也。危，高险也。<br/><br/>　　〔一三〕埤，下湿也。以言文子不久存。<br/><br/>　　〔一四〕宠，荣也。<br/><br/>　　〔一五〕已为多也。<br/><br/>　　〔一六〕止其淫惑，是为医国。<br/><br/>　　〔一七〕官，犹职也。<br/><br/>　　〔一八〕慝，恶也。言蛊之为恶害于嘉穀，穀为之飞，若是类生蛊疾也。<br/><br/>　　〔一九〕伏，藏也。嘉，善也。<br/><br/>　　〔二０〕穀气起则蛊伏藏，穀不朽蠹而人食之，章明之道也。<br/><br/>　　〔二一〕选择有德者而亲近之，以象人之食穀而有聪明。<br/><br/>　　〔二二〕静，安也。伏，去也。言夜当安女之有德者以礼自节，以去己蛊害之疾。言蛊害穀，犹女害男。<br/><br/>　　〔二三〕一，一昼夜也。<br/><br/>　　〔二四〕蛊，喻女也。<br/><br/>　　〔二五〕皿，器也。为蛊作器而受也。<br/><br/>　　〔二六〕文，字也。<br/><br/>　　〔二七〕诸侯服，则专于色。<br/><br/>　　〔二八〕过十年，荒淫之祸及国。<br/><br/>　　〔二九〕叛晋从楚。<br/><br/>　　〔三０〕十年，后十年，在鲁昭十年。<br/><br/>　　１８秦后子来仕〔一〕，其车千乘〔二〕。楚公子干来仕，其车五乘〔三〕。叔向为太傅，实赋禄，韩宣子问二公子之禄焉〔四〕，对曰：「大国之卿，一旅之田〔五〕，上大夫，一卒之田〔六〕。夫二公子者，上大夫也，皆一卒可也。」宣子曰：「秦公子富，若之何其钧之〔七〕？」对曰：「夫爵以建事〔八〕，禄以食爵〔九〕，德以赋之，功庸以称之〔一０〕，若之何以富赋禄也！夫绦之富商，韦藩木键以过于朝〔一一〕，唯其功庸少也〔一二〕，而能金玉其车，文错其服〔一三〕，能行诸侯之贿〔一四〕，而无寻尺之禄，无大绩于民故也〔一五〕。且秦、楚匹也，若之何其回于富也〔一六〕。」乃均其禄。<br/><br/>　　〔一〕　避景公，仕于晋。<br/><br/>　　〔二〕　从车千乘。<br/><br/>　　〔三〕　子干，恭王之庶子公子比。鲁昭元年，楚公子围弑郏敖，子干奔晋。<br/><br/>　　〔四〕　宣子，韩起，代赵文子为政。<br/><br/>　　〔五〕　公之孤四命，五百人为旅，为田五百顷。<br/><br/>　　〔六〕　上大夫一命，百人为卒，为田百顷。<br/><br/>　　〔七〕　钧，同也。<br/><br/>　　〔八〕　事，职事也。<br/><br/>　　〔九〕　随禄尊卑。<br/><br/>　　〔一０〕称，副也。<br/><br/>　　〔一一〕韦藩，蔽前后。木键，木檐也。<br/><br/>　　〔一二〕言无功庸，虽富不得服尊服过于朝。<br/><br/>　　〔一三〕文，文织。错，错镂。言富商之财，足以金玉其车，文错其服，以无爵位，故不得为耳，则上韦藩木键是也。<br/><br/>　　〔一四〕言其财贿足以交于诸侯。<br/><br/>　　〔一五〕绩，功也。八尺曰寻。<br/><br/>　　〔一六〕回，曲也。<br/><br/>　　１９郑简公使公孙成子来聘〔一〕，平公有疾，韩宣子赞授客馆。〔二〕客问君疾，对曰：「寡君之疾久矣，上下神祇无不遍谕〔三〕，而无除。今梦黄熊入于寝门〔四〕，不知人杀乎，抑厉鬼邪〔五〕！」子产曰：「以君之明，子为大政，其何厉之有〔六〕？侨闻之，〔七〕昔者鲧违帝命，殛之于羽山〔八〕，化为黄熊，以入于羽渊，〔九〕实为夏郊〔一０〕，三代举之〔一一〕。夫鬼神之所及〔一二〕，非其族类，则绍其同位〔一三〕，是故天子祀上帝〔一四〕，公侯祀百辟〔一五〕，自卿以下不过其族〔一六〕。今周室少卑〔一七〕，晋实继之〔一八〕，其或者未举夏郊邪？」宣子以告，祀夏郊，〔一九〕董伯为尸〔二０〕，五日，公见子产〔二一〕，赐之莒鼎。〔二二〕<br/><br/>　　〔一〕　简公，僖公之子嘉也。成子，子产之谥，郑穆公之孙、子国之子也。<br/><br/>　　〔二〕　赞，导也。<br/><br/>　　〔三〕　谕，谓祭祀告谢。<br/><br/>　　〔四〕　公梦熊似罴。<br/><br/>　　〔五〕　人杀，主杀人。厉鬼，恶鬼。<br/><br/>　　〔六〕　大政，美大之政。<br/><br/>　　〔七〕　侨，子产名。<br/><br/>　　〔八〕　帝，尧也。殛，放而杀也。<br/><br/>　　〔九〕　羽山之渊，鲧既死而神化也。<br/><br/>　　〔一０〕禹有天下而郊祀也。<br/><br/>　　〔一一〕举，谓不废其礼。<br/><br/>　　〔一二〕吉凶所及。<br/><br/>　　〔一三〕绍，继也。殷、周祀之是也。<br/><br/>　　〔一四〕上帝，天也。<br/><br/>　　〔一五〕以死勤事，功及民者。<br/><br/>　　〔一六〕族，亲族也。<br/><br/>　　〔一七〕卑，微也。<br/><br/>　　〔一八〕谓为盟主统诸侯也。<br/><br/>　　〔一九〕为周祀也。<br/><br/>　　〔二０〕董伯，晋大夫。神不歆非类，则董伯其似姓乎！尸，主也。<br/><br/>　　〔二一〕祭后五日，平公有瘳，故见之。<br/><br/>　　〔二二〕莒鼎出于莒。传曰：「赐子产莒之二方鼎。」方鼎，鼎方上也。<br/><br/>　　２０叔向见韩宣子，宣子忧贫，叔向贺之，宣子曰：「吾有卿之名，而无其实〔一〕，无以从二三子〔二〕，吾是以忧，子贺我何故？」对曰：「昔栾武子无一卒之田〔三〕，其宫不备其宗器〔四〕，宣其德行，顺其宪则，使越于诸侯〔五〕，诸侯亲之，戎、狄怀之〔六〕，以正晋国，行刑不疚〔七〕，以免于难〔八〕。及桓子骄泰奢侈，贪欲无艺〔九〕，略则行志〔一０〕，假贷居贿〔一一〕，宜及于难，而赖武之德，以没其身。及怀子改桓之行，而修武之德〔一二〕，可以免于难，而离桓之罪，以亡于楚〔一三〕。夫郄昭子〔一四〕，其富半公室，其家半三军，恃其富宠，以泰于国〔一五〕，其身尸于朝，其宗灭于绦。不然，夫八郄，五大夫三卿〔一六〕，其宠大矣，一朝而灭，莫之哀也，唯无德也。今吾子有栾武子之贫，吾以为能其德矣〔一七〕，是以贺。若不忧德之不建，而患货之不足，将弔不暇，何贺之有？」宣子拜稽首焉，曰：「起也将亡，赖子存之，非起也敢专承之〔一八〕，其自桓叔以下嘉吾子之赐〔一九〕。」<br/><br/>　　〔一〕　实，财也。<br/><br/>　　〔二〕　从，随其赙赠之属。<br/><br/>　　〔三〕　上大夫一卒之田，栾书为晋上卿，而又不及。<br/><br/>　　〔四〕　宫，室。宗器，祭器。<br/><br/>　　〔五〕　越，发闻也。<br/><br/>　　〔六〕　怀，归也。<br/><br/>　　〔七〕　疚，病也。<br/><br/>　　〔八〕　免弑君之难。<br/><br/>　　〔九〕　艺，极也。桓子，栾书之子黶。<br/><br/>　　〔一０〕略，犯也。则，法也。<br/><br/>　　〔一一〕居，蓄也。<br/><br/>　　〔一二〕怀子，桓子之子盈也。<br/><br/>　　〔一三〕亡，奔。<br/><br/>　　〔一四〕郄至也。<br/><br/>　　〔一五〕奢泰于国。<br/><br/>　　〔一六〕三卿，郄錡、郄犨、郄至，又有五人为大夫也。<br/><br/>　　〔一七〕能行其德。<br/><br/>　　〔一八〕专独承受。<br/><br/>　　〔一九〕桓叔，韩氏之祖曲沃桓叔也。桓叔生子万，受韩以为大夫，是为韩万。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5288.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5290.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

