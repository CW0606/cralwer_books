<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第十五　　五行三_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第十五　　五行三全文,范晔作品" />
<meta name="description" content="后汉书原文阅读,志第十五　　五行三全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8076.html";
var nextpage="novel-read-653-8078.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第十五　　五行三</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8076.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第十五　　五行三</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:43:56<span class="divide">|</span></p>
<div class="page-body">
<div class="page-content">
<p>　大水　水变色　大寒　雹　冬雷　山鸣　鱼孽　蝗<br/><br/>　　《五行传》曰：“简宗庙，不祷祠，郑玄注曰：“虚、危为宗庙。”废祭祀，郑玄曰：“牵牛主祭祀之牲。”逆天时，郑玄曰：“月在星纪，周以为正，月在玄枵，殷以为正，皆不得四时之正，逆天时之象也。《春秋》定十五年‘夏五月辛亥郊’，讥运卜三正，以至失时，是其类也。”则水不润下。”郑玄曰：“君行此四者，为逆天北宫之政也。北宫于地为水。水性浸润下流，人所用灌溉者也。无故源流竭绝，川泽以涸，是为不润下。其他变异皆属沴。”谓水失其性而为灾也。《太公六韬》曰：“人主好破坏名山，壅塞大川，决通名水，则岁多大水，五谷不成也。”又曰：“听之不聪，是谓不谋。郑玄曰：“君听不聪，则是不能谋其事也。”《洪范》曰：“聪作谋。”孔安国曰：“所谋必成当。”马融曰：“上聪则下进其谋。”厥咎急，郑玄曰：“君臣不谋则急。”《易传》曰：“诛罚绝理，不云下也；颛事有知，不云谋也。”厥罚恒寒，郑玄曰：“听曰水，水主冬，冬气藏，藏气失，故常寒。”厥极贫。郑玄曰：“藏气失，故于人为贫。”时则有鼓妖，郑玄曰：“鼓听之应也。”时则有鱼孽，郑玄曰：“鱼，虫之生水而游于水者也。”时则有豕祸，郑玄曰：“豕，畜之居闲卫而听者也，属听。”时则有耳痾，郑玄曰：“听气失之病。”时则有黑眚、黑祥，惟火沴水。”鱼孽，刘歆传以为介虫之孽，谓蝗属也。《月令章句》：“介者，甲也。谓龟蟹之属也。”《古今注》曰：“光武建武四年，东郡以北伤水。七年六月戊辰，雒水盛，溢至津城门，帝自行水，弘农都尉治析为水所漂杀，民溺，伤稼，坏庐舍。二十四年六月丙申，沛国睢水逆流，一日一夜止。章帝建初八年六月癸巳，东昏城下池水变赤如血。”臣昭案：诸史光武之时，郡国亦尝有水灾，而志不载。本纪“八年秋大水”，又云“是岁大水”，今据杜林之传，列之孝和之前。《东观书》曰：“建武八年闲，郡国比大水，涌泉盈溢。杜林以为仓卒时兵擅权作威，张氏虽皆降散，犹尚有遗脱，长吏制御无术，令得复炽，元元侵陵之所致也。上疏曰：‘臣闻先王无二道，明圣用而治。见恶如农夫之务去草焉，芟夷蕴崇之，绝其本根，勿使能殖，畏其易也。古今通道，传其法于有根。狼子野心，奔马善惊。成王深知其终卒之患，故以殷氏六族分伯禽，七族分康叔，怀姓九宗分唐叔，捡押其奸宄，又迁其余于成周，旧地杂俗，旦夕拘录，所以挫其强御之力，诎其骄恣之节也。及汉初兴，上稽旧章，合符重规，徙齐诸田，楚昭、屈、景，燕、赵、韩、魏之后，以稍弱六国强宗。邑里无营利之家，野泽无兼并之民，万里之统，海内赖安。后辄因衰粗之痛，胁以送终之义，故遂相率而陪园陵，无反顾之心。追观往法，政皆神道设教，强干弱枝，本支百世之要也。是以皆永享康宁之福，无怵惕之忧，继嗣承业，恭己而治，盖此助也。其被灾害民轻薄无累重者，两府遣吏护送饶谷之郡。或惧死亡，卒为佣赁，亦所以消散其口救，赡全其性命也。昔鲁隐有贤行，将致国于桓公，乃留连贪位，不能早退。况草创兵长，卒无德能，直以扰乱，乘时擅权，作威玉食，狙猱之意，徼幸之意，曼延无足，张步之计是也。小民负县官不过身死，负兵家灭门殄世。陛下昭然独见成败之端，或属诸侯官府，元元少得举首仰视，而尚遗脱，二千石失制御之道，令得复昌炽从横。比年大雨，水潦暴长，涌泉盈溢，灾坏城郭官寺，吏民庐舍，溃徙离处，溃成坑坎。臣闻水，阴类也。《易》卦“地上有水比”，言性不相害，故曰乐也。而猥相毁垫沦失，常败百姓安居。殆阴下相为蠹贼，有小大胜负不齐，均不得其所，侵陵之象也。《诗》云：“畏天之威，于时保之。”唯陛下留神明察，往来惧思，天下幸甚。’”《谢承书》曰：“陈宣子兴，沛国萧人也。刚猛性毅，博学，明《鲁诗》。遭王莽篡位，隐处不仕。光武即位，征拜谏议大夫。建武十年，雒水出造津，城门校尉欲奏塞之，宣曰：‘昔周公卜雒以安宗庙，为万世基，水不当入城门。如为灾异，人主过而不可辞，塞之无益。昔东郡金堤大决，水欲没郡，令、吏、民散走；太守王尊亡身弃以住立不动，水应时自消。尊人臣，尚修正弭灾，岂况朝廷中兴圣主，天所挺授，水必不入。’言未绝，水去。上善其言。后乘舆出，宣列引在前，行迟，乘舆欲驱，钩宣车盖使疾行，御者堕车下。宣前谏曰：‘王者承天统地，动有法度，车则和鸾，步则佩玉，动静应天。昔孝文时，边方有献千里马者，还而不受。陛下宜上稽唐虞，下以文帝为法。’上纳其言，遂徐行按辔。迁为河堤谒者，以病免，卒于家。”<br/><br/>　　和帝永元元年七月，郡国九大水，伤稼。《谷梁传》曰：“高下有水灾曰大水。”京房《易传》曰：“颛事有知，诛罚绝理，厥灾水。其水也，雨杀人，陨霜，大风，天黄。饥而不损，兹谓泰，厥水水杀人。辟遏有德，兹谓狂，厥水水流杀人，已水则地生虫。归狱不解，兹谓追非，厥水寒杀人。追诛不解，兹谓不理，厥水五谷不收。大败不解，兹谓皆阴，厥水流入国邑，陨霜杀谷。”《春秋考异邮》曰“阴监臣逆，民悲情发，则水出河决”也。是时和帝幼，窦太后摄政，其兄窦宪干事，及宪诸弟皆贵显，并作威虣虐，尝所怨恨，辄任客杀之。其后窦氏诛灭。《东观书》曰：“十年五月丁巳，京师大雨，南山水流出至东郊，坏民庐舍。”<br/><br/>　　十二年六月，颍川大水，伤稼。是时和帝幸邓贵人，阴有欲废阴后之意，阴后亦怀恚怨。一曰，先是恭怀皇后葬礼有阙，窦太后崩后，乃改殡梁后，葬西陵，征舅三人皆为列侯，位特进，赏赐累千金。《广州先贤传》曰：“和帝时策问阴阳不和，或水或旱，方正郁林布衣养奋，字叔高，对曰：‘天有阴阳，阴阳有四时，四时有政令。春夏则予惠布施宽仁，秋冬则刚猛盛威行刑。赏罚杀生各应其时，则阴阳和，四时调，风雨时，五谷升。今则不然，长吏多不奉行时令，为政举事干逆天气，上不恤下，下不忠上，百姓困乏而不恤哀，众怨郁积，故阴阳不和，风雨不时，灾害缘类。水者阴盛，小人居位，依公营私，谗言诵上。雨漫溢者，五谷有不升而赋税不为减，百姓虚竭，家有愁心也。”’<br/><br/>　　殇帝延平元年五月，郡国三十七大水，伤稼。董仲舒曰：“水者，阴气盛也。”是时帝在襁抱，邓太后专政。臣昭案：本纪是年九月，六州大水。袁山松书曰：“六州河、济、渭、雒、洧水盛长，泛溢伤秋稼。”<br/><br/>　　安帝永初元年冬十月辛酉，河南新城山水虣出，突坏民田，坏处泉水出，深三丈。是时司空周章等以邓太后不立皇太子胜而立清河王子，故谋欲废置。十一月，事觉，章等被诛。是年郡国四十一水出，漂没民人。《谢沈书》曰：“死者以千数。”《谶》曰：“水者，纯阴之精也。阴气盛洋溢者，小人专制擅权，妒疾贤者，依公结私，侵乘君子，小人席胜，失怀得志，故涌水为灾。”<br/><br/>　　二年，大水。臣昭案：本纪京师及郡国四十大水。《周嘉传》是夏旱，嘉收葬客死骸骨，应时澍雨，岁乃丰稔，则水不为灾也。<br/><br/>　　三年，大水。臣昭案：本纪京师及郡国四十一雨水。<br/><br/>　　四年，大水。臣昭案：本纪云三郡。<br/><br/>　　五年，大水。臣昭案：本纪郡国八。<br/><br/>　　六年，河东池水变色，皆赤如血。水变。占曰：“水化为血者，好任残贼，杀戮不辜，延及亲戚，水当为血。”是时邓太后犹专政。《古今注》曰：“元初二年，颍川襄城流水化为血，不流。”《京房占》曰：“流水化为血，兵且起，以日辰占与其色。”《博物记》曰：“江河水赤。占曰，泣血道路，涉苏于何以处。”<br/><br/>　　延光三年，大水，流杀民人，伤苗稼。是时安帝信江京、樊丰及阿母王圣等谗言，免太尉杨震，废皇太子。臣昭案：《左雄传》顺帝永建四年，司冀二州大水，伤禾稼。杨厚传永和元年夏，雒阳暴水，杀千余人。<br/><br/>　　质帝本初元年五月，海水溢乐安、北海，溺杀人物。是时帝幼，梁太后专政。《春秋汉含孳》曰：“九卿阿党，挤排正直，骄奢僭害，则江河溃决。”《方储对策》曰：“民悲怨则阴类强，河决海澹，地动土涌。”<br/><br/>　　桓帝建和二年七月，京师大水。去年冬，梁冀枉杀故太尉李固、杜乔。<br/><br/>　　三年八月，京都大水。是时梁太后犹专政。<br/><br/>　　永兴元年秋，河水溢，漂害人物。臣昭案：《朱穆传》云“漂害数十万户”。《京房占》曰：“江河溢者，天有制度，地有里数，怀容水泽，浸溉万物。”今溢者，明在位者不胜任也，三公之祸不能容也，率执法者利刑罚，不用常法。<br/><br/>　　二年六月，彭城泗水增长，逆流。《梁冀别传》曰：“冀之专政，天为见异，众灾并凑，蝗虫滋生，河水逆流，五星失次，太白经天，人民疾疫，出入六年，羌戎叛戾，盗贼略平民，皆冀所致。”《敦煌实录》张衡对策曰：“水者，五行之首，滞而逆流者，人君之恩不能下及而教逆也。”《潜潭巴》曰：“水逆者，反命也，宜修德以应之。”<br/><br/>　　永寿元年六月，雒水溢至津阳城门，漂流人物。臣昭案：本纪又南阳大水。是时梁皇后兄冀秉政，疾害忠直，威权震主。后遂诛灭。<br/><br/>　　延熹八年四月，济北河水清。九年四月，济阴、东郡、济北、平原河水清。襄楷上言：“河者诸侯之象，清者阳明之征，岂独诸侯有规京都计邪？”其明年，宫车晏驾，征解犊亭侯为汉嗣，即尊位，是为孝灵皇帝。<br/><br/>　　永康元年八月，六州大水，勃海海溢，没杀人。是时桓帝奢侈淫祀，其十一月崩，无嗣。<br/><br/>　　灵帝建宁四年二月，河水清。《袁山松书》曰：“祷于龙｛土累｝。”五月，山水大出，漂坏庐舍五百余家。《袁山松书》曰是河东水暴出也。<br/><br/>　　熹平二年六月，东莱、北海海水溢出，漂没人物。<br/><br/>　　三年秋，雒水出。<br/><br/>　　四年夏，郡国三水，伤害秋稼。<br/><br/>　　光和六年秋，金城河溢，水出二十余里。<br/><br/>　　中平五年，郡国六水大出。臣昭案：《袁山松书》曰“山阳、梁、沛、彭城、下邳、东海、琅邪”，则是七郡。<br/><br/>　　献帝建安二年九月，汉水流，害民人。是时天下大乱。《袁山松书》曰：“曹操专政。十七年七月，大水，洧水溢。”<br/><br/>　　十八年六月，大水。《献帝起居注》曰：“七月，大水，上亲避正殿；八月、以雨不止，且还殿。”<br/><br/>　　二十四年八月，汉水溢流，害民人。《袁山松书》曰“明年禅位于魏”也。<br/><br/>　　庶征之恒寒。<br/><br/>　　灵帝光和六年冬，大寒，北海、东莱、琅邪井中冰厚尺余。《袁山松书》曰：“是时群贼起，天下始乱。《谶》曰：‘寒者，小人暴虐，专权居位，无道有位，适罚无法，又杀无罪，其寒必暴杀。’”<br/><br/>　　献帝初平四年六月，寒风如冬时。《袁山松书》曰：“时帝流迁失政。”养奋对策曰：“当温而寒，刑罚惨也。”<br/><br/>　　和帝永元五年六月，郡国三雨雹，大如鸡子。《春秋考异邮》曰：“阴气之专精凝合生雹。雹之为言合也。以妾为妻，大尊重，九女之妃阙而不御，坐不离前，无由相去之心，同舆参驷，房衽之内，欢欣之乐，专政夫人，施而不博，阴精凝而见成。”《易谶》曰：“凡雹者，过由人君恶闻其过，抑贤不扬，内与邪人通，取财利，蔽贤，施之，并当雨不雨，故反雹下也。”是时和帝用酷吏周纡为司隶校尉，刑诛深刻。《古今注》曰：“光武建武十年十月戊辰，乐浪、上谷雨雹，伤稼。十二年，河南平阳雨雹，大如杯，坏败吏民庐舍。十五年十二月乙卯，钜鹿雨雹，伤稼。永平三年八月，郡国十二雨雹，伤稼。十年，郡国十八或雨雹，蝗。”《易纬》曰：“夏雹者，治道烦苛，繇役急促，教令数变，无有常法。不救为兵，强臣逆谋，蝗虫伤谷。救之，举贤良，爵有功，务宽大，无诛罚，则灾除。”<br/><br/>　　安帝永初元年，雨雹。二年，雨雹，大如鸡子。三年，雨雹，大如雁子，伤稼。刘向以为雹，阴胁阳也。是时邓太后以阴专阳政。<br/><br/>　　元初四年六月戊辰，郡国三雨雹，大如杅杯及鸡子，杀六畜。《古今注》曰：“乐安雹如杅，杀人。”《京房占》曰：“夏雨雹，天下兵大作。”<br/><br/>　　延光元年四月，郡国二十一雨雹，大如鸡子，伤稼。是时安帝信谗，无辜死者多。臣昭案：《尹敏传》是岁河西大雨雹，如斗。安帝见孔季彦，问其故，对曰“此皆阴乘阳之征也。今贵臣擅权，母后党盛，陛下宜修圣德，虑此二者”也。<br/><br/>　　三年，雨雹，大如鸡子。《古今注》曰：“顺帝永建五年，郡国十二雨雹。六年，郡国十二雨雹，伤秋稼。”<br/><br/>　　桓帝延熹四年五月己卯，京都雨雹，大如鸡子。是时桓帝诛杀过差，又宠小人。<br/><br/>　　七年五月己丑，京都雨雹。是时皇后邓氏僭侈，骄恣专幸。明年废，以忧死，其家皆诛。<br/><br/>　　灵帝建宁二年四月，雨雹。<br/><br/>　　四年五月，河东雨雹。<br/><br/>　　光和四年六月，雨雹，大如鸡子。是时常侍、黄门用权。<br/><br/>　　中平二年四月庚戌，雨雹，伤稼。<br/><br/>　　献帝初平四年六月，右扶风雹如斗。《袁山松书》曰：“雹杀人。前后雨雹，此最为大，时天下溃乱。”<br/><br/>　　和帝元兴元年冬十一月壬午，郡国四冬雷。是时皇子数不遂，皆隐之民闲。是岁，宫车晏驾，殇帝生百余日，立以为君；帝兄有疾，封为平原王，卒，皆夭无嗣。《古今注》曰：“光武建武七年，辽东冬雷，草木实。”<br/><br/>　　殇帝延平元年九月乙亥，陈留雷，有石陨地四。臣昭案：《天文志》末已载石陨，未解此篇所以重记。石与雷陨俱者，九月雷未为异，桓帝亦有此陨，后不兼载，于是为常。《古今注》曰：“章帝建初四年五月戊寅，颍阴石从天坠，大如铁锧，色黑，始下时声如雷。”<br/><br/>　　安帝永初六年十月丙戌，郡六冬雷。《京房占》曰：“天冬雷，地必震。”又曰：“教令扰。”又曰：“雷以十一月起黄钟，二月大声，八月阖藏。此以春夏杀无辜，不须冬刑致灾。蛰虫出行，不救之，则冬温风，以其来年疾病。其救也，恤幼孤，振不足，议狱刑，贳谪罚，灾则消矣。”《古今注》曰：“明帝永平七年十月丙子，越巂雷。”<br/><br/>　　七年十月戊子，郡国三冬雷。<br/><br/>　　元初元年十月癸巳，郡国三冬雷。<br/><br/>　　三年十月辛亥，汝南、乐浪冬雷。<br/><br/>　　四年十月辛酉，郡国五冬雷。<br/><br/>　　六年十月丙子，郡国五冬雷。<br/><br/>　　永宁元年十月，郡国七冬雷。<br/><br/>　　建光元年十月，郡国七冬雷。<br/><br/>　　延光四年，郡国十九冬雷。是时太后摄政，上无所与。太后既崩，阿母王圣及皇后兄阎显兄弟更秉威权，上遂不亲万机，从容宽仁任臣下。《古今注》曰：“顺帝永和四年四月戊午，雷震击高庙、世祖庙外槐树。”<br/><br/>　　桓帝建和三年六月乙卯，雷震宪陵寝屋。先是梁太后听兄冀枉杀李固、杜乔。<br/><br/>　　灵帝熹平六年冬十月，东莱冬雷。<br/><br/>　　中平四年十二月晦，雨水，大雷电，雹。<br/><br/>　　献帝初平三年五月丙申，无云而雷。<br/><br/>　　四年五月癸酉，无云而雷。<br/><br/>　　建安七八年中，长沙醴陵县有大山常大鸣如牛呴声，积数年。后豫章贼攻没醴陵县，杀略吏民。干宝曰：“《论语摘辅像》曰：‘山土崩，川闭塞，漂沦移，山鼓哭，闭衡夷，庶桀合，兵王作。’时天下尚乱，豪桀并争：曹操事二袁于河北；孙吴创基于江外；刘表阻乱众于襄阳，南招零、桂，北割汉川，又以黄祖为爪牙，而祖与孙氏为深仇，兵革岁交。十年，曹操破袁谭于南皮；十一年，走袁尚于辽东。十三年，吴禽黄祖。是岁，刘表死。曹操略荆州，逐刘备于当阳。十四年，吴破曹操于赤壁。是三雄者，卒共参分天下，成帝王之业，是所谓‘庶桀合，兵王作’者也。十六年，刘备入蜀，与吴再争荆州，于时战争四分五裂之地，荆州为剧，故山鸣之异作其域也。”<br/><br/>　　灵帝熹平二年，东莱海出大鱼二枚，长八九丈，高二丈余。明年，中山王畅、任城王博并薨。京房《易传》曰：“海出巨鱼，邪人进，贤人疏。”臣昭谓此占符灵帝之世，巨鱼之出，于是为征，宁独二王之妖也！<br/><br/>　　和帝永元四年，蝗。臣昭案：本纪光武建武六年诏称“往岁水旱蝗虫为灾。”《古今注》曰：“建武二十二年三月，京师、郡国十九蝗。二十三年，京师、郡国十八大蝗，旱，草木尽。二十八年三月，郡国八十蝗。二十九年四月，武威、酒泉、清河、京兆、魏郡、弘农蝗。三十年六月，郡国十二大蝗。三十一年，郡国大蝗。中元元年三月，郡国十六大蝗。永平四年十二月，酒泉大蝗，从塞外入。”《谢承书》曰：“永平十五年，蝗起泰山，弥行兖、豫。”《谢沈书》钟离意《讥起北宫表》云：“未数年，豫章遭蝗，谷不收。民饥死，县数千百人。”<br/><br/>　　八年五月，河内、陈留蝗。九月，京都蝗。九年，蝗从夏至秋。先是西羌数反，遣将军将北军五校征之。<br/><br/>　　安帝永初四年夏，蝗。是时西羌寇乱，军众征距，连十余年。《谶》曰：“主失礼烦苛，则旱之，鱼螺变为蝗虫。”<br/><br/>　　五年夏，九州蝗。《京房占》曰：“天生万物百谷，以给民用。天地之性人为贵。今蝗虫四起，此为国多邪人，朝无忠臣，虫与民争食，居位食禄如虫矣。不救，致兵起；其救也，举有道置于位，命诸侯试明经，此消灾也。”<br/><br/>　　六年三月，去蝗处复蝗子生。《古今注》曰：“郡国四十八蝗。”<br/><br/>　　七年夏，蝗。<br/><br/>　　元初元年夏，郡国五蝗。<br/><br/>　　二年夏，郡国二十蝗。<br/><br/>　　延光元年六月，郡国蝗。<br/><br/>　　顺帝永建五年，郡国十二蝗。是时鲜卑寇朔方，用众征之。<br/><br/>　　永和元年秋七月，偃师蝗。去年冬，乌桓寇沙南，用众征之。<br/><br/>　　桓帝永兴元年七月，郡国三十二蝗。是时梁冀秉政无谋宪，苟贪权作虐。《春秋考异邮》曰：“贪扰生蝗。”<br/><br/>　　二年六月，京都蝗。<br/><br/>　　永寿三年六月，京都蝗。<br/><br/>　　延熹元年五月，京都蝗。臣昭案：刘歆传“皆逆天时，听不聪之祸也”。养奋对策曰：“佞邪以不正食禄飨所致。”《谢沈书》曰“九年，扬州六郡连水、旱、蝗害”也。<br/><br/>　　灵帝熹平六年夏，七州蝗。先是鲜卑前后三十余犯塞，是岁护乌桓校尉夏育、破鲜卑中郎将田晏、使匈奴中郎将臧旻将南单于以下，三道并出讨鲜卑。大司农经用不足，殷敛郡国，以给军粮。三将无功，还者少半。<br/><br/>　　光和元年诏策问曰：“连年蝗虫至冬踊，其咎焉在？”蔡邕对曰：“臣闻《易传》曰：‘大作不时，天降灾，厥咎蝗虫来。’《河图秘征篇》曰：‘帝贪则政暴而吏酷，酷则诛深必杀，主蝗虫。’蝗虫，贪苛之所致也。”是时百官迁徙，皆私上礼西园以为府。蔡邕对曰：“蝗虫出，息不急之作，省赋敛之费，进清仁，黜贪虐，分损承安，屈省别藏，以赡国用，则其救也。《易》曰‘得臣无家’，言有天下者何私家之有！”<br/><br/>　　献帝兴平元年夏，大蝗。是时天下大乱。<br/><br/>　　建安二年五月，蝗。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8076.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-653-8078.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

