<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第七_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第七全文,韦昭作品" />
<meta name="description" content="国语注原文阅读,国语卷第七全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5281.html";
var nextpage="novel-read-353-5283.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第七</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5281.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第七</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:03:47<span class="divide">|</span></p>
<div class="page-body">
<div class="page-content">
<p>晋语一<br/><br/>　　１　武公伐翼，杀哀侯〔一〕，止栾共子曰：「苟无死〔二〕，吾以子见天子，令子为上卿，制晋国之政〔三〕。」辞曰：「成闻之：『民生于三，事之如一〔四〕。』父生之，师教之，君食之〔五〕。非父不生，非食不长，非教不知生之族也，故一事之〔六〕。唯其所在，则致死焉〔七〕。报生以死，报赐以力，人之道也〔八〕。臣敢以私利废人之道〔九〕，君何以训矣〔一０〕？且君知成之从也，未知其待于曲沃也〔一一〕。从君而贰，君焉用之〔一二〕？」遂斗而死。<br/><br/>　　〔一〕　武公，曲沃桓叔之孙、严伯之子武公称也。翼，晋国都也。哀侯，晋昭侯之孙、鄂侯之子哀侯光也。初，昭侯分国以封叔父桓叔为曲沃伯。沃盛疆，昭侯微弱。后六年，晋潘父弑昭侯而纳桓叔，不克。晋人立昭侯之子孝侯于翼，更为翼侯。后十五年，桓叔之子严伯伐翼，杀孝侯。翼人立其弟鄂侯。鄂侯生哀侯。鲁桓三年，曲沃武公伐翼，杀哀侯，后竟灭翼侯之后而兼之。鲁庄公十六年，王使虢公命武公以一军，为晋侯，遂为晋祖考。　案：「严伯」当作「庄伯」，注者避汉明帝讳改「庄」为「严」。下同。<br/><br/>　　〔二〕　栾共子，晋哀侯大夫共叔成也。初，桓叔为曲沃伯，共子之父栾宾傅之，故止共子使无死也。<br/><br/>　　〔三〕　上卿，执政命于天子者也。<br/><br/>　　〔四〕　三，君、父、师也。如一，服勤至死也。<br/><br/>　　〔五〕　食，谓禄也。<br/><br/>　　〔六〕　族，类也。一事之，事之如一也。<br/><br/>　　〔七〕　在君父为君父，在师为师也。<br/><br/>　　〔八〕　赐，惠也。以力，谓家臣也。<br/><br/>　　〔九〕　私利，谓不死为上卿也。<br/><br/>　　〔一０〕无以教为忠也。<br/><br/>　　〔一一〕君，武公也。言君知成将死其君，为从臣道也，故使止臣，未知成不死而待君于曲沃之为二也。<br/><br/>　　〔一二〕贰，二心也。<br/><br/>　　２　献公卜伐骊戎〔一〕，史苏占之〔二〕，曰：「胜而不吉。」公曰：「何谓也？」对曰：「遇兆，挟以衔骨，齿牙为猾〔三〕，戎、夏交捽〔四〕。交捽，是交胜也，臣故云〔五〕。且惧有口〔六〕，携民，国移心焉〔七〕。」公曰：「何口之有！口在寡人，寡人弗受，谁敢兴之？」对曰：「苟可以携，其入也必甘受，逞而不知，胡可壅也〔八〕？」公弗听，遂伐骊戎，克之〔九〕。获骊姬以归，有宠，立以为夫人〔一０〕。公饮大夫酒，令司正实爵与史苏〔一一〕，曰：「饮而无肴〔一二〕。夫骊戎之役，女曰『胜而不吉』，故赏女以爵，罚女以无肴。克国得妃，其有吉孰大焉！」史苏卒爵〔一三〕，再拜稽首曰：「兆有之，臣不敢蔽。蔽兆之纪，失臣之官〔一四〕，有二罪焉，何以事君〔一五〕？大罚将及，不唯无肴〔一六〕。抑君亦乐其吉而备其凶，凶之无有，备之何害？若其有凶，备之为瘳〔一七〕。臣之不信，国之福也〔一八〕，何敢惮罚〔一九〕。」<br/><br/>　　〔一〕　献公，晋武公之子献公诡诸也。骊戎，西戎之别在骊山者也。其君男爵，姬姓。秦曰骊邑，汉高帝徒丰民于骊邑，更曰新丰，在京兆也。<br/><br/>　　〔二〕　史苏，晋大夫，占卜之史也。<br/><br/>　　〔三〕　遇，见也。挟，犹会也。骨，所以鲠刺人也。猾，弄也。齿牙，谓兆端左右衅坼，有似齿牙。中有从画，故曰衔骨。骨在口中，齿牙弄之，以象谗口之为害也。礼，卜师作龟，大夫占色，史占墨。<br/><br/>　　〔四〕　兆有二画，外象戎，内象诸夏。夏，谓晋也。兆端会齿牙交，有似捽。捽，交对也。<br/><br/>　　〔五〕　言晋胜戎，戎复胜晋。<br/><br/>　　〔六〕　齿牙、衔骨，皆在口也。<br/><br/>　　〔七〕　携，离也。<br/><br/>　　〔八〕　胡，何也。逞，快也。壅，防也。甘言入耳，心以为快，而不知其恶，何可防止也。<br/><br/>　　〔九〕　克，胜也。<br/><br/>　　〔一０〕骊姬，骊戎君之女也。<br/><br/>　　〔一一〕司正，正宾主之礼者也。实，满也。<br/><br/>　　〔一二〕肴，俎实也。<br/><br/>　　〔一三〕卒，尽也。<br/><br/>　　〔一四〕纪，经也。失官，失守官之节也。<br/><br/>　　〔一五〕二罪，蔽兆、失官也。<br/><br/>　　〔一六〕及，至也。蔽兆、失官，则有大罚，非但无肴也。<br/><br/>　　〔一七〕瘳，差也。<br/><br/>　　〔一八〕不信，卜不中也。<br/><br/>　　〔一九〕惮，难也。<br/><br/>　　饮酒出，史苏告大夫曰：「有男戎必有女戎〔一〕。若晋以男戎胜戎，而戎亦必以女戎胜晋，其若之何！」里克曰：「何如〔二〕？」史苏曰：「昔夏桀伐有施，有施人以妹喜女焉〔三〕，妹喜有宠，于是乎与伊尹比而亡夏〔四〕。殷辛伐有苏，有苏氏以妲己女焉〔五〕，妲己有宠，于是乎与胶鬲比而亡殷〔六〕。周幽王伐有褒，褒人以褒似女焉〔七〕，褒似有宠，生伯服〔八〕，于是乎与虢石甫比，〔九〕逐太子宜臼〔一０〕而立伯服。太子出奔申〔一一〕，申人、鄫人召西戎以伐周，周于是乎亡〔一二〕。今晋寡德而安俘女〔一三〕，又增其宠〔一四〕，虽当三季之王，不亦可乎〔一五〕？且其兆云：『挟以衔骨，齿牙为猾。』我卜伐骊，龟往离散以应我〔一六〕。夫若是，贼之兆也，非吾宅也〔一七〕，离则有之〔一八〕。不跨其国，可谓挟乎〔一九〕？不得其君，能衔骨乎〔二０〕？若跨其国而得其君，虽逢齿牙，以猾其中，谁云不从〔二一〕？诸夏从戎，非败而何？从政者不可以不戒，亡无日矣！」<br/><br/>　　〔一〕　戎，兵也。女兵，言其祸由姬也。　案：「姬」，公序本作「兵」。<br/><br/>　　〔二〕　里克，晋大夫里季子也。<br/><br/>　　〔三〕　桀，禹十七世王皋之孙、王发之子夏癸也。有施，喜姓之国，妹喜其女也。以女进人曰女。案：「王皋之孙、王发之子」，公序本作「后皋之孙、惠王之子」。攷异卷三：「『惠王』当作『后惠』或『后发惠』。」<br/><br/>　　〔四〕　伊尹，汤相伊挚也，自夏适殷也。比，比功也。伊尹欲亡夏，妹喜为之作祸，其功同也。<br/><br/>　　〔五〕　殷辛，汤三十一世帝乙之子殷纣也。有苏，己姓之国，妲己，其女也。<br/><br/>　　〔六〕　胶鬲，殷贤臣也，自殷适周，佐武王以亡殷也。<br/><br/>　　〔七〕　幽王，宣王之子幽王宫涅也。有褒，似姓之国，幽王伐之，褒人以美女入，谓之褒似，是为幽后。<br/><br/>　　〔八〕　伯服，携王也。<br/><br/>　　〔九〕　石甫，虢公之名。郑语曰「虢石甫谗谄巧佞之人也，而立以为卿士」也。　案：「巧佞」，札记：「依郑语当作『巧从』。」<br/><br/>　　〔一０〕宜臼，申后之子平王名也。<br/><br/>　　〔一一〕申，姜姓之国，平王母家也。<br/><br/>　　〔一二〕鄫，似姓，禹后也。鄫及西戎素与申国婚姻同好。幽王欲杀宜臼以成伯服，求之于申，申人弗予，遂伐之。故申、鄫召西戎以伐周，杀幽王于戏。<br/><br/>　　〔一三〕军获曰俘。<br/><br/>　　〔一四〕立以为夫人也。<br/><br/>　　〔一五〕季，末也。三季王，桀、纣、幽王也。<br/><br/>　　〔一六〕应，答也。往，令人告龟辞往伐骊也，其兆离散不吉也。<br/><br/>　　〔一七〕贼，败国家之兆也。宅，居也，非吾所安居也。<br/><br/>　　〔一八〕国分离也。<br/><br/>　　〔一九〕跨，犹据也。言骊姬不据有晋国，可谓外内挟乎？<br/><br/>　　〔二０〕言骊姬不得志于其君，不能衔骨以害人也。<br/><br/>　　〔二一〕言骊姬若能跨据晋国而得志于君，齿牙之猾，虽为中害，国人逢之，谁有不从。言必从也。<br/><br/>　　郭偃曰：「夫三季王之亡也宜〔一〕。民之主也，纵惑不疚〔二〕，肆侈不违〔三〕，流志而行〔四〕，无所不疚〔五〕，是以及亡而不获追鉴〔六〕。今晋国之方，偏侯也〔七〕。其土又小〔八〕，大国在侧〔九〕，虽欲纵惑，未获专也〔一０〕。大家、邻国将师保之〔一一〕，多而骤立，不其集亡〔一二〕。虽骤立，不过五矣。且夫口，三五之门也〔一三〕。是以谗口之乱，不过三五〔一四〕。且夫挟，小鲠也。可以小戕，而不能丧国〔一五〕。当之者戕焉〔一六〕，于晋何害〔一七〕？虽谓之挟，而猾以齿牙，口弗堪也〔一八〕，其与几何〔一九〕？晋国惧则甚矣，亡犹未也。商之衰也〔二０〕，其铭有之〔二一〕曰：『谦谦之德，不足就也〔二二〕，不可以矜，而祇取忧也〔二三〕。谦谦之食，不足纽也〔二四〕，不能为膏，而祗罹咎也〔二五〕。』虽骊之乱，其罹咎而已，其何能服〔二六〕？吾闻以乱得聚者〔二七〕，非谋不卒时〔二八〕，非人不免难〔二九〕，非礼不终年〔三０〕，非义不尽齿〔三一〕，非德不及世〔三二〕，非天不离数〔三三〕。今不据其安，不可谓能谋〔三四〕；行之以齿牙，不可谓得人〔三五〕；废国而向己，不可谓礼〔三六〕；不度而迂求，不可谓义〔二七〕；以宠贾怨，不可谓德〔三八〕；少族而多敌，不可谓天〔三九〕。德义不行，礼义不则〔四０〕，弃人失谋，天亦不赞〔四一〕。吾观君夫人也，若为乱，其犹隶农也〔四二〕。虽获沃田而勤易之〔四三〕，将不克飨，为人而已〔四四〕。」<br/><br/>　　〔一〕　郭偃，晋大夫卜偃也。宜，言其惑乱取亡，皆其宜也。<br/><br/>　　〔二〕　疚，病也。纵其淫惑，不以为病。<br/><br/>　　〔三〕　肆，极也。极其泰侈，无所违避。<br/><br/>　　〔四〕　流，放也。<br/><br/>　　〔五〕　无一处不以为疚也。<br/><br/>　　〔六〕　鉴，镜也。言不得复追镜前世善败以为戒也。<br/><br/>　　〔七〕　方，大也。偏，偏方也，乃甸内偏方小侯也。传曰：「今晋甸侯。」<br/><br/>　　〔八〕　小于三季王也。<br/><br/>　　〔九〕　大国，谓齐、秦也。<br/><br/>　　〔一０〕专，擅也。<br/><br/>　　〔一一〕大家，上卿也。师保之，为作师保也。<br/><br/>　　〔一二〕骤，数也。集，至也。<br/><br/>　　〔一三〕口所以纪三辰、宣五行，故谓之门。<br/><br/>　　〔一四〕少则三君，多则五君。<br/><br/>　　〔一五〕害在内为戕。戕，犹伤也。丧，亡也。言可以小戕害人，不足以亡国。<br/><br/>　　〔一六〕当，值也，值骨鲠者伤也。<br/><br/>　　〔一七〕无大害也。<br/><br/>　　〔一八〕堪，犹胜也。言骨在口，而猾以齿牙，口不能胜也。喻不能终害也。<br/><br/>　　〔一九〕言不久害也。<br/><br/>　　〔二０〕衰，谓帝甲之世也。<br/><br/>　　〔二一〕刻器曰铭，谓锺、鼎之戒。<br/><br/>　　〔二二〕谦谦，犹小小也。不足就，不足归就也。<br/><br/>　　〔二三〕矜，大也。祇，适也。<br/><br/>　　〔二四〕食，禄也。纽，贪也。<br/><br/>　　〔二五〕膏，肥也。<br/><br/>　　〔二六〕骊，骊姬也。罹咎而已，其后二子杀死，身为里克所杀是也。何能服，何能服人也。<br/><br/>　　〔二七〕聚财众也。<br/><br/>　　〔二八〕卒，尽也。三月为一时。非有善谋，不能尽一时，齐无知是也。<br/><br/>　　〔二九〕非得人众，不能自免于难，卫州吁是也。<br/><br/>　　〔三０〕非有礼法，不能终十年，齐懿公商人是也。贾、虞云「十年而数终」，唐云「不能终其年，与下『不尽齿』同」，非也。<br/><br/>　　〔三一〕齿，年寿也。非有义刑，不能尽其年寿，楚灵王灭陈、蔡，用隐太子于冈山是也。<br/><br/>　　〔三二〕世，嗣也。非有德惠，不能及世嗣，晋惠公夷吾是也。<br/><br/>　　〔三三〕离，历也。非有天命右助，不能历世长久也。若齐桓、晋文，天假之年，而除其害，子孙继业，神所命也。<br/><br/>　　〔三四〕据，居也。言骊姬之谋，不居安存而处危亡，不可谓能谋。<br/><br/>　　〔三五〕行齿牙之猾以害人，不可谓得人心也。<br/><br/>　　〔三六〕废国，谓尽害群公子，以国向己，不可谓知礼也。<br/><br/>　　〔三七〕迂，邪也。不度利害之本，而以邪夺正，不可谓得其义。义，宜也。<br/><br/>　　〔三八〕贾，市也。言恃宠爱以市怨于国，不可谓有德也。<br/><br/>　　〔三九〕少族，族类少也。多敌，多怨也。不可谓有天助也。<br/><br/>　　〔四０〕贾怨无德，迂求非义，故德义不行也。则，法也。<br/><br/>　　〔四一〕行之以齿牙，为弃人；不据其安，为失谋。少族多敌，故天不赞助。<br/><br/>　　〔四二〕隶，今之徒也。<br/><br/>　　〔四三〕沃，美也。易，治也。<br/><br/>　　〔四四〕飨，食也。为人，为他人耳。<br/><br/>　　士蒍曰：「诫莫如豫，豫而后给〔一〕。夫子诫之〔二〕，抑二大夫之言其皆有焉〔三〕。」<br/><br/>　　〔一〕　士蒍，晋大夫，刘累之后、隰叔之子子舆也。豫，备也。给，及也。言先有备而后及事也。<br/><br/>　　〔二〕　夫子，郭偃也。其言皆诫也。<br/><br/>　　〔三〕　二大夫，史苏、郭偃也。<br/><br/>　　既，骊姬不克〔一〕，晋正于秦，五立而后平〔二〕。<br/><br/>　　〔一〕　不能服晋也。<br/><br/>　　〔二〕　正者，为秦所辅正，「大家、邻国，将师保之」是也。谓以兵纳惠公、文公，杀吕郄之属也。五立，谓奚齐、卓子、惠公、怀公至文公乃平也。<br/><br/>　　３　献公伐骊戎，克之，灭骊子〔一〕，获骊姬以归，立以为夫人，生奚齐。其娣生卓子〔二〕。骊姬请使申生主〔三〕曲沃以速悬，〔四〕重耳处蒲城，夷吾处屈〔五〕，奚齐处绦〔六〕，以儆无辱之故〔七〕。公许之。<br/><br/>　　〔一〕　骊子，骊戎之君也。本爵男，此云子者，犹言男子也。<br/><br/>　　〔二〕　女子同生，谓后生为娣，于男则言妹也。<br/><br/>　　〔三〕　案：「主」，公序本作「处」。<br/><br/>　　〔四〕　申生，献公太子恭君也。献公娶于贾，无子；蒸于齐姜，生申生。曲沃，晋宗邑，今河东闻喜是也。虞御史云：「速，疾也。悬，缢也。」<br/><br/>　　〔五〕　重耳、夷吾，申生异母弟也。蒲，今蒲坂；屈，北屈，皆在河东。<br/><br/>　　〔六〕　晋时都绦也。<br/><br/>　　〔七〕　言出此三子为镇于外，以儆备戎、狄，无耻辱于国也。<br/><br/>　　史苏朝，告大夫曰：「二三大夫其戒之乎，乱本生矣！日，君以骊姬为夫人，民之疾心固皆至矣〔一〕。昔者之伐也，兴百姓以为百姓也〔二〕，是以民能欣之〔三〕，故莫不尽忠极劳以致死也。今君起百姓以自封也〔四〕，民外不得其利〔五〕，而内恶其贪，则上下既有判矣〔六〕；然而又生男，其天道也？天疆其毒，民疾其态，其乱生哉！吾闻君之好好而恶恶，乐乐而安安，是以能有常〔七〕。伐木不自其本，必复生；塞水不自其源，必复流；灭祸不自其基，必复乱〔八〕。今君灭其父而畜其子，祸之基也。畜其子，又从其欲，子思报父之耻而信其欲〔九〕，虽好色，必恶心，不可谓好〔一０〕。好其色，必授之情〔一一〕。彼得其情以厚其欲〔一二〕，从其恶心，必败国且深乱。乱必自女戎〔一三〕，三代皆然。」骊姬果作难，杀太子而逐二公子〔一四〕。君子曰：「知难本矣〔一五〕。」<br/><br/>　　〔一〕　日，昔日也。疾，疾其君也。至，深也。<br/><br/>　　〔二〕　昔者，谓古明君也。为百姓，为百姓除害也。<br/><br/>　　〔三〕　欣，欣戴也。<br/><br/>　　〔四〕　封，厚也。<br/><br/>　　〔五〕　不得攻伐之利也。<br/><br/>　　〔六〕　判，离也。<br/><br/>　　〔七〕　好者好之，恶者恶之，乐则说之，安则居之，故能有常。此言献公好恶安乐皆非其所有也。<br/><br/>　　〔八〕　基，始也。<br/><br/>　　〔九〕　信，古「申」字。<br/><br/>　　〔一０〕好，美也。<br/><br/>　　〔一一〕情，谓许其子立也。<br/><br/>　　〔一二〕厚，益也。<br/><br/>　　〔一三〕深乱，乱深也。女戎，女兵也。<br/><br/>　　〔一四〕谓重耳奔狄、夷吾奔梁也。<br/><br/>　　〔一五〕知难之本，谓史苏也。<br/><br/>　　４　骊姬生奚齐，其娣生卓子。公将黜太子申生〔一〕而立奚齐。里克、丕郑、荀息相见，里克曰：「夫史苏之言将及矣！其若之何？」荀息曰：「吾闻事君者，竭力以役事，不闻违命〔二〕。君立臣从，何贰之有〔三〕？」丕郑曰：「吾闻事君者，从其义，不阿其惑。〔四〕惑则误民，民误失德，是弃民也〔五〕。民之有君，以治义也〔六〕。义以生利，利以丰民〔七〕，若之何其民之与处而弃之也？必立太子。」里克曰：「我不佞，虽不识义，亦不阿惑，吾其静也。〔八〕」三大夫乃别。<br/><br/>　　〔一〕　黜，废也。<br/><br/>　　〔二〕　竭，尽也。役，为也。<br/><br/>　　〔三〕　君立嗣，臣则从而奉之。贰，二心也。<br/><br/>　　〔四〕　阿，随也。<br/><br/>　　〔五〕　言民失德，陷于刑辟，是弃之也。<br/><br/>　　〔六〕　上下之义也。<br/><br/>　　〔七〕　有义，故生利也。丰，厚也。<br/><br/>　　〔八〕　静，默也。<br/><br/>　　蒸于武公〔一〕，公称疾不与，使奚齐莅事〔二〕。猛足乃言于太子〔三〕曰：「伯氏不出，奚齐在庙〔四〕，子盍图乎〔五〕！」太子曰：「吾闻之羊舌大夫〔六〕曰：『事君以敬，事父以孝。』受命不迁为敬〔七〕，敬顺所安为孝〔八〕。弃命不敬〔九〕，作令不孝〔一０〕，又何图焉？且夫间父之爱而嘉其贶，有不忠焉〔一一〕；废人以自成，有不贞焉。孝、敬、忠、贞，君父之所安也〔一二〕。弃安而图，远于孝矣，吾其止也。」<br/><br/>　　〔一〕　蒸，冬祭也。武公，献公之祢庙也，在曲沃。　案述闻卷二一：「『武公』当作『武宫』。」正文同。<br/><br/>　　〔二〕　莅，临也。称疾不自祭，而使奚齐者，欲风群臣使知意也。<br/><br/>　　〔三〕　猛足，太子臣也。<br/><br/>　　〔四〕　贾、唐皆云：「伯氏，申生也。」一云「伯氏，狐突也。」昭谓：是时狐突未杜门，故以伯氏为申生。伯氏，犹言长子也。<br/><br/>　　〔五〕　图所以自安固也。<br/><br/>　　〔六〕　羊舌大夫，羊舌职之父也。<br/><br/>　　〔七〕　迁，徒也。<br/><br/>　　〔八〕　敬顺父之所安。<br/><br/>　　〔九〕　言公命我守曲沃，我弃之，为不敬也。<br/><br/>　　〔一０〕作令，谓擅发举以有为也。<br/><br/>　　〔一一〕间，离也。贶，赐也。<br/><br/>　　〔一二〕安，犹善也。<br/><br/>　　５　献公田，见翟柤之氛〔一〕，归寝不寐〔二〕。郄叔虎朝，公语之〔三〕。对曰：「床笫之不安邪〔四〕？抑骊姬之不存侧邪？」公辞焉。出遇士蒍，曰：「今夕君寝不寐，必为翟柤也〔五〕。夫翟柤之君，好专利而不忌〔六〕，其臣竞谄以求媚，其进者壅塞〔七〕，其退者拒违〔八〕。其上贪以忍〔九〕，其下偷以幸〔一０〕，有纵君而无谏臣〔一一〕，有冒上而无忠下〔一二〕。君臣上下各餍其私，以纵其回〔一三〕，民各有心而无所据依〔一四〕。以是处国，不亦难乎！君若伐之，可克也。吾不言，子必言之〔一五〕。」士蒍以告，公悦，乃伐翟柤。郄叔虎将乘城〔一六〕，其徒曰：「弃政而役，非其任也〔一七〕。」郄叔虎曰：「既无老谋，而又无壮事，何以事君〔一八〕？」被羽先升，遂克之〔一九〕。<br/><br/>　　〔一〕　田，猎也。翟柤，国名也。氛，祲氛，凶象也。凶曰氛，吉曰祥。　案：「氛，祲氛，凶象也」，公序本作「氛，祲气象也」。<br/><br/>　　〔二〕　欲伐翟柤也。寐，瞑也。<br/><br/>　　〔三〕　语以寝不寐也。郄叔虎，晋大夫，郄芮之父郄豹也。<br/><br/>　　〔四〕　笫，箦也。<br/><br/>　　〔五〕　君意在翟柤也。<br/><br/>　　〔六〕　忌，难也。<br/><br/>　　〔七〕　其臣竞谄，故进者则壅塞其上，使不闻过也。<br/><br/>　　〔八〕　其退去者则拒违其君也。<br/><br/>　　〔九〕　忍，忍为不义也。<br/><br/>　　〔一０〕偷，苟且也。幸，徼幸也。<br/><br/>　　〔一一〕纵，放纵也。<br/><br/>　　〔一二〕冒，抵冒，言贪也。<br/><br/>　　〔一三〕餍，足也。回，邪也。<br/><br/>　　〔一四〕据，仗也。<br/><br/>　　〔一五〕不言，让其上也。<br/><br/>　　〔一六〕乘，升也。<br/><br/>　　〔一七〕政，犹职也。役，服戎役也。<br/><br/>　　〔一八〕壮事，力役也。言己无谋，又耻无功也。<br/><br/>　　〔一九〕羽，鸟羽。繫于背，若今军将负眊矣。<br/><br/>　　６　公之优曰施，通于骊姬〔一〕。骊姬问焉，曰：「吾欲作大事〔二〕，而难三公子之徒〔三〕如何〔四〕？」对曰：「早处之，使知其极〔五〕。夫人知极，鲜有慢心〔六〕；虽其慢，乃易残也〔七〕。」骊姬曰：「吾欲为难，安始而可〔八〕？」优施曰：「必于申生。其为人也，小心精洁〔九〕，而大志重〔一０〕，又不忍人〔一一〕。精洁易辱，重偾可疾〔一二〕，不忍人，必自忍也〔一三〕。辱之近行〔一四〕。」骊姬曰：「重，无乃难迁乎〔一五〕？」优施曰：「知辱可辱，可辱迁重〔一六〕；若不知辱，亦必不知固秉常矣〔一七〕。今子内固而外宠〔一八〕，且善否莫不信〔一九〕。若外殚善而内辱之，无不迁矣〔二０〕。且吾闻之：甚精必愚〔二一〕。精为易辱，愚不知避难。虽欲无迁，其得之乎？」是故先施谗于申生。<br/><br/>　　〔一〕　优，俳也。施，其名也。旁淫曰通。<br/><br/>　　〔二〕　大事，废适立庶也。<br/><br/>　　〔三〕　案：「而难三公子之徒」，述闻卷二一：「『之徒』二字，衍文也。」<br/><br/>　　〔四〕　三公子，申生、重耳、夷吾也。<br/><br/>　　〔五〕　处，定也。极，至也。当早定申生，分之都城而位以卿，使自知其位所极至也。<br/><br/>　　〔六〕　鲜，寡也。言人自知其极，则戒惧不敢违慢觊欲也。<br/><br/>　　〔七〕　言有官任而违慢，易残毁也。<br/><br/>　　〔八〕　难，谓欲杀三公子也。始，先也。<br/><br/>　　〔九〕　小心，多畏忌。精洁，不忍辱。<br/><br/>　　〔一０〕大，年长也。重，敦重也。<br/><br/>　　〔一一〕不忍施恶于人。<br/><br/>　　〔一二〕偾，僵也。惇重者守节不易其情，则可疾毙僵也。<br/><br/>　　〔一三〕自忍，忍能自杀也。<br/><br/>　　〔一四〕辱，谓被以不义也。<br/><br/>　　〔一五〕迁，移也。<br/><br/>　　〔一六〕言知辱者虽重必移也。<br/><br/>　　〔一七〕不知，无所知也。秉，执也。固执常谋，因罪以去之也。<br/><br/>　　〔一八〕内固，内得君心。外宠，外见宠爱。<br/><br/>　　〔一九〕所善恶无不见信。<br/><br/>　　〔二０〕殚，尽也。外尽以善意待太子，而内以不义加辱之，则其心无不移。<br/><br/>　　〔二一〕精锐近愚也。<br/><br/>　　骊姬赂二五，使言于公〔一〕曰：「夫曲沃，君之宗也〔二〕；蒲与二屈，君之疆也〔三〕，不可以无主。宗邑无主，则民不威〔四〕；疆埸无主，则启戎心〔五〕。戎之生心，民慢其政，国之患也。若使太子主曲沃，而二公子主蒲与屈，乃可以威民而惧戎，且旌君伐〔六〕。」使俱曰：「狄之广莫，于晋为都〔七〕。晋之启土，不亦宜乎〔八〕？」公说，乃城曲沃，太子处焉；又城蒲，公子重耳处焉；又城二屈，公子夷吾处焉。骊姬既远太子，乃生之言〔九〕，太子由是得罪。<br/><br/>　　〔一〕　赂，遗也。二五，献公嬖大夫梁五与东关五也。<br/><br/>　　〔二〕　宗，本宗也。曲沃，桓叔之封，先君宗庙在焉，犹西周谓之宗周。<br/><br/>　　〔三〕　疆，境也。二屈，屈有南北也。今河东有北屈，则是时复有南屈也。<br/><br/>　　〔四〕　威，畏也。<br/><br/>　　〔五〕　启，开也，开戎侵盗之心也。晋南有陆浑之戎，蒲接之；北有山戎，二屈接之。<br/><br/>　　〔六〕　旌，章也。伐，功也。<br/><br/>　　〔七〕　使俱者，使二五同声也。广莫，北狄沙漠也。下邑曰都，使如为晋下邑。<br/><br/>　　〔八〕　启土，闢境也。<br/><br/>　　〔九〕　生，生谗言也。<br/><br/>　　７　十六年，公作二军〔一〕，公将上军，太子申生将下军以伐霍〔二〕。师未出，士蒍言于诸大夫曰：「夫太子，君之贰也〔三〕。恭以俟嗣，何官之有？今君分之土而官之〔四〕，是左之也〔五〕。吾将谏以观之。」乃言于公曰：「夫太子，君之贰也，而帅下军，无乃不可乎？」公曰：「下军，上军之贰也。寡人在上，申生在下，不亦可乎？」士蒍对曰：「下不可以贰上〔六〕。」公曰：「何故？」对曰：「贰若体焉〔七〕，上下左右，以相心目〔八〕，用而不倦，身之利也〔九〕。上贰代举〔一０〕，下贰代履〔一一〕，周旋变动，以役心目〔一二〕，故能治事，以制百物〔一三〕。若下摄上，与上摄下〔一四〕，周旋不动，以违心目，其反为物用也，何事能治？〔一五〕故古之为军也，军有左右，阙从补之〔一六〕，成而不知，是以寡败〔一七〕。若以下贰上，阙而不变，败弗能补也〔一八〕。变非声章，弗能移也〔一九〕。声章过数则有衅，有衅则敌入〔二０〕，敌入而凶，救败不暇，谁能退敌〔二一〕？敌之如志，国之忧也。可以陵小，难以征国〔二二〕。君其图之！」公曰：「寡人有子而制焉，非子之忧也。」对曰：「太子，国之栋也。栋成乃制之，不亦危乎〔二三〕！」公曰：「轻其所任，虽危何害〔二四〕？」<br/><br/>　　〔一〕　献公十六年，鲁闵之元年也。鲁庄十六年，王命晋武公以一军为晋侯，至此初作二军，军之有上下也。<br/><br/>　　〔二〕　霍，周文王子霍叔武之国也。<br/><br/>　　〔三〕　贰，副也。<br/><br/>　　〔四〕　位以卿也。<br/><br/>　　〔五〕　左，犹外也。<br/><br/>　　〔六〕　犹足不可以贰手也。手足，左右各自为贰。<br/><br/>　　〔七〕　体，四支也。<br/><br/>　　〔八〕　相，助也。<br/><br/>　　〔九〕　倦，劳也。有贰，故不劳也。四体役身，故身之利。<br/><br/>　　〔一０〕上，手也。代，更也。<br/><br/>　　〔一一〕下，足也。履，步也。<br/><br/>　　〔一二〕役，为也。<br/><br/>　　〔一三〕制，裁也。<br/><br/>　　〔一四〕摄，持也。<br/><br/>　　〔一五〕为物用，与百物器用无异也。<br/><br/>　　〔一六〕左右，左右部也。阙，缺也。<br/><br/>　　〔一七〕不知，敌不知有阙。<br/><br/>　　〔一八〕变，更也。<br/><br/>　　〔一九〕声，金鼓也。章，旌旗也。移，动也。<br/><br/>　　〔二０〕衅，隙也。军法，进退旗鼓有数，过数则有隙，敌见隙而犯己也。<br/><br/>　　〔二一〕凶，犹凶凶，恐惧也。退，却也。<br/><br/>　　〔二二〕以下军贰上，可以侵陵小国，难以征大国。<br/><br/>　　〔二三〕栋成，谓位已定而更其制，使将兵，危之道也。<br/><br/>　　〔二四〕轻其所任，谓轻太子所任，不重责也。虽近危，犹无害也。<br/><br/>　　士蒍出语人曰：「太子不得立矣。改其制而不患其难，轻其任而不忧其危，君有异心，又焉得立？行之克也，将以害之〔一〕；若其不克，其因以罪之。虽克与否，无以避罪。与其勤而不入，不如逃之〔二〕。君得其欲，太子远死，且有令名，为吴太伯，不亦可乎〔三〕？」太子闻之，曰：「子舆之为我谋，忠矣〔四〕。然吾闻之：为人子者，患不从，不患无名〔五〕；为人臣者，患不勤，不患无禄。今我不才而得勤与从〔六〕，又何求焉？焉能及吴太伯乎？」太子遂行，克霍而反，谗言弥兴〔七〕。<br/><br/>　　〔一〕　以得众害之也。<br/><br/>　　〔二〕　不入，不入君意也。逃，去也。<br/><br/>　　〔三〕　得其欲，得立奚齐也。太伯让季历，远适吴、越，后武王追封为吴伯，故曰吴太伯也。<br/><br/>　　〔四〕　子舆，土蒍字。<br/><br/>　　〔五〕　不从，不从父命也。<br/><br/>　　〔六〕　以战伐为勤、从也。<br/><br/>　　〔七〕　弥，益也。<br/><br/>　　８　优施教骊姬夜半而泣谓公曰：「吾闻申生甚好仁〔一〕而疆，〔二〕甚宽惠而慈于民〔三〕，皆有所行之〔四〕。今谓君惑于我，必乱国，无乃以国故而行疆于君〔五〕。君未终命而不殁〔六〕，君其若之何？盍杀我，无以一妾乱百姓〔七〕。」公曰：「夫岂惠其民而不惠于其父乎〔八〕？」骊姬曰：「妾亦惧矣。吾闻之外人之言曰：为仁与为国不同。为仁者，爱亲之谓仁；为国者，利国之谓仁〔九〕。故长民者无亲〔一０〕，众以为亲。苟利众而百姓和，岂能惮君〔一一〕？以众故不敢爱亲，众况厚之〔一二〕，彼将恶始而美终，以晚盖者也〔一三〕。凡民利是生〔一四〕，杀君而厚利众，众孰沮之〔一五〕？杀亲无恶于人，人孰去之？苟交利而得宠，志行而众悦〔一六〕，欲其甚矣，孰不惑焉〔一七〕？虽欲爱君，惑不释也〔一八〕。今夫以君为纣，若纣有良子，而先丧纣〔一九〕，无章其恶而厚其败〔二０〕。钧之死也，无必假手于武王〔二一〕，而其世不废，祀至于今，吾岂知纣之善否哉〔二二〕？君欲勿恤，其可乎〔二三〕？若大难至而恤之，其何及矣！」公惧曰：「若何而可？」骊姬曰：「君盍老而授之政〔二四〕。彼得政而行其欲，得其所索，乃其释君。且君其图之，自桓叔以来，孰能爱亲〔二五〕？唯无亲，故能兼翼。」公曰：「不可与政。我以武与威，是以临诸侯。未殁而亡政，不可谓武；有子而弗胜，不可谓威。我授之政，诸侯必绝；能绝于我，必能害我。失政而害国，不可忍也。尔勿忧，吾将图之。」<br/><br/>　　〔一〕案：「甚好仁」，札记：「后第八卷作『甚好信』，韦解云：『信，言必信之。』此盖与下『为仁』相涉而误。」<br/><br/>　　〔二〕疆，疆御也。<br/><br/>　　〔三〕　慈，爱也。<br/><br/>　　〔四〕　行之皆有法术也。<br/><br/>　　〔五〕　以国故，恐败国之故而以疆劫君。<br/><br/>　　〔六〕　殁，终也。<br/><br/>　　〔七〕　盍，何不也。<br/><br/>　　〔八〕　惠，爱也。<br/><br/>　　〔九〕　利国，谓安社稷，利百姓。<br/><br/>　　〔一０〕无亲，无私亲。<br/><br/>　　〔一一〕岂惮杀君。<br/><br/>　　〔一二〕况，益也。言以众故杀君，除民害，众益以为厚。<br/><br/>　　〔一三〕美，善也。晚，后也。盖，掩也。言以后善掩前恶也。<br/><br/>　　〔一四〕谓为民生利。<br/><br/>　　〔一五〕沮，败也。<br/><br/>　　〔一六〕交，俱也。<br/><br/>　　〔一七〕欲，欲太子也。谁不惑，谓国人也。<br/><br/>　　〔一八〕释，解也。<br/><br/>　　〔一九〕良，善也。丧，亡也。若纣有善子，知纣之恶，纣终必灭国，以计言之，不如先自杀之。<br/><br/>　　〔二０〕厚其败，谓武王击以轻剑，斩以黄钺也。<br/><br/>　　〔二一〕钧，同也。假，借也。<br/><br/>　　〔二二〕先自亡之，故无知之者。<br/><br/>　　〔二三〕恤，忧也。<br/><br/>　　〔二四〕称老，以政授申生。<br/><br/>　　〔二五〕桓叔，献公曾祖曲沃桓叔成师也。桓叔伐晋，杀其兄子昭侯于翼。桓叔生严伯，严伯又伐翼，杀昭侯之子孝侯。严伯生武公，武公灭翼而兼之。武公生献公，献公灭桓、严之族。<br/><br/>　　骊姬曰：「以皋落狄之朝夕苛我边鄙〔一〕，使无日以牧田野，〔二〕君之仓廪固不实，又恐削封疆。君盍使之伐狄，以观其果于众也，与众之信辑睦焉〔三〕。若不胜狄，虽济其罪，可也〔四〕；若胜狄，则善用众矣，求必益广〔五〕，乃可厚图也。且夫胜狄，诸侯惊惧，吾边鄙不儆，食廪盈，四邻服，封疆信，君得其赖〔六〕，又知可否，其利多矣。君其图之！」公说。是故使申生伐东山〔七〕，衣之偏裻之衣，佩之以金玦〔八〕。僕人赞闻之，曰：「太子殆哉！〔九〕君赐之奇，奇生怪，怪生无常，无常不立〔一０〕。使之出征，先以观之〔一一〕，故告之以离心，而示之以坚忍之权〔一二〕，则必恶其心而害其身矣。恶其心，必内险之〔一三〕；害其身，必外危之〔一四〕。危自中起，难哉！且是衣也，狂夫阻之衣也〔一五〕。其言曰：『尽敌而反〔一六〕。』虽尽敌，其若内谗何！」申生胜狄而反，谗言作于中。君子曰：「知微〔一七〕。」<br/><br/>　　〔一〕　皋落，东山狄也。苛，扰也。<br/><br/>　　〔二〕　无日不有狄儆，故不得牧于田野。<br/><br/>　　〔三〕　果，果于用师否也。辑，和也。<br/><br/>　　〔四〕　济，渡也。以不胜罪之。<br/><br/>　　〔五〕　所求益广。<br/><br/>　　〔六〕　信，审也。赖，利也。<br/><br/>　　〔七〕　东山，皋落氏。<br/><br/>　　〔八〕　裻在中，左右异，故曰偏。玦如环而缺，以金为之。　案：「左右异，故曰偏」，文选魏都赋注引韦注作「左右异色，故曰偏裻」。左传闵公二年杜注：「偏衣左右异色，其半似公服。」则此处当脱「色」、「裻」二字。<br/><br/>　　〔九〕　赞，太子僕也。殆，危也。<br/><br/>　　〔一０〕奇，异也。不立，不得立也。<br/><br/>　　〔一一〕观其用众也。<br/><br/>　　〔一二〕离心，偏衣中分也。坚忍，金玦也。玦以示离也。传曰：「<br/><br/>　　金寒，玦离。」<br/><br/>　　〔一三〕险，危也。<br/><br/>　　〔一四〕外危之，使攻伐也。<br/><br/>　　〔一五〕狂夫，方相氏之士也。阻，古「诅」字。将服是衣，必先诅之。周礼「方相氏黄金四目，玄衣朱裳，执戈扬楯以敺疫」也。<br/><br/>　　〔一六〕言，谓狂夫祭诅之言也。<br/><br/>　　〔一七〕知微，谓僕人赞也。<br/><br/>　　９　十七年冬，公使太子伐东山〔一〕。里克谏曰：「臣闻皋落氏将战〔二〕，君其释申生也〔三〕！」公曰：「行也！」里克对曰：「非故也〔四〕。君行，太子居，以监国也〔五〕；君行，太子从，以抚军也〔六〕。今君居，太子行，未有此也。」公曰：「非子之所知也。寡人闻之，立太子之道三：身钧以年〔七〕，年同以爱〔八〕，爱疑决之以卜、筮〔九〕。子无谋吾父子之间，吾以此观之〔一０〕。」公不说。里克退，见太子。太子曰：「君赐我以偏衣、金玦，何也？」里克曰：「孺子惧乎？衣躬之偏，而握金玦，令不偷矣。孺子何惧〔一一〕！夫为人子者，惧不孝，不惧不得〔一二〕。且吾闻之曰：『敬贤于请〔一三〕。』孺子勉之乎〔一四〕！」君子曰：「<br/><br/>　　善处父子之间矣〔一五〕。」<br/><br/>　　〔一〕　献公十七年，鲁闵二年也。<br/><br/>　　〔二〕　言其不服，将与申生战。<br/><br/>　　〔三〕　释，舍也。<br/><br/>　　〔四〕　非故事也。<br/><br/>　　〔五〕　君行则守。<br/><br/>　　〔六〕　有守则从，抚循军士。<br/><br/>　　〔七〕　身钧，德同也。以年，立长也。<br/><br/>　　〔八〕　立所爱也。<br/><br/>　　〔九〕　爱疑，爱同也。龟曰卜，蓍曰筮。<br/><br/>　　〔一０〕言吾使之征伐，欲观其能否也。<br/><br/>　　〔一一〕孺子，少子也。偷，薄也。偏，半也。分身之半以授太子，又令握金玦。金玦，兵要也。君今于太子不为薄矣。<br/><br/>　　〔一二〕贾、唐云：「不得，不得君心也。」昭谓：不得立也。内传：「太子曰：『吾其废乎？』里克曰：『子惧不孝，无惧不得立。』」<br/><br/>　　〔一三〕贤，愈也。言执恭敬愈于请求。<br/><br/>　　〔一四〕勉为孝敬也。<br/><br/>　　〔一五〕入谏其父，出勉其子。<br/><br/>　　太子遂行，狐突御戎，先友为右〔一〕，衣偏衣而佩金玦。出而告先友曰：「君与我此，何也？」先友曰：「中分而金玦之权，在此行也。孺子勉之乎〔二〕！」狐突歎曰：「以庬衣纯〔三〕，而玦之以金铣者，寒之甚矣，胡可恃也〔四〕？虽勉之，狄可尽乎？」先友曰：「衣躬之偏，握兵之要〔五〕，在此行也，勉之而已矣。偏躬无慝，兵要远灾〔六〕，亲以无灾，又何患焉？」至于稷桑〔七〕，狄人出逆〔八〕，申生欲战。狐突谏曰：「不可。突闻之：国君好艾，大夫殆〔九〕；好内，适子殆，社稷危〔一０〕。若惠于父而远于死〔一一〕，惠于众而利社稷，其可以图之乎〔一二〕？况其危身于狄以起谗于内也？」申生曰：「不可。君之使我，非欢也〔一三〕，抑欲测吾心也〔一四〕。是故赐我奇服，而告我权〔一五〕。又有甘言焉〔一六〕。言之大甘，其中必苦。谮在中矣，君故生心〔一七〕。虽蝎谮，焉避之？不若战也〔一八〕。不战而反，我罪滋厚〔一九〕；我战死，犹有令名焉〔二０〕。」果败狄于稷桑而反。谗言益起，狐突杜门不出〔二一〕。君子曰：「善深谋也。」<br/><br/>　　〔一〕　狐突，晋同姓，唐叔之后、狐偃之父狐突伯行也。先友，晋大夫，先丹木之族。右，车右。案：「狐突伯行」，公序本作「大戎伯行」。<br/><br/>　　〔二〕　中分。中分君之半也。金玦，以兵决事也。<br/><br/>　　〔三〕　杂色曰庬。纯，纯德，谓太子也。<br/><br/>　　〔四〕　玦，犹离也。铣，犹洒。洒，寒也。言于太子无温润也。　案：「玦，犹离也。铣，犹洒。洒，寒也。」公序本作「玦，犹决也。铣，犹洒也。洒洒，寒貌。」<br/><br/>　　〔五〕　握兵之要，金玦之势也。金为兵，玦所以图事决计也，故为兵要。<br/><br/>　　〔六〕　慝，恶也。衣身之半，君无恶意也。握兵之势，欲令太子远灾害也。<br/><br/>　　〔七〕　稷桑，皋落狄地也。<br/><br/>　　〔八〕　逆，拒申生也。<br/><br/>　　〔九〕　「艾」当为「外」，声相似误也。好外，多嬖臣也。嬖臣害正，故大夫殆。殆，危也。<br/><br/>　　〔一０〕好内，多嬖妾也。嬖专宠，故适子殆，国家乱，则社稷危，周幽王是也。<br/><br/>　　〔一一〕惠，顺也。去避奚齐，为顺父心而远于死也。传曰：「狐突欲行。」<br/><br/>　　〔一二〕惠于众，谓不战也。太子去，则国不争，故利社稷。<br/><br/>　　〔一三〕非欢爱我也。<br/><br/>　　〔一四〕测，犹度也。<br/><br/>　　〔一五〕奇服，偏裻。权，金玦也。<br/><br/>　　〔一六〕申生将去，父又以美言慰抚之也。<br/><br/>　　〔一七〕有此甘言，非本意，故言生心也。<br/><br/>　　〔一八〕蝎，木虫也。谮从中起，如蝎食木，木不能避也。<br/><br/>　　〔一九〕滋，益也。<br/><br/>　　〔二０〕有恭从之名也。<br/><br/>　　〔二一〕不出，避难也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5281.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5283.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

