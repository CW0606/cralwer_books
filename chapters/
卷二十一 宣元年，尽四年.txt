<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十一 宣元年，尽四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十一 宣元年，尽四年全文,孔颖达作品" />
<meta name="description" content="春秋左传正义原文阅读,卷二十一 宣元年，尽四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10170.html";
var nextpage="novel-read-1018-10172.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十一 宣元年，尽四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10170.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十一 宣元年，尽四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:52:47<span class="divide">|</span></p>
<div class="page-body">
<div class="page-content">
<p>◎宣公○陆曰：“宣公名倭，一名接，又作委。文公子，母敬嬴。《谥法》：善问周达曰宣。”<br/><br/>　<br/><br/>　　[疏]正义曰：《鲁世家》云，宣公名倭，或作接。文公之子，敬嬴所生，以匡王五年即位。是岁，岁在寿星。谥法：善问周达曰宣。<br/><br/>　<br/><br/>　　【经】元年，春，王正月，公即位。（无传。）<br/><br/>　　公子遂如齐逆女。不讥丧娶者，不待贬责而自明也。卿为君逆，例在文四年。○娶，七喻反。为，于伪反。<br/><br/>　　[疏]“不讥”至“四年”。<br/><br/>　　○正义曰：文公丧未期，此时已娶。违礼不讥者，此事甚恶，言不待贬责而其恶自明也。昭元年《公羊传》曰：“春秋不待贬绝而罪恶见者，不贬绝以见罪恶，贬绝然后罪恶见者，贬绝以见罪恶”，是其义也。文四年，“逆妇姜于齐”。传云：“卿不行，非礼也”。是卿为君逆之例也。<br/><br/>　<br/><br/>　　三月，遂以夫人妇姜至自齐。称妇，有姑之辞。不书氏，史阙文。<br/><br/>　　[疏]注“称妇”至“阙文”。<br/><br/>　　○正义曰：宣公母敬嬴在，是有姑也。夫人以姜为姓，举姓，而称姜氏，去氏称姜则不成文义。知不称氏者，史阙文也。传言新作延厩而经无作字，是作传之时，经犹未阙，於后经始阙耳。此文传亦无氏，知是本史先阙，故云史阙文而不云经阙文也。史文既阙，仲尼不正之者，以无所褒贬，故因其详略也。诸经所关者，或史文先阙，仲尼不改；或仲尼具文在后始阙。《公羊》、《穀梁》，汉初始为其传，见其阙文，妄为之说，非其实也。《公羊传》曰：“夫人何以不称姜氏？贬。曷为贬？讥丧娶。丧娶者，公也，则曷为贬夫人？内无贬于公之道也。内无贬于公之道，则曷为贬夫人？夫人与公一体也。”《穀梁》之意亦然。先儒取以为说。服虔云：古者一礼不备，贞女不从。故《诗》云：“虽速我讼，亦不女从。”宣公既以丧娶，夫人从亦非礼，故不称氏。见略贱之也。杜不然者，女之出嫁，事由父母。夫来取之，父母许之，岂得问礼具否？拒逆昏姻之命，从夫丧娶，父母之咎，自可罪其父母，何以贬责夫人？若其贬责夫人，当去夫人之号，减一氏字，复何所明？夫人之称姜氏，犹遂之称公子也。舍遂之族而去子称公可乎？亦知遂不可去子称公，夫人复安可以去氏称姜也？逆妇姜于齐，以卿不行变文略贱。此经贬遂不称公子以成夫人之尊，非略贱之事也。《诗》责彊暴之男，行不由礼，陈其争讼之辞，述其守贞之意，此岂是宣公淫掠，而欲令齐女守贞哉！<br/><br/>　<br/><br/>　　夏，季孙行父如齐。<br/><br/>　　晋放其大夫胥甲父于卫。放者，受罪黜免，宥之以远。○宥音又。<br/><br/>　　[疏]注“放者”至“以远”。<br/><br/>　　○正义曰：《舜典》云“流宥五刑”。孔安国云：“以流放之法宽五刑。”是放者，有罪当刑，而不忍刑之，宽其罪而放弃之也。三谏不从，待放而去者，彼虽无罪，君不用其言，任令自去，亦是放弃之义。放之与奔，俱是去国，而去情小异。《释例》曰：“奔者，迫窘而去，逃死四邻，不以礼出也。放者，受罪点免，宥之以远也。臣之事君，三谏不从，有待放之礼。故传曰：‘义则进，否则奉身而退。’迫窘而出奔，及以礼见放，俱去其国。故传通以进为文。仲尼脩《春秋》，又以所称为优劣也。”言优劣者，放者，君舍其罪，缓步而出，是其优也；奔者，止则惧死，奔驰而去，是其劣也。昭八年“楚人执陈公子招，放之于越”，哀三年“蔡人放其大夫公孙猎于吴”，与此胥甲父等，皆甘心受罪、黜其官位，宥之以適远方，是实放而书放也。襄二十九年传称：“齐公孙虿、公孙灶放其大夫高止於北燕。”“书曰‘出奔’，罪高止也。高止好以事自为功，且专，故难及之。”彼罪高止，故实放而书奔也。然则文十四年传称“宋高哀不义宋公而出，遂来奔”。高哀无罪亦改放而书奔者。放者，缘遣者之意为义；奔者，指去国之人。立文据其所往之处，皆是从外来耳。高哀身来至鲁，自鲁而称来奔，不书宋人之意，故不得言放。此乃外内之文异耳。叛者，以地適他称叛，入鲁则称来奔，亦此之类也。<br/><br/>　<br/><br/>　　公会齐侯于平州。平州，齐地，在泰山牟县西。○牟，亡侯反。<br/><br/>　　公子遂如齐。<br/><br/>　　六月，齐人取济西田。鲁以赂齐，齐人不用师徒，故曰取。<br/><br/>　　秋，邾子来朝。无传。<br/><br/>　　楚子、郑人侵陈、遂侵宋。晋赵盾帅师救陈。传言救陈、宋。经无宋字，盖阙。○盾，徒本反。<br/><br/>　　[疏]注“传言”至“盖阙”。<br/><br/>　　○正义曰：陈、宋俱被楚侵，明其并救二国，传称救陈、宋，而经无宋字，故设疑云“盖阙”也。服虔云：赵盾既救陈而楚师侵宋，赵盾欲救宋而楚师解去。案经、传皆言侵陈，遂侵宋。陈在宋南，是先侵陈，去陈乃侵宋也，若赵盾越宋而南救陈，犹及楚师，北回救宋，安得不及楚也？若言欲救宋而楚师解去，则救陈之时，楚师已向宋矣，何以书救陈也？盖以陈既被侵，方始告晋，晋人起师救陈，楚又移师侵宋。晋师比至於郑，楚师既已去矣，故诸国会于棐林，同共伐郑。棐林，郑地。明晋始至郑，不得与楚相遇，故竟无战事。言救陈、宋者，皆是致其意耳！<br/><br/>　<br/><br/>　　宋公、陈侯、卫侯、曹伯会晋师于棐林，伐郑。晋师救陈、宋，四国君往会之，共伐郑也。不言会赵盾，取於兵会，非好会也。棐林，郑地，荧阳宛陵县东南有林乡。○棐，芳尾反。好，呼报反。<br/><br/>　　[疏]“晋师”至“林乡”。<br/><br/>　　○正义曰：晋本兴师为救陈、宋，但楚师巳去，故四国之君往会晋师，与共伐郑。言于棐林者，行会礼，然后伐。桓十五年，“公会宋公、卫侯、陈侯于袲，伐郑”，亦行会礼，乃伐，与此同也。晋师赵盾为将，不言会赵盾而言晋师者，取於兵会，非好会。言所会，会其兵，非会其人，故称师。案定八年，“公会晋师于瓦”，注云“卿不书，礼不敌公”。知此非为赵盾不敌公侯、称师者，沈氏云：此会有宋公、陈侯等，犹成二年会于蜀，有蔡、许之君，故知此非为赵盾不得敌诸侯，但取於兵会，彼会于瓦唯有公，故知与此异耳。<br/><br/>　<br/><br/>　　冬，晋赵穿帅师侵崇。○崇，本亦作崈。<br/><br/>　　晋人、宋人伐郑。<br/><br/>　　【传】元年，春，王正月，公子遂如齐逆女。尊君命也。（诸侯之卿，出入称名氏，所以尊君命也。传於此发者，与还文不同，故释之。）<br/><br/>　　[疏]注“诸侯”至“释之”。<br/><br/>　　○正义曰：氏者，位尊乃赐，是臣之宠号。具名氏，所以尊君命，言君命重，故贵臣行；行人贵，则君命尊也。诸侯之卿，出入称名氏者，若宋华元、卫元咺之类是也。如鲁卿公孙敖丧归尚称氏，明生归亦然。其归父意，如叔孙婼不称氏者，名有所为，与常例不同也。会盟征伐具名氏者，皆是尊君命也。传独於此发者，为其与还文不同，故於此释之。《释例》曰：“昏礼虽奉时君之命，其言必称先君以为礼辞。故公子翚逆女，传曰‘脩先君之好’；公子遂逆女，传称曰‘尊君命’，互发其义也。”<br/><br/>　<br/><br/>　　三月，遂以夫人妇姜至自齐。尊夫人也。遂不言公子，替其尊称，所以成小君之尊也。公子，当时之宠号，非族也，故传不言舍族。《释例》论之备矣。○称，尺证反。舍音舍。<br/><br/>　　[疏]注“遂不”至“备矣”。正义曰：公子亦是宠号，其事与族相似。鲁臣有罪，则贬去其族，族去则非卿。今遂与夫人俱至，物无两大，人不并尊。若从夫人者尊。则夫人卑矣故替其尊，称令从夫人者，卑则夫人尊矣。《释例》曰：“往必称族，以示其重，还虽在涂，必舍族以替之，所以成小君之尊，是其义也。”成十四年，“叔孙侨如逆女”及以夫人至，其文与此正同。彼传云：“称族，尊君命；舍族，尊夫人。”此传不言称族、舍族者，《释例》曰：“传云：‘公子遂如齐逆女。尊君命也。遂以夫人妇姜至自齐。尊夫人也。’叔孙侨如逆女，则往曰称族，还曰舍族。然则公子、公孙，系公之常言，非族也。”是言公子非族，故与彼异文。公子虽则非族，称、舍亦与族同。故其言尊君命、尊夫人与彼亦不异也。所以异者，族必君赐乃称之，公子、公孙系公之常言，不须待赐乃称之耳。<br/><br/>　<br/><br/>　　夏，季文子如齐，纳赂以请会。宣公篡立，未列於会，故以赂请之。○篡，初患反。<br/><br/>　　晋人讨不用命者，放胥甲父于卫，胥甲，下军佐，文十二年战河曲，不肯薄秦於险。<br/><br/>　　[疏]注“胥甲”至“於险”。<br/><br/>　　○正义曰：案彼传，胥甲与赵穿同罪，放胥甲而舍赵穿者，於时赵盾为政，穿见晋君之婿，或本罪轻於胥甲，故得无咎。<br/><br/>　<br/><br/>　　而立胥克。克，甲之子。先辛奔齐。辛，甲之属大夫。<br/><br/>　　会于平州，以定公位。篡立者，诸侯既与之会，则不得复讨。臣子杀之，与弑君同。故公与齐会而位定。○复，扶又反。<br/><br/>　　[疏]注“篡立”至“位定”。<br/><br/>　　○正义曰：春秋之世，王政不行，诸侯自相推戴，废立不由天子。篡弑而立，则邻国讨之，若与之会，则序之於列，成其为君。诸侯既巳为会，则臣子不得复讨。若其杀之，则与弑君罪同。宣公杀子恶而取国，常畏鲁人讨已，心不自安，纳赂请会。故既与齐会，而公位乃定。成十五年戚之会，讨曹成公，成公得列于会。后曹人请于晋曰：“先君无乃有罪乎？若有罪，则君列诸会矣。”是列会则位定也。<br/><br/>　<br/><br/>　　东门襄仲如齐拜成。谢得会也。<br/><br/>　　六月，齐人取济西之田，为立公故，以赂齐也。济西，故曹地。僖三十一年晋文以分鲁。○为，于伪反。<br/><br/>　　宋人之弑昭公也，在文十六年。晋荀林父以诸侯之师伐宋，宋及晋平，宋文公受盟于晋。又会诸侯于扈，将为鲁讨齐，皆取赂而还。文十五年、十七年，二扈之盟，皆受赂。<br/><br/>　　[疏]注“文十”至“受赂”。<br/><br/>　　○正义曰：杜以传言“皆取赂而还”，必有二事，乃得称皆，故指二扈之盟以充皆义。刘炫云：“案传数晋罪，近发宋弑昭公前扈之盟，文所不及，何当虚指其事？言皆取赂，故谓宋及晋平，取宋赂，为鲁讨齐，取齐赂也。”案此言会诸侯于扈，文承“宋人之弑昭公”下，知非十七年会于扈，既取宋赂，又取齐赂，而称皆，必为十七年、十五年二扈之盟者。案十七年会于扈，寻检经、传全无鲁讨齐之事，岂得违背经、传妄指十七年乎？但宋弑昭公，其罪既大，故先言之；为鲁讨齐，其失小，故后言之。刘炫以传文先后颠倒，又以会于扈为十七年之事，违背经、传而规杜，非也。“取赂而还”，书本或云“取齐赂而还”。检勘古本及杜注意，并无“齐”字。文十七年宋及晋平，唯受宋赂。十五年会扈，受齐赂耳。传言皆者，皆齐、宋也。故知皆取齐赂者非也。<br/><br/>　<br/><br/>　　郑穆公曰：“晋不足与也。”遂受盟于楚。陈共公之卒，楚人不礼焉。卒在文十三年。○共音恭。陈灵公受盟于晋。秋，楚子侵陈，遂侵宋。晋赵盾帅师救陈、宋。会于棐林，以伐郑也。楚蒍贾救郑，遇于北林。与晋师相遇。荧阳中牟县西南有林亭，在郑北。囚晋解扬，晋人乃还。解扬，晋大夫。○解音蟹。<br/><br/>　　晋欲求成於秦，赵穿曰：“我侵崇，秦急崇，必救之。崇，秦之与国。○秦急崇，绝句；本或作“崇急，秦必救之”，是后人改耳。<br/><br/>　　[疏]“秦急崇”。<br/><br/>　　○正义曰：崇是秦之与国，故秦人急於援崇。<br/><br/>　<br/><br/>　　吾以求成焉。”冬，赵穿侵崇，秦弗与成。<br/><br/>　　晋人伐郑，以报北林之役。报囚解扬。於是晋侯侈，赵宣子为政，骤谏而不入，故不竞於楚。竞，强也。为明年郑伐宋张本。○侈，昌氏反。又尸氏反。骤，仕救反。<br/><br/>　　【经】二年，春，王二月，壬子宋华元帅师及郑公子归生帅师，战于大棘。宋师败绩，获宋华元。（得大夫，生死皆曰获。例在昭二十三年。大棘在陈留襄邑县南。）<br/><br/>　　[疏]“宋华”至“生帅师”。<br/><br/>　　○正义曰：此华元、归生及哀二年赵鞅、罕达客主各言帅师者，皆是将尊师众，故并具其文，或於“归生”之下无“帅师”之字，脱耳。<br/><br/>　　○注“得大”至“县南”。<br/><br/>　　○正义曰：此获华元，生也。哀十一年“获齐国书”，死也。以此知生死皆曰获。昭二十三年传云：“书曰‘胡子髡、沈子逞灭，获陈夏齧’，君臣之辞也。”传言“书曰”是仲尼变例也。<br/><br/>　<br/><br/>　　秦师伐晋。<br/><br/>　　夏，晋人、宋人、卫人、陈人侵郑。郑为楚伐宋，获其大夫。晋赵盾兴诸侯之师将为宋报耻，畏楚而还。失霸者之义，故贬称人。○为郑，于为反，下同。<br/><br/>　　[疏]注“郑为”至“称人”。<br/><br/>　　○正义曰：诸经贬诸侯之卿称人者，传皆言其名氏。此传唯称赵盾及诸侯之师侵郑，诸侯之将不言名氏，则实是微者，非贬之也。赵盾畏楚而还，故贬之称人。《释例》曰：“郑受楚命伐宋，大败宋师，获其二卿。此晋之不竞也。晋於是申命众国，大起其众，将以雪宋之耻，取威定霸。赵盾为政，而畏越椒之盛，不敢遂其所志，讬辞班师，失宋之心，孤诸侯之望，所以致贬也”。<br/><br/>　<br/><br/>　　秋，九月，乙丑，晋赵盾弑其君夷皋。灵公不君，而称臣以弑者，以示良史之法，深责执政之臣，例在四年。○皋，古刀反。<br/><br/>　　[疏]注“灵公”至“四年”。<br/><br/>　　○正义曰：《释例》曰：“经书‘赵盾弑君’，而传云‘灵公不君’，又以明於例，此弑宜称君也。弑非赵盾，而经不变文者，以示良史之意，深责执政之臣。传故特见仲尼曰：‘越竟乃免。’明盾亦应受罪也。”虽原其本心，而《春秋》不赦其罪，盖为教之远防。<br/><br/>　<br/><br/>　　冬，十月，乙亥，天王崩。无传。<br/><br/>　　【传】二年春，郑公子归生受命于楚伐宋，（受楚命也。○受命于楚，本或作命于楚。）宋华元、乐吕御之。二月壬子，战于大棘，宋师败绩，囚华元。获乐吕，（乐吕，司寇。获不书，非元帅也。获，生死通名。经言获华元，故传特护之曰囚，以明其生获，故得见赎而还。○帅，所类反。赎，食欲反。）及甲车四百六十乘，俘二百五十人，馘百人。狂狡辂郑人，郑人入于井。（狂狡，宋大夫。辂，迎也。○乘，绳证反，下同。俘，芳夫反。馘，古获反。馘百人或馘百者，人，衍字。狡，古卯反。辂，五嫁反。）倒戟而出之，获狂狡。君子曰：“失礼违命，宜其为禽也。戎，昭果毅以听之之谓礼，（听，谓常存於耳，著於心，想闻其政令。○倒，丁老反。宜其为禽，一本作宜其禽也。毅，鱼既反。著，直略反。）杀敌为果，致果为毅。易之，戮也。”（易，反易。）<br/><br/>　　[疏]“君子”至“戮也”。<br/><br/>　　○正义曰：军法以杀敌为上，将军临战，必三令五申之。狂狡失即戎之礼，违元帅之命曲法以拯郑人，宜其为禽也。昭，明也。兵戎之事，明此果毅以听之之谓礼，能杀敌人是名为果，言能果敢以除贼。致此果敢乃名为毅，言能彊毅以立功。“易之，戮也”，反易此道，则合刑戮也。昭谓明晓此礼，致谓达之於敌。毅，彊也。能致用此意乃为彊人，言在军对敌必须杀也。《尚书》成汤数桀之罪以誓众云：“尔尚辅予一人，致天之罚，予其大赉汝。尔不从誓言，予则拏戮汝。”武王数纣之罪以誓众云：“勖哉夫子！尚桓桓，如虎如貔，如熊如罴，于商郊。尔所不勖，其于尔躬有戮！”二王以至圣伐至恶，尚誓众使多杀，是军法务在多杀，杀敌乃为礼也。《公羊》善宋襄公“不鼓不成列”，以为文王之战亦不过此。武王之战既知不然，文王之战岂当若是？审如《公羊》之言，文王未晓战法，其不能身定天下，岂为此乎！<br/><br/>　<br/><br/>　　将战，华元杀羊食士，其御羊斟不与。及战，曰：“畴昔之羊，子为政；畴昔，犹前日也。○食音嗣。斟，之金反。不与音预。<br/><br/>　　[疏]注“畴昔犹前日也”。<br/><br/>　　○正义曰：《礼记·檀弓》云：孔子谓子贡曰：“吾畴昔之夜，梦坐奠於两楹之间。”郑玄云：“畴昔，犹前日也”。是相传为然。<br/><br/>　<br/><br/>　　今日之事，我为政。”与入郑师，故败。君子谓羊斟“非人也，以其私憾，败国殄民，憾，恨也。殄，尽也。○憾，本亦作感，户暗反，注同。败，必迈反，又如字。殄，大典反。於是刑孰大焉。《诗》所谓‘人之无良’者，《诗·小雅》。义取不良之人，相怨以亡。其羊斟之谓乎！残民以逞”。<br/><br/>　　宋人以兵车百乘、文马百驷画马为文四百匹。○逞，敕领反。<br/><br/>　　[疏]注“画马为文”。<br/><br/>　　○正义曰：谓文饰雕画之，若朱其尾鬛之类也。<br/><br/>　<br/><br/>　　以赎华元于郑。半入，华元逃归，立于门外，告而入。告宋城门而后入，言不苟。见叔牂，曰：“子之马然也？”叔牂，羊斟也。卑贱得先归，华元见而慰之。○牂，子郎反。对曰：“非马也，其人也。”叔牂知前言以显，故不敢让罪。既合而来奔。叔牂言毕，遂奔鲁。合，犹答也。<br/><br/>　　[疏]“见叔”至“来奔”。<br/><br/>　　○正义曰：叔牂卑贱，故得先归，华元见而安慰之曰：往奔入郑军者，子之马，自然非子之罪。叔牂自知前言已显，不敢隐讳，乃对元曰：“非马也，其人也。”言是已为之。叔牂既答华元而即来奔鲁耳。服虔载三说，皆以“子之马然”为叔牂之语，“对曰”以不为华元之辞。贾逵云：叔牂，宋守门大夫，华元既见叔牂，牂谓华元曰：子见获於郑者，是由子之马使然也。华元对曰：非马自奔也，其人为之也。谓羊斟驱入郑也。奔，走也。言宋人赎我之事既和合，而我即来奔耳。郑玄云：叔牂即羊斟也，在先得归，华元见叔牂，牂即诬之曰：奔入郑军者，子之马然也，非我也。华元对曰：“非马也，其人也。”言是女驱之耳！叔牂既与华元合语，而即来奔鲁。又一说叔牂宋人，见宋以马赎华元，谓元以赎得归，谓元曰：子之得来，当以马赎故然。华元曰：“非马也，其人也”。言已不由马赎，自以人事来耳！赎事既合，而我即来奔。杜以传文见叔牂而即言曰，则曰下皆当为华元之语，不得为叔牂之辞。且以华元与贱人交语而称“对曰”，谓归国而“来奔”，皆於文不顺。又羊斟与叔牂当是名字相配，故不从三家而别为之说，采郑氏来奔为奔鲁耳。合是聚合言语，故云“合犹答也”。<br/><br/>　<br/><br/>　　宋城，华元为植，巡功。植，将主也。○植，直吏反，注同。将，子匠反。<br/><br/>　　[疏]注“植将主也”。<br/><br/>　　○正义曰：《周礼·大司马》：“大役属其植。”郑司农云：“植谓部曲将吏。”故“宋城，华元为植，巡功”，是植谓将领主帅监作者也。巡功，谓巡城检作功也。<br/><br/>　<br/><br/>　　城者讴曰：“睅其目，皤其腹，弃甲而复。睅，出目。皤，大腹。弃甲，谓亡师。○讴，乌侯反。睅，户板反；《说文》、《字林》云，大目也；苏林云，寝视不安貌；孟康云，犹分然也。皤，步何反。<br/><br/>　　[疏]注“睅出目，皤大腹”。<br/><br/>　　○正义曰：《说文》云：“睅，大目也。”目大则出见，故云出目也。皤是腹之状，腹以大为异，故为大腹也。<br/><br/>　<br/><br/>　　于思于思，弃甲复来。”于思，多鬓之貌。○于思，如字，又西才反，多须貌；贾逵云，白头貌。复，扶又反。来，力知反，又如字，以协上韵。须，脩于反，字又作鬓。<br/><br/>　　[疏]注“于思，多鬓之貌”。<br/><br/>　　○正义曰：贾逵以为白头貌。成十五年华元为右师，距此三十二年，计未得头白，故杜以为多鬓貌，亦是以意言之耳。<br/><br/>　<br/><br/>　　使其骖乘谓之曰：“牛则有皮，犀兕尚多，弃甲则那？”那，犹何也。○骖，七南反。犀音西。兕，徐履反。那，乃多反。<br/><br/>　　[疏]“犀兕尚多”。<br/><br/>　　○正义曰：《释兽》云：“犀，似豕。”郭璞曰：“形似水牛，猪头，大腹，痺脚。脚有三蹄，黑色。三角：一在顶上，一在额上，一在鼻上。鼻上者，食角也。小而不橢，好食棘。亦有一角者。刘歆期《交州记》曰：‘犀出九德，毛似豕，蹄有甲，头似马。’吴录《地理志》云：‘武陵沅南县以南皆有犀。’”《释兽》云：“兕，似牛”。郭璞云：“一角，青色，重千斤。”《说文》云：“兕如野牛，青毛，其皮坚厚，可制铠。”《交州记》曰：“兕出九德，有一角，角长三尺馀，形如马鞭柄。”遍检书传，犀、兕二兽并出南方，非宋所有。假令波及宋国，必不能多。言“尚多”者，苟以答讴者耳。<br/><br/>　<br/><br/>　　役人曰：“从其有皮，丹漆若何？”华元曰：“去之！夫其口众我寡。”传言华元不吝其咎，宽而容众。○漆音七。吝，力刃反。咎，其九反。<br/><br/>　　秦师伐晋，以报崇也，伐崇在元年。遂围焦。焦，晋河外邑。夏，晋赵盾救焦，遂自阴地，及诸侯之师侵郑，阴地，晋河南山北，自上洛以东至陆浑。○浑，户昏反。以报大棘之役。楚斗椒救郑，曰：“能欲诸侯，而恶其难乎？”遂次于郑，以待晋师。赵盾曰：“彼宗竞于楚，殆将毙矣。竞，强也。斗椒，若敖之族，自子文以来，世为令尹。○恶，乌路反。难，乃旦反。毙，婢世反。姑益其疾。”乃去之。欲示弱以骄之。传言赵盾所以称人，且为四年楚灭若敖氏张本。<br/><br/>　　晋灵公不君：失君道也，以明於例应称国以弑。○弑，申志反。厚敛以彫墙；彫，画也。○敛，力验反。彫，本亦作雕。墙，在良反。从台上弹人，而观其辟丸也；宰夫胹熊蹯不熟，杀之，寘诸畚，使妇人载以过朝。畚，以草索为之，筥属。○弹，徒丹反。胹音而，煮也。蹯，扶元反。置，之豉反。畚音本，草器也。索，素各反。筥，九吕反。<br/><br/>　　[疏]“宰夫胹熊蹯”。<br/><br/>　　○正义曰：字书“过熟曰胹”。命此宰夫胹熊蹯，其蹯不至於熟，以其违命，故杀之。<br/><br/>　　○注“畚以”至“筥属”。<br/><br/>　　○正义曰：《周礼》挈壶氏“挈畚以令军粮。”郑众云：县畚于廪假之处，畚，所以盛粮之器，故以畚表廪。《说文》云：“畚，蒲器，可以盛粮。”《韩诗外传》云：“鲍焦挈畚采蔬，遇子贡於道。”是畚可以盛粮盛菜，以草索为之，今人犹有此器，形制似筥，故为筥属。过朝以示人，令众惧己。<br/><br/>　<br/><br/>　　赵盾、士季见其手，问其故，而患之。将谏，士季曰：“谏而不入，则莫之继也。会请先，不入，则子继之。”三进，及溜，而后视之，士季，随会也。三进三伏，公不省而又前也。公知欲谏，故佯不视。○其手，一本作首。溜，力救反。屋霤也。<br/><br/>　　[疏]“将谏”至“继之”。<br/><br/>　　○正义曰：言二人将欲相随入谏。士季谓盾曰：子是尊卿，今与子俱谏而不入，则莫之能继续为谏。会是卑卿，请先往谏，不入则子继之。○“三进及溜”。<br/><br/>　　○正义曰：溜，谓檐下水溜之处。入门伏而不省，起而更进，三进而及於君之屋溜。言迫於公之前也。<br/><br/>　<br/><br/>　　曰：“吾知所过矣，将改之。”稽首而对曰：“人谁无过，过而能改，善莫大焉。《诗》曰：‘靡不有初，鲜克有终。’《诗·大雅》也。○鲜，息浅反，少也，下同。夫如是，则能补过者鲜矣。君能有终，则社稷之固也，岂惟群臣赖之。又曰：‘衮职有阙，惟仲山甫补之’，能补过也。《诗·大雅》也。衮，君之上服。阙，过也。言服衮者有过，则仲山甫能补之。○衮，古本反。君能补过，衮不废矣。”常服衮也。犹不改。宣子骤谏，公患之，使鉏麑贼之。鉏麑，晋力士。○鉏，仕俱反。麑音迷，一音五兮反。晨往，寝门辟矣，盛服将朝。尚早，坐而假寐。不解衣冠而睡。○辟，婢亦反。盛，音成，本或作成。睡，垂伪反。麑退，叹而言曰：“不忘恭敬，民之主也。贼民之主，不忠；弃君之命，不信。有一於此，不如死也。”触槐而死。槐，赵盾庭树。○槐音怀，又音回。<br/><br/>　　秋，九月，晋侯饮赵盾酒，伏甲，将攻之。其右提弥明知之，右，车右。○饮，於鸩反。提，本又作祗，上支反。弥，面皮反。趋登，曰：“臣侍君宴，过三爵，非礼也。”遂扶以下。公嗾夫獒焉，明搏而杀之。獒，猛犬也。○遂扶，旧本皆扶，房孚反；服虔注作跣，先典反，云“徒跣也”。今杜注本往往有跣者，嗾，素口反；《说文》云，使犬也；服本作〈口取〉。夫音扶。獒，五羔反；《尚书传》云，大犬也；《尔雅》云，狗四尺为獒；《说文》云，犬知人心可使者。搏，音博。<br/><br/>　　[疏]“趋登”至“非礼也”。<br/><br/>　　○正义曰：此言饮赵盾酒，是小饮酒耳，非正燕礼。燕礼：献酬之后，方脱屦升堂，行无筭爵，非止三爵而已。其侍君小饮则三爵而退。《玉藻》云：“君子之饮酒也，受一爵而色洒如也，二爵而言言斯，礼已三爵而油油以退。”郑玄云：“礼饮过三爵则敬杀，可以去矣。”是三爵礼讫，自当退也。提弥明言此之时，未必已过三爵，假此辞以悟赵盾耳。○“遂扶”至“獒焉”。<br/><br/>　　○正义曰：服虔本扶作跣。注云：赵盾徒跣而下走。礼，脱屦而升堂，降阶乃纳屦，堂上无屦，跣则是常，何须云遂跣而下？且遂者，因上生下之言。提弥明言讫而遂，不得为赵盾遂也。杜本作扶，言扶盾下阶也。服虔云：嗾，〈口取〉也。夫，语辞。獒，犬名。公乃〈口族〉夫獒，使之噬盾也。《释畜》云：“狗四尺为獒。”是大犬之名，以其使之噬盾，故云：“獒，猛犬也。”<br/><br/>　<br/><br/>　　盾曰：“弃人用犬，虽猛何为！”责公不养士，而更以犬为已用。斗且出，提弥明死之。初，宣子田於首山，舍于翳桑，田，猎也。翳桑，桑之多荫翳者，首山在河东蒲坂县东南。○翳，於计反。荫音阴，又於鸩反。见灵辄饿，问其病。灵辄，晋人。曰：“不食三日矣。”食之，舍其半。问之。曰：“宦三年矣，宦，学也。○食之音嗣，下同。舍其音舍。<br/><br/>　　[疏]注“宦，学也”。<br/><br/>　　○正义曰：《曲礼》云“宦学事师”，则二者俱是学也。但宦者学仕宦，学者寻经艺，以此为异耳。<br/><br/>　<br/><br/>　　未知母之存否，今近焉，去家近。请以遗之。”使尽之，而为之箪食与肉，箪，笥也。○遗，唯季反，下注同。箪音丹。笥，思嗣反。<br/><br/>　　[疏]注“箪，笥也”。<br/><br/>　　○正义曰：郑玄《曲礼》注云：“圆曰箪，方曰笥。”然则俱是竹器，方圆异名耳，故以箪为笥。郑玄《论语》注亦云“箪，笥也”。<br/><br/>　<br/><br/>　　置诸橐以与之。既而与为公介，灵辄为公甲士。○橐，他洛反。而与音预。公介音界。倒戟以御公徒而免之。问何故。对曰：“翳桑之饿人也。”问其名居，问所居。不告而退，不望报也。遂自亡也。辄亦去。乙丑，赵穿攻灵公於桃园。穿，赵盾之从父昆弟子。乙丑，九月二十七日。○攻，如字；本或作弑。<br/><br/>　　[疏]注“穿赵”至“弟子”。<br/><br/>　　○正义曰：《晋语》云“赵衰，赵夙之弟”。《世族谱》，盾是衰子，穿是夙孙，是穿为盾之从父昆弟之子也。《世本》：“夙为衰祖，穿为夙之曾孙。”《世本》转写多误，其本未必然也。<br/><br/>　<br/><br/>　　宣子未出山而复。晋竟之山也。盾出奔，闻公弑而还。○竟音境，下文注同。弑，申志反。大史书曰“赵盾弑其君”，以示於朝。宣子曰：“不然。”对曰：“子为正卿，亡不越竟，反不讨贼，非子而谁？”宣子曰：“乌呼！《诗》曰：‘我之怀矣，自诒伊慼。’其我之谓矣。”逸《诗》也。言人多所怀恋，则自遗忧。○大音泰。孔子曰：“董狐，古之良史也，书法不隐。不隐盾之罪。○赵宣子，古之良大夫也，为法受恶。善其为法受屈。○为，于伪反，注同。惜也，越竟乃免。”越竟，则君臣之义绝，可以不讨贼。<br/><br/>　　[疏]注“越竟”至“讨贼”。<br/><br/>　　○正义曰：哀八年传公山不狃云：“君子违，不適雠国，未臣而有伐之，奔命焉，死之可也。”注云“未臣所適之国，则可还奔命，死其难”。如彼传文，虽则出奔，臣义未绝，此注云“越竟，则君臣之义绝”者，以仲尼云“越竟乃免”，出竟则免责，明其义已绝也。襄三十年“郑人杀良霄”，传曰：“不称大夫，言自外入也”。去国不称大夫，是为义绝之验，旦受君之命，乃得为臣，今君欲杀已，逃奔他国，君之於臣既已绝矣，臣之於君能无绝乎？董狐云“子为正卿，反不讨贼”，明其威足讨贼，卿位犹在，故责之耳。我以君宠得为国卿，仗君之威，故群下用命，亦既失位出奔，国人不复畏我，国内自有贼乱，非我所能禁之。故越竟得免，由义绝故也。不狃之言，谓已以他故出奔，非是君欲杀已，闵其宗国，宜还救之。昭二十一年，宋公子城以晋师救宋，是其事也。襄二十七年传曰：“崔氏之乱，申鲜虞来奔，仆赁於野，以丧庄公。”彼是公之宠臣，去国而行君服，岂复责无罪而将见杀、逃窜而行免死者，皆令反服君乎？《礼·檀弓》曰：“穆公问於子思曰：‘为旧君反服，古与？’子思曰：‘古之君子，进人以礼，退人以礼，故有旧君反服之礼也。今之君子，进人若将加诸膝，退人若将队诸渊，无为戎首，不亦善乎？又何反服之礼之有？’”是言去国虽同，本情有异，不可以一概论也。<br/><br/>　<br/><br/>　　宣子使赵穿逆公子黑臀于周而立之。黑臀，晋文公子。○臀，徒门反。<br/><br/>　　[疏]注“黑臀，晋文公子”。<br/><br/>　　○正义曰：《周语》单襄公云：“吾闻成公之生也，其母梦神规其臀以黑，曰“使有晋国’，故命之曰‘黑臀’。”《晋世家》：“成公者，文公少子，其母周女也。”<br/><br/>　<br/><br/>　　壬申，朝于武宫。壬申，十月五日。既有日而无月，冬又在壬申下，明传文无较例。○较音角。<br/><br/>　　初，丽姬之乱，诅无畜群公子，诅，盟誓。○丽，力知反。诅，侧虑反。<br/><br/>　　[疏]“初丽”至“公子”。<br/><br/>　　○正义曰：服虔云：丽姬与献公及诸大夫诅无畜群公子，欲令其二子专国。杜虽不注，义似不然。若丽姬身为此诅，姬死即应复常，何得比至於今？国无公族，岂复文襄之霸，遂踵丽姬法乎？盖为奚齐、卓子以庶篡適，晋国创其为乱，不用复畜公子。案检传文及《国语》，文公之子雍在秦，乐在陈，黑臀在周，襄公之孙谈在周，则是晋之公子悉皆出在他国，是其因行而不改，成公今始革之。故传本其初也，则是国内因丽姬之乱，乃设此诅，非丽姬自为诅也。若丽姬为诅，不须言丽姬之乱，以言之乱，知其创丽姬也。自此之后，虽立公族而显者亦少，唯有悼公之弟扬干，悼公之子慭，二人名见於传。昭十八年，郑人救火，“子产辞晋公子、公孙於东门”。以外更无其人，良由逼於六卿，不被任用故耳。<br/><br/>　<br/><br/>　　自是晋无公族。无公子，故废公族之官。<br/><br/>　　[疏]注“无公”至“之官”。<br/><br/>　　○正义曰：不畜群公子，故无公族。是公族之官，掌教公之子弟也。下注云：“馀子，適子之母弟，亦治馀子之政。”子属馀子之官，则適子属公族之官也。孔晁注《国语》云：“公族大夫掌公族及卿大夫子弟之官。”是卿之適子属公族也。《晋语》云：栾伯请公族，悼公曰：“荀家惇惠，荀会文敏，黡也果敢，无忌慎靖，使兹四人者为之。膏粱之性难正也，故使惇惠者教之，文敏者道之，果敢者谂之，慎靖者脩之。”使兹四人者为公族大夫，是公族主教诲也。<br/><br/>　<br/><br/>　　及成公即位，乃宦卿之適子而为之田，以为公族。宦，仕也。为置田邑以为公族大夫。○適，本又作嫡，丁历反，下注同。为置，于伪反。又宦其馀子，亦为馀子；馀子，嫡子之母弟也，亦治馀子之政。<br/><br/>　　[疏]注“馀子”至“之政”。<br/><br/>　　○正义曰：下庶子为妾子，知馀子则是適子之母弟也。言亦为馀子，则知馀子之官，亦治馀子之政，今主教卿大夫適妻之次子也。下云“庶子为公行”，掌率公之戎车，则公行不教庶子。然则卿大夫之妾子，亦是馀子之官教之矣。<br/><br/>　<br/><br/>　　其庶子为公行。庶子，妾子也，掌率公戎行。○行，户郎反，注及下同。<br/><br/>　　[疏]注“庶子”至“戎行”。<br/><br/>　　○正义曰：下句赵盾自以为庶，为旄车之族，则旄车之族即公行也。掌车而谓之公行，知其掌率公戎车之行列也。<br/><br/>　<br/><br/>　　晋於是有公族、馀子、公行。皆官名。<br/><br/>　　[疏]“晋於”至“公行”。<br/><br/>　　○正义曰：此晋有公族、馀子、公行。《诗·魏风》有公族、公路、公行，其公族、公行既同，公路似此馀子。但馀子不主路车，公路非馀子也，当与公行为一，以其主君路车谓之公路，主车行列谓之公行，其实正是一官，诗人变文以韵句耳。《周礼》无此三官之名。《夏官》有“诸子”，下大夫二人，掌国子之倅，事与公族同也。《春官》有“巾车”，下大夫二人，掌王之五路，事与公行同也。无馀子同者，天子诸侯礼异耳。<br/><br/>　<br/><br/>　　赵盾请以括为公族，括，赵盾异母弟，赵姬之中子屏季也。○括，古活反。中，如字，又丁仲反。屏，步丁反。曰：“君姬氏之爱子也。赵姬，文公女、成公姊也。微君姬氏，则臣狄人也。”公许之。盾，狄外孙也。姬氏逆之以为適，事见僖二十四年。○见，贤遍反。冬，赵盾为旄车之族，旄车，公行之官。盾本卿適，其子当为公族，辟屏季故，更掌旄车。○旄音毛，一本作軞。<br/><br/>　　[疏]注“旄车”至“旄车”。<br/><br/>　　○正义曰：主公车行列谓之公行，车皆建旄，谓之旄车之族。《诗》云：“孑孑干旄。”又曰：“建旐设旄。”是公车必建旄也。《周礼》主车之官谓之巾车。巾者，衣也，主衣饰之车。谓之巾车。此掌建旄之车，谓之旄车之族。盾本卿之適子，其子世承正適，当为公族。使辟屏季，故更为旄车之族，自以身为妾子，故使其子为妾子之官。知非盾身自为旄车之族，而云使其子者，旄车之族，贱官耳。盾身既为正卿，无容退掌贱职。六年经称“晋赵盾、卫孙免侵陈”。仍书於经，非身退位，故知使其子耳。原同长而使赵括者，沈氏云：以其君姬氏之爱子，故使之，非正適也。<br/><br/>　<br/><br/>　　使屏季以其故族为公族大夫。盾以其故官属与屏季，使为衰之適。○衰，初危反。<br/><br/>　　[疏]注“盾以”至“之適”。<br/><br/>　　○正义曰：族即属也。故官属者，父时旧官属也。将父时官属尽与屏季，使季为衰之正適也。盾之此意，欲令身死之后，使屏季承其父，后为赵氏宗主。但晋人以盾之忠，更使其子朔承盾后耳。<br/><br/>　<br/><br/>　　【经】三年，春，王正月，郊牛之口伤，改卜牛。牛死，乃不郊。（牛不称牲，未卜日。犹三望。）<br/><br/>　　葬匡王。无传。四月而葬，速。<br/><br/>　　楚子伐陆浑之戎。<br/><br/>　　夏，楚人侵郑。<br/><br/>　　秋，赤狄侵齐。无传。<br/><br/>　　宋师围曹。<br/><br/>　　冬，十月，丙戌，郑伯兰卒。再与文同盟。<br/><br/>　　[疏]注“再与文同盟”。<br/><br/>　　○正义曰：兰以僖三十三年即位，文二年盟于垂陇，七年于扈，十四年干新城，鲁、郑俱在，当言三同盟，而云再者，以扈之盟，经文不序诸侯，故不数。刘炫规之，非也。<br/><br/>　<br/><br/>　　葬郑穆公。无传。<br/><br/>　　【传】三年，春，不郊，而望，皆非礼也。（言牛虽伤死，当更改卜，取其吉者，郊不可废也。前年冬，天王崩，未葬而郊者，不以王事废天事。《礼记·曾子问》：“天子崩未殡，五祀不行，既殡而祭。”自启至于反哭，五祀之祭不行，巳葬而祭。）<br/><br/>　　[疏]注“言牛”至“而祭”。<br/><br/>　　○正义曰：案经，牛死在正月，郊当用三月，其间足得养牛。牛虽一伤一死，当更改卜取其吉者，郊天之礼不可废也。牛死而遂不郊，故为非礼也。不郊非礼，则於礼得郊礼，诸侯为天子斩衰，天王崩未葬，而得郊者，不以王事废天事也。引《曾子问》者，举动轻以明重也。初死以至於殡，启殡以至反哭，於此之间，五祀之祭不行耳。既殡之后，启殡以前，五祀之祭犹尚不废，郊天必不废矣。故郑注云“郊社亦然”。《王制》云：“丧三年不祭，唯祭天地社稷，为越紼而行事。”郑玄云：“不敢以卑废尊。”紼輴车索，礼天子殡於西序，欑輴车而涂之系紼，以备火灾。言越紼而行事，是在殡得祭也。案《曾子问》：“既殡而祭，其祭也。尸入，三饭不侑，酳不酢而已矣。”谓尸唯三饭，祝不侑，劝其食。食罢，主人酌酒酳尸，尸不酢主人。《曾子问》又云：“巳葬而祭，祝毕献而已。”谓尸饭而侑，劝讫，酳尸，尸酢主人。酢讫，又布祝席，祝坐，主人酌酒以献祝，献毕而止。故郑注云“既葬弥吉，毕献祝而后止”是也。郑又注彼云“天子七祀，言五者，关中言之。”案《礼记·祭法》云：王为群姓立七祀，曰司命，曰中霤，曰国门，曰国行，曰泰厉，曰尸，曰灶。王自为立七祀。诸侯为国立五祀，曰司命，曰中霤，曰国门，曰国行，曰公厉。诸侯自为立五祀。大夫立三祀：曰族厉，曰门，曰行。適士立二祀：曰门，曰行。庶士、庶人立一祀，或立户，或立灶。是其义也。<br/><br/>　<br/><br/>　　望，郊之属也。不郊，亦无望可也。已有例在僖三十一年。复发传者，嫌牛死与卜不从异。○复，扶又反。<br/><br/>　　晋侯伐郑，及郔。郑及晋平，士会入盟。郔，郑地。为夏楚侵郑传。○郔音延。<br/><br/>　　楚子伐陆浑之戎，遂至於雒，观兵于周疆。雒水出上雒冢领山，至河南巩县入河。○疆，居良反。定王使王孙满劳楚子。王孙满，周大夫。○劳，力报反。楚子问鼎之大小、轻重焉。示欲逼周取天下。对曰：“在德不在鼎。昔夏之方有德也，禹之世。○夏，户雅反。远方图物，图画山川奇异之物而献之。贡金九牧，使九州之牧贡金。铸鼎象物，象所图物，著之於鼎。○铸，之树反。著，张虑反；旧直略反。百物而为之备，使民知神、奸。图鬼神百物之形，使民逆备之。故民入川泽、山林，不逢不若。若，顺也。螭魅罔两，螭，山神，兽形。魅，怪物。罔两，水神。○螭，敕知反。魅，亡备反，本又作鬽。罔，亡丈反。两，本又作〈虫两〉，音同。《说文》云：罔两，山川之精物也。<br/><br/>　　[疏]注“螭山”至“水神”。<br/><br/>　　○正义曰：螭，山神，兽形。魅，怪物。先儒相传为然。《鲁语》仲尼云：“木石之怪夔、罔两，水之怪龙、罔象”，则罔两是木石之神。杜以为水神者，《鲁语》贾逵注云：冈两、罔象，言有夔、龙之形而无实体。然则罔两、罔象皆是虚无，当总彼之意，非神名也。上句言山林、川泽，则螭魅罔两四神。文十八年注“螭魅，山林异气所生”。螭魅既为山林之神，则罔两宜为川泽之神，故以为水神也。<br/><br/>　<br/><br/>　　莫能逢之，逢，遇也。用能协于上下，以承天休。民无灾害，则上下和而受天祐。○休，许虬反，下同。祐音右。桀有昏德，鼎迁于商，载祀六百。载、祀，皆年。○载、祀。《尔雅》云：商曰祀，唐、虞曰载，周曰年，夏曰岁。<br/><br/>　　[疏]注“载祀皆年”。<br/><br/>　　○正义曰：《释天》云：“唐虞曰载，商曰祀，周曰年。”孙炎云：“载，取物终更始。祀，时祭祀一讫。年，取年穀一熟。”是载、祀皆年之别名，複言之耳。《律历志》云：“商三十一王，六百二十九年。”<br/><br/>　<br/><br/>　　商纣暴虐，鼎迁于周。德之休明，虽小，重也。不可迁。○纣，直九反。其奸回昏乱，虽大，轻也。言可移。天祚明德，有所厎止。底，致也。○祚，才故反。厎音旨。成王定鼎于郏鄏，郏鄏，今河南也。武王迁之，成王定之。○郏，古洽反。鄏音辱。卜世三十，卜年七百，天所命也。周德虽衰，天命未改。鼎之轻重，未可问也。”<br/><br/>　　[疏]“卜世”至“七百”。<br/><br/>　　○正义曰：《律历志》云：周三十六王八百六十七年。过卜数也。<br/><br/>　<br/><br/>　　夏，楚人侵郑，郑即晋故也。<br/><br/>　　宋文公即位三年，杀母弟须及昭公子，武氏之谋也。武氏谋奉母弟须及昭公子以作乱，事在文十八年。使戴、桓之族攻武氏於司马子伯之馆，尽逐武、穆之族武穆之族以曹师伐宋。秋，宋师围曹，报武氏之乱也。<br/><br/>　　冬，郑穆公卒。初，郑文公有贱妾曰燕姞，姞，南燕姓。○姞，其乙反，又其吉反。梦天使与巳兰，兰，香草。<br/><br/>　　[疏]“梦天使与巳兰”。<br/><br/>　　○正义曰：梦言天者，皆非天也。此既言天使与巳兰，即云“余为伯鯈”，鯈即非天也。伯鯈不得自称为天，天不得变为伯鯈，明是梦者恍惚之言耳。成五年，晋赵婴“梦天使谓已：‘祭余，余福女’。”上天之神，丘明正直，宁当就淫乱之人降福以求食乎？昭四年叔孙穆子“梦天压已，弗胜”，号竖牛助而胜之。若是上天之神，宁当与竖牛争力而不胜也！明皆恍惚之言，或别有邪神，梦者不识而妄称天耳。<br/><br/>　<br/><br/>　　曰：“余为伯鯈。余，而祖也。伯儵，南燕祖。○儵，直留反。以是为而子。以兰为女子名。○女音汝。以兰有国香，人服媚之如是。”媚，爱也。欲令人爱之如兰。○媚，亡冀反。令，力呈反。既而文公见之，与之兰而御之。辞曰：“妾不才，幸而有子。将不信，敢徵兰乎？”惧将不见信，故欲计所赐兰，为怀子月数。公曰：“诺。”生穆公，名之曰兰。文公报郑子之妃曰陈妫，郑子，文公叔父子仪也。汉律：淫季父之妻曰报。○妫，九危反。生子华、子臧。子臧得罪而出。出奔宋。○臧，作郎反。诱子华而杀之南里，在僖十六年。南里，郑地。使盗杀子臧於陈、宋之间。在僖二十四年。又娶于江，生公子士。朝于楚，楚人酖之，及叶而死。叶，楚地，今南阳叶县。○酖，直荫反。叶，式涉反。<br/><br/>　　[疏]“朝于楚”。<br/><br/>　　○正义曰：诸侯大子摄行父事称朝。此公子士非大子亦称朝者，以大子称朝，故传亦通言之，其实合称聘耳。<br/><br/>　<br/><br/>　　又娶于苏，生子瑕、子俞弥。俞弥早卒。洩驾恶瑕，文公亦恶之，故不立也。洩驾，郑大夫。○俞音愉。恶，乌路反，下同。公逐群公子，公子兰奔晋，从晋文公伐郑。在僖三十年。○从，如字，又才用反。石癸曰：“吾闻姬、姞耦，其子孙必蕃。姞姓宜为姬配耦。○癸，居揆反。蕃音烦，下同。姞，吉人也，后稷之元妃也。姞姓之女为后稷妃，周是以兴，故曰吉人。今公子兰，姞甥也，天或启之，必将为君，其后必蕃。先纳之，可以亢宠。”亢，极也。○亢，苦浪反。与孔将鉏、侯宣多纳之，盟于大宫而立之，大宫，郑祖庙。○鉏，仕俱反。大音泰，注同。以与晋平。穆公有疾，曰：“兰死，吾其死乎！吾所以生也。”刈兰而卒。传言穆氏所以大兴於郑，天所启也。○刈，鱼废反。<br/><br/>　　【经】四年，春，王正月，公及齐侯平莒及郯。莒人不肯。公伐莒，取向。（莒、郯二国相怨，故公与齐侯共平之。向，莒邑。东海承县东南有向城。远，疑也。○郯音谈。向，舒亮反。承，韦昭：之饶反；一作丞，又音拯。）<br/><br/>　　秦伯稻卒。无传。未同盟。○稻，徒老反。<br/><br/>　　夏，六月，乙酉，郑公子归生弑其君夷。传例曰：称臣，臣之罪也。子公实弑而书子家罪，其权不足也。<br/><br/>　　赤狄侵齐。无传。<br/><br/>　　秋，公如齐。公至自齐。无传。告于庙，例在桓二年。<br/><br/>　　冬，楚子伐郑。<br/><br/>　　【传】四年春，公及齐侯平莒及郯，莒人不肯。公伐莒，取向，非礼也。平国以礼，不以乱。伐而不治，乱也。（责公不先以礼治之而用伐。○不治，直吏反。）以乱平乱，何治之有？无治，何以行礼？<br/><br/>　　楚人献鼋於郑灵公。穆公大子夷也。○鼋音元。公子宋与子家将见。宋，子公也。子家，归生。○见，贤遍反。子公之食指动，第二指也。<br/><br/>　　[疏]“第二指”。<br/><br/>　　○正义曰：《大射礼》云：“右巨指钓弦。”郑玄云：“右巨指，右手大擘”也。又曰：“设决朱极三。”郑玄云：“极，犹放也。所以韬指，利放弦也，以朱韦为之。三者，食指、将指、无名指。小指短不用。”然则手之五指之名，曰巨指，食指，将指，无名指，小指也，定十四年传：“关闾伤将指，取其一屦。”注云：“其足大指见斩，遂失屦。”谓大指为将指者，将者，言其将领诸指也。足之用力，大指为多；手之取物，中指最长。故足以大指为将指，手以中指为将指。其食指者，食所偏用。服虔云：俗所谓啑盐指也。<br/><br/>　<br/><br/>　　以示子家，曰：“他日我如此，必尝异味。”及入，宰夫将解鼋，相视而笑。公问之，问所笑。○解，如字，一音蟹。<br/><br/>　　[疏]“鼋”。<br/><br/>　　○正义曰：《说文》云“鼋，大鳖也”。《玄中要记》曰：干岁之鼋能与人语。<br/><br/>　<br/><br/>　　子家以告。及食大夫鼋，召子公而弗与也。欲使指动无效。○食音嗣。子公怒，染指於鼎，尝之而出。公怒，欲杀子公。子公与子家谋先。先公为难。○染，如琰反。先，悉荐反。难，乃旦反。子家曰：“畜老，犹惮杀之，六畜。○畜，许又反，注同；王：许六反。惮，徒旦反，难也。而况君乎？”反谮子家。子家惧而从之。谮子家於公。夏，弑灵公。书曰“郑公子归生弑其君夷”。权不足也。子家权不足以御乱，惧谮而从弑君，故书以首恶。○御，鱼吕反。君子曰：“仁而不武，无能达也”。初称畜老，仁也。不讨子公，是不武也。故不能自通於仁道而陷弑君之罪。“凡弑君，称君，君无道也；称臣，臣之罪也。”称君，谓唯书君名而称国以弑，言众所共绝也。称臣者，谓书弑者之名以示来世，终为不义。改杀称弑，辟其恶名，取有渐也。书弑之义，《释例》论之备矣。<br/><br/>　　[疏]“凡弑”至“之罪”。<br/><br/>　　○正义曰：《晋语》云：赵宣子曰“大者天地，其次君臣”，则君臣之交，犹父子也，君无可弑之理，而云“弑君，称君，君无道”者，弑君之人固为大罪，欲见君之无道，罪亦合弑，所以惩创将来之君，两见其义，非赦弑君之人，以弑之为无罪也。《释例》曰：“天生民而树之君，使司牧之，群物所以系命。故戴之如天，亲之如父母，仰之如日月，事之如神明。其或受雪霜之严，雷电之威，则奉身归命，有死无贰。故传曰：‘君，天也，天可逃乎？’此人臣所执之常也。然本无父子自然之恩，末无家人习玩之爱，高下之隔县殊，壅塞之否万端，是以居上者，降心以察下，表诚以感之，然后能相亲也。若亢高自肆，群下绝望，情义圯隔，是谓路人，非君臣也。人心苟离，则位号虽有，无以自固。故传例曰：‘几弑君，称君，君无道；称臣，臣之罪。’称君者唯书君名，而称国、称人以弑，言众之所共绝也。称臣者，谓书弑者之名，以垂来世，终为不义，而不可赦也。然君虽不君，臣不可以不臣，故宋昭之恶，罪及国人，晋荀林父讨宋曰：‘何故弑君？’犹立文公而还。深见贬削。怀诸贼乱以为心者，固不容於诛也。若郑之归生，齐之陈乞，楚之公子比，虽本无其心，《春秋》之义，亦同大罪。是以君子慎所以立也。诸侯不受先君之命而篡立，得与诸侯会者，则以成君书之，齐商人蔡侯班之属是也。若未得接於诸侯，则不称爵。楚公子弃疾杀公子比，蔡人杀陈佗，齐人杀无知，卫人杀州吁，公子瑕之属是也。诸侯篡立，虽以会诸侯为正，此列国之制也。至於国内，策名委质，即君臣之分已定，故杀不成君者，亦与成君同义。传曰：‘会于平州，以定公位。’又云：‘若有罪，则君列诸会矣。’此以会为断也。”经书“赵盾弑君”，而传云“灵公不君”，又以明於例此弑宜称君也。弑非赵盾而经不变文者，以示良史之意，深责执政之臣。传特见仲尼曰“越竟乃免”，明盾亦应受罪也。医不三世，不服其药，古之慎戒也。人子之孝，当尽心尝祷而已，药物之齐，非所习也。许止身为国嗣，国非无医，而轻果进药，故罪同於弑。二者虽原其本心，而《春秋》不赦，盖为教之远防也。楚灵无道於民，於例当称国以弑，公子比首兵自立，楚众散归，而灵王缢死，故以比为弑王也。比既得国，国人惊乱，弃疾从而扇之，比惧自杀，皆弃疾之由。故书公子弃疾杀公子比也。《左氏》义例止此而已，其馀小异，皆从赴也。刘、贾、许、颍以为君恶及国朝，则称国以弑君；恶及国人，则称人以弑。案传郑灵、宋昭，经文异而例同，故重发以同之。子弑其父，又嫌异於他臣，亦重明其不异。既不碎别国之与人，而传云：“莒纪公多行无礼於国，大子仆因国人以弑之。”经但称国不称人，知国之与人，虽言别而事一也。杜言小异。从赴者，宋之蒙泽，楚之乾谿，俱是国内，而弑捷不书蒙泽。齐商人、卫州吁俱是公子，而州吁不称公子，诸如此类，所有不同，皆从赴也。此弑君之例，有君罪、臣罪之异。而诸侯出奔，皆不书逐君之人以罪臣者，以君之见弑，未必皆为无道，故立臣罪之文，以见君有无罪死者。国君而被臣逐，悉是不能固位，其罪皆在於君。故杜诸侯出奔，例云诸侯奔者，皆迫逐而苟免，非自出也。仲尼之经更没逐者主名，以自奔为文者，责其不能自安自固，所犯非徒所逐之臣也。蔡侯、宋虽无罪，据其失位出奔，亦其咎也。是说逐君无罪臣之文意也。<br/><br/>　<br/><br/>　　郑人立子良。穆公庶子。辞曰：“以贤，则去疾不足；去疾，子良名。○去，起吕反，下皆同。以顺，则公子坚长。”乃立襄公。襄公，坚也。○长，丁丈反。襄公将去穆氏，逐群兄弟。而舍子良。以其让己。○舍音赦，下同。子良不可，曰：“穆氏宜存，则固原也。若将亡之，则亦皆亡，去疾何为？”何为独留。乃舍之，皆为大夫。<br/><br/>　　初，楚司马子良生子越椒。子文曰：“必杀之！子文，子良之兄。是子也，熊虎之状而豺狼之声；弗杀，必灭若敖氏矣。谚曰：‘狼子野心。’是乃狼也，其可畜乎？”子良不可。子文以为大慼。及将死，聚其族曰：“椒也知政，乃速行矣，无及於难。”且泣曰：“鬼犹求食，若敖氏之鬼不其馁而！”而，语助，言必馁。○难，乃旦反。馁，奴罪反，饿也。及令尹子文卒，斗般为令尹，般，子文之子子扬。○般音班。子越为司马。蒍贾为工正，谮子扬而杀之，子越为令尹，巳为司马。贾为椒谮子扬而巳得椒处。○蒍，于委反。贾为，于伪反。处，昌虑反。子越又恶之，恶贾。○恶，乌路反，注同。乃以若敖氏之族，圄伯嬴於轑阳而杀之，圄，囚也。伯嬴，蒍贾也。轑阳，楚邑。○圄，鱼吕反。嬴音盈。轑音辽。遂处烝野，将攻王。王以三王之子为质焉，弗受。烝野，楚邑。三王：文、成、穆。○烝，之承反。质音致。师于漳澨。漳澨，漳水边。○漳音章。澨，市制反。<br/><br/>　　[疏]注“漳澨漳水边”。<br/><br/>　　○正义曰：《释例》云：“漳水出新城沶乡县，南至荆山，东南经襄阳南郡当阳县，入沮。”《尔雅》水边之名，唯有厓、涘、岸、浒，无以澨为水边者。但此云漳澨，成十五年云“决睢澨”，雎、漳皆水名，举水名而言澨，知澨是水边也。<br/><br/>　<br/><br/>　　秋，七月，戊戌，楚子与若敖氏战于皋浒。皋浒，楚地。○浒，呼五反。伯棼射王，汰辀，及鼓跗，著於丁宁。伯棼，越椒也。辀，车辕。汰，过也。箭过车辕上。丁宁，钲也。○棼，扶云反。射，食亦反，下同。汰，他来反。辀，陟留反。跗，芳扶反。著，直略反。钲音正。<br/><br/>　　[疏]“及鼓跗，著于丁宁”。<br/><br/>　　○正义曰：车上不得置簨虡以县鼓，故为作跗，若殷之楹鼓也。言著於丁宁，则丁宁是器。《晋语》云：“伐备钟鼓，声其罪也；战以淳于丁宁，儆其民也。”是丁宁，战之用也。《周礼·鼓人》：“以金錞和鼓。”郑玄云：“錞，淳于也。其形圆如碓头。”“以金镯节鼓。”郑玄云：“镯，钲也。形如小钟，军行鸣之，以为鼓节。”是錞即淳于，镯即丁宁。故先儒皆以镯为钲之别名，丁宁即是钲也。<br/><br/>　<br/><br/>　　又射，汰辀，以贯笠毂。兵车无盖，尊者则边人执笠，依毂而立，以御寒暑，名曰笠毂。此言箭过车辕，及王之盖。○贯，古乱反。笠音立。毂，古木反。<br/><br/>　　[疏]注“兵车”至“之盖”。<br/><br/>　　○正义曰：服虔云：笠毂，毂之盖如笠，所以蔽毂上，以御矢也。一曰车毂上铁也，或曰兵车旁幔轮谓之笠毂。杜以彼为不安，故改之而为此说，亦是以意而言，差於人情为允耳。<br/><br/>　<br/><br/>　　师惧，退。王使巡师曰：“吾先君文王克息，获三矢焉，伯棼窃其二，尽於是矣。”鼓而进之，遂灭若敖氏。初，若敖娶於云阝，云阝，国名。○云阝，本又作郧，音云。<br/><br/>　　[疏]“王使”至“是矣”。<br/><br/>　　○正义曰：此是彊军人之心耳，息有此矢，矢当有法，不得无人学作，唯三而已。且射中王车，由射之工，不由矢善。若其由矢，王国犹有一矢，何不一发以取越椒？<br/><br/>　<br/><br/>　　生斗伯比。若敖卒，从其母畜於云阝，畜，养。○畜，许六反。淫於云阝子之女，生子文焉。云阝夫人使弃诸梦中。梦，泽名。江夏安陆县城东南有云梦城。○梦音蒙，又亡贡反。虎乳之。云阝子田，见之，惧而归。以告。告女私通所生。○乳，如主反。遂使收之。楚人谓乳穀，谓虎於菟，故命之曰斗穀於菟。以其女妻伯比。伯比所淫者。○穀，如口反。於音乌，菟音徒。妻，七计反。实为令尹子文。斗氏始自子文为令尹。其孙箴尹克黄箴尹，官名。克黄，子扬之子。○箴，之金反。使於齐，还及宋，闻乱。其人曰：“不可以入矣。”箴尹曰：“弃君之命，独谁受之？君，天也，天可逃乎？”遂归，复命，而自拘於司败。王思子文之治楚国也，曰：“子文无后，何以劝善？”使复其所，改命曰生。易其名也。○使於，所吏反。拘音俱。<br/><br/>　　[疏]注“易其名”。<br/><br/>　　○正义曰：言越椒之乱，合诛绝其族，今更存立，故命曰生，言应死而重生。<br/><br/>　<br/><br/>　　冬，楚子伐郑，郑未服也。前年楚侵郑，不获成，故曰未服。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10170.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10172.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

