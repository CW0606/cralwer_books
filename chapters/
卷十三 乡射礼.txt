<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十三 乡射礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十三 乡射礼全文,郑玄作品" />
<meta name="description" content="仪礼注疏原文阅读,卷十三 乡射礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4518.html";
var nextpage="novel-read-266-4520.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十三 乡射礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4518.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十三 乡射礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:16:52<span class="divide">|</span></p>
<div class="page-body">
<div class="page-content">
<p>司正降复位，<br/>　　[疏]“司正降复位”。○释曰：自此尽“唯宾”，论举觯於宾与大夫，为无筭爵之事。云“司正降复位”者，司正当监旅酬讫，故降，使二人举觯于宾与大夫，为无筭始也。<br/>　　使二人举觯于宾与大夫。二人，主人之赞者。<br/>　　举觯者皆洗觯，升，实之，西阶上北面，皆坐奠觯，拜，执觯兴。宾与大夫皆席末答拜。举觯者皆坐祭，遂饮，卒觯，兴，坐奠觯，拜，执觯兴。宾与大夫皆答拜。举觯者逆降，洗，升实觯，皆立于西阶上，北面，东上。宾与大夫拜。举觯者皆进，坐奠于荐右。坐奠之，不敢授。<br/>　　[疏]“举觯”至“荐右”。○注“坐奠之不敢授”。○释曰：宾与大夫皆席末答拜者，皆席西南面答拜。云“皆进，坐奠于荐右”者，以其将饮者於右，故也。云“坐奠之，不敢授”者，对献酬时亲授主人之赞者，卑不敢亲授觯也。<br/>　　宾与大夫辞，坐受觯以兴。辞，辞其坐奠觯。<br/>　　[疏]“宾与”至“以兴”。○注“辞辞其坐奠觯”。○释曰：必辞者，赞者不敢亲授，宾与大夫不可自尊，故辞之。不言“取”而言“受”者，亦是若亲受之然。<br/>　　举觯者退反位，皆拜送，乃降。宾与大夫坐，反奠于其所，兴。不举者，盛礼已崇。古文曰反坐。<br/>　　[疏]“举觯”至“所兴”。○注“不举”至“反坐”。○释曰：崇，重也。凡饮酒，礼成於酬。前已旅酬，所盛礼已重，今主人复举觯，为无筭爵，尽欢情，客不尽主人欢，故且奠之。未举之，故不奠荐左。<br/>　　若无大夫，则唯宾。长一人举觯，如《燕礼》媵爵之为。<br/>　　[疏]若“无大夫则唯宾”。○注“长一”至“之为”。○释曰：曏二人举觯为宾与大夫，今若无大夫，当阙一人，故云“则唯宾”也。云“长一人举觯，如《燕礼》媵爵之为”者，燕礼初，二大夫媵觯，至旅酬，复使二人，君命长媵一爵於君，与此同，故云如《燕礼》之为彼旅酬。此为无筭爵，不同，但一人是同，故引为证也。<br/>　　司正升自西阶，阼阶上受命于主人，適西阶上，北面请坐于宾。请坐，欲与宾燕，尽殷勤也。至此盛礼以成，酒清肴乾，强有力者犹倦焉。<br/>　　[疏]“司正”至“于宾”。○注“请坐”至“倦焉”。○释曰：自此尽“少退北上”，论请坐彻俎之事。云“酒清肴乾，强有力者犹倦焉”者，此《礼记·聘义》文。案彼云：“故强有力者将以行礼也，酒清人渴而不敢饮也，肉乾人饥而不敢食也，日莫人倦。”引之者，证此宾须坐之义。<br/>　　宾辞以俎。俎者，肴之贵者也。辞之者，不敢以燕坐亵贵肴。<br/>　　[疏]“宾辞以俎”。○注“俎者”至“贵肴”。○释曰：俎所盛骨体，骨体是肴之贵者，故辞之也。<br/>　　反命于主人，主人曰：“请彻俎。”宾许。司正降自西阶，阶前命弟子俟彻俎。弟子，宾党也。俎者，主人赞者设之。今宾辞之，使其党俟彻，顺宾意也。上言“请坐于宾”，此言“主人曰”，互相备耳。<br/>　　[疏]“反命”至“彻俎”。○注“弟子”至“备耳”。○释曰：知弟子是宾党者，以其司正降自西阶，阶前命之，明宾党弟子在西阶东面也。必使宾党弟子者，彻俎是宾请之，故郑云“俎者，主人赞者设之，今宾辞之，使其党俟彻，顺宾意也”。云“上言请坐于宾，此言主人曰，互相备耳”者，凡辞，皆司正请于主人，主人有命，司正乃传告宾。今上文云司正“请坐于宾”，直见司正传主人辞，不见“主人曰请坐于宾”之辞，此经直见“主人曰请彻俎”，不见司正传主人以告宾，是互相备也。不言“互文”而云“互相备”者，凡言互文者，各举一事，一事自周，是互文。此据一边礼，一边礼不备，文相续乃备，故云互相备。若云“糗饵粉餈”，郑注云“饵言糗，餈言粉，互相足”之类也。<br/>　　司正升，立于序端。宾降席，北面。主人降席自南方，阼阶上北面。大夫降席，席东南面。俟弟子升受俎。<br/>　　[疏]“司正”至“南面”。○注“俟弟子升受俎”。○释曰：云“俟弟子升受俎”者，下云“司正以俎出授从者”，注云：“授宾家从来者也，所以厚礼之。”则此弟子升受俎者。案下文据大夫与主人而言，若宾俎授司正，非弟子也。<br/>　　宾取俎，还授司正。司正以降自西阶，宾从之降，遂立于阶西，东面。司正以俎出，授从者。授宾家从来者也。古者与人饮食，必归其盛者，所以厚礼之。<br/>　　[疏]注“授宾”至“礼之”。○释曰：云“古者与人饮食，必归其盛者，所以厚礼之”者，《乡饮酒》、《燕礼》、《大射》宾客皆有俎，彻归客之左右，俎是肴之贵，是归其盛者。《公食大夫》既食，“有司卷三牲之俎，归于宾馆”。故总云古者与人饮食必归其盛者，所以厚礼之也。<br/>　　主人取俎，还授弟子。弟子受俎，降自西阶以东。主人降自阼阶，西面立。以东，授主人侍者。<br/>　　[疏]“主人”至“面立”。○注“以东”至“侍者”。○释曰：云“以东，授主人侍”者，弟子是宾党，非主人之赞者，故知彻主人俎，还授主人侍者，归入於内也。<br/>　　大夫取俎，还授弟子。弟子以降自西阶，遂出授从者。大夫从之降，立于宾南。凡言还者，明取俎各自乡其席。<br/>　　众宾皆降，立于大夫之南，少退，北上。从降，亦为将燕。<br/>　　[疏]注“从降亦为将燕”。○释曰：宾、主人、大夫有俎，从俎而降。此三宾无俎，亦从大夫而降，亦如宾、主人、大夫将燕，故同降同升也。<br/>　　主人以宾揖让，说屦，乃升。大夫及众宾皆说屦，升，坐。说屦者，将空坐，屦亵贱，不宜在堂也。说屦则抠衣，为其被地。<br/>　　[疏]“主人”至“升坐”。○注“说屦”至“被地”。○释曰：自此尽“门外再拜”，论升坐行无筭爵，宾醉送出之事。云“说屦则抠衣，为其被地”者，《曲礼》云“抠衣趋隅”，彼谓升席时，引之证说屦，低身亦然，若不抠衣，恐衣被地履之。但对文上曰衣，下曰裳，散文衣裳通，此衣即裳也。案《少仪》云：“排阖说屦於户内，一人而已矣。”郑注云：“虽众敌，犹有所尊也。”彼尊卑在室，则尊者说屦在户内，自馀说屦於户外。若尊卑在堂，则亦尊者一人说屦在堂，自馀说屦於堂下，是以《燕礼》、《大射》臣皆说屦於阶下。公不见说屦之文，明公舄在堂矣。此乃《乡饮酒》臣礼，宾主人行敌礼，故皆说屦於堂下也。<br/>　　乃羞。羞，进也。所进者，狗胾醢也。燕设啗具，所以案酒。<br/>　　[疏]“乃羞”。○注“羞进”至“案酒”。○释曰：云“所进者，狗胾醢也”者，以其牲用狗，故知狗胾醢。醢未必狗，以其醢豫造乃成，非临时之物，故知非狗，连言之也。<br/>　　无筭爵。使二人举觯。宾与大夫不兴，取奠觯饮，卒觯，不拜。二人，谓曏者二人也。使之升，立于西阶上。宾与大夫将旅，当执觯也。卒觯者固不拜矣，著之者，嫌坐卒爵者拜既爵。此坐于席，礼既杀，不复崇。<br/>　　[疏]“无筭”至“不拜”。○注“二人”至“复崇”。○释曰：经“宾”上有“于”字者，误。以此二觯仍是前二人所举者，今以二人升者，举发使行无筭爵，非新觯，以郑注可知，故误有也。若然，举觯上属，实下属为句也。云“卒觯者固不拜矣，著之者，嫌坐卒爵者拜既爵”者，上正旅酬时，宾酬主人，宾不祭，卒觯，不拜，不洗，今此二人举觯，礼弥杀，故云卒觯者固不拜矣。嫌坐卒爵者拜既爵者，以正献酬时皆坐，卒爵拜既爵，嫌此无筭爵饮，卒觯，亦有拜义，故明之。云“坐于席，礼既杀，不复崇”者，此决正行献酬时，在於阶下，有拜既爵，此说屦就席，礼既杀，不复崇重，故无拜爵也。<br/>　　执觯者受觯，遂实之。宾觯以之主人，大夫之觯长受，长，众宾长。而错，皆不拜。错者，实主人之觯，以之次宾也。实宾长之觯，以之次大夫，其或多者，迭饮於坐而已，皆不拜受，礼又杀也。<br/>　　[疏]注“错者”至“杀也”。○释曰：云“其或多者，迭饮於坐而已”者，众宾之长在宾西者三人，大夫则席於宾东。若大夫亦三人，则与众宾等，得交错相酬。言其或多者，若有一大夫，则众宾二人无所酬，直二人迭饮而已。若大夫四人已上，多於三宾，自三人之外，亦无所酬，则亦自相酬，迭饮而已。云“皆不拜受，礼杀也”者，上二人举觯於宾与大夫，皆拜受，及饮卒不拜，是其杀。今众宾与大夫不拜受觯，故言礼又杀也。<br/>　　辩，卒受者兴，以旅在下者于西阶上。众宾之末，饮而酬主人之赞者；大夫之末，饮而酬宾党，亦错焉。不使执觯者酌，以其将旅酬，不以己尊孤人也。其末若皆众宾，则先酬主人之赞者，若皆大夫，则先酬宾党而已。执觯者酌，在上辩，降复位。<br/>　　[疏]“辩卒”至“阶上”。○注“众宾”至“复位”。○释曰：经云“辩”，谓堂上众宾已上皆饮讫。云“卒受”者，谓最末后饮者。云“众宾之末，饮而酬主人之赞者；大夫之末，饮而酬宾党，亦错焉”者，此亦若堂上交错也。云“不使执觯者酌”，谓不使二人执觯者酌。云“以其将旅酬，不以己尊孤人也”者，其堂上皆坐行酒，至此立阶上，旅在下，解经“兴，以旅在下者”。云“其末若皆众宾，则先酬主人之赞”者，谓大夫或少或无，则众宾为末饮也。云“若皆大夫”者，谓大夫多，众宾遍后，二觯并酬大夫，则大夫为末饮也。云“执觯者酌在上辩，降复位”者，谓二人举觯酌堂上众宾已上辩，其堂下自酌相旅，二人无事，故降复于东阶前，西面北上位也。故《乡饮酒》记云：“主人之赞者西面北上，不与，无筭爵然后与。”必知复位者，下经云“执觯者皆与旅”是也。<br/>　　长受酬，酬者不拜，乃饮，卒觯，以实之。言酬者不拜者，嫌酬堂下异位当拜也。古文曰受酬者不拜。<br/>　　[疏]“长受”至“实之”。○注“言酬”至“不拜”。○释曰：谓堂下或宾党之长，或主人赞者之长，受堂上酬，酬者不拜。郑云“酬者不拜者，嫌酬堂下异位，当拜也”者，嫌堂下异位，堂上酬堂下当拜，故明之也。<br/>　　受酬者不拜受。礼杀，进受尊者之酬，犹不拜。<br/>　　[疏]“受酬者不拜受”。○注“礼杀”至“不拜”。○释曰：堂下卑者受堂上尊者酒当拜，由礼杀，虽尊者之酬，犹不拜也。<br/>　　辩旅，皆不拜。主人之赞者於此始旅，嫌有拜。<br/>　　[疏]“辩旅皆不拜”。○注“主人”至“有拜”。○释曰：以《乡饮酒》记云：“主人之赞者不与，无筭爵然后与。”故郑偏言主人之赞者於此始旅，嫌有拜，故明之也。<br/>　　执觯者皆与旅。嫌已饮不复饮也。上使之劝人耳，非逮下之惠也。亦自以齿与於旅也。<br/>　　[疏]“执觯者皆与旅”。○注“嫌已”至“旅也”。○释曰：此即上文二人举觯者於西阶上，已卒觯，故郑云“嫌已饮不复饮也”。<br/>　　卒受者以虚觯降，奠于篚。执觯者洗，升实觯，反奠于宾与大夫。复奠之者，燕以饮酒为欢，醉乃止，主人之意也。今文无执觯及宾觯、大夫之觯，皆为爵。实觯，觯为之。<br/>　　[疏]“卒受”至“大夫”。○注“复奠”至“为之”。○释曰：今文此经云执觯者，无此执觯，又今文无执觯及宾觯、大夫之觯皆为爵，不从者，以其皆在无筭爵之科，明不为爵。云“实觯，觯为之”者，亦不从也。<br/>　　无筭乐。合乡乐无次数。<br/>　　[疏]“无筭乐”。○注“合乡乐无次数”。○释曰：知合乡乐《二南》者，约上正歌时不略，其正已歌乡乐。但上有次第，先歌《关雎》，次歌《葛覃》、《卷耳》，次歌《鹊巢》、《采蘋》、《采蘩》，皆三终，有次数。今无次数，在宾主所好也。<br/>　　宾兴，乐正命奏《陔》。《陔》，《陔夏》，其诗亡。《周礼》宾醉而出，奏《陔夏》。《陔夏》者，天子诸侯以锺鼓，大夫、士鼓而已。<br/>　　[疏]“宾兴”至“奏陔”。○注“陔陔”至“而已”。○释曰：此宾兴，即命奏，下文宾降，乃作乐也。云“《陔》，《陔夏》其诗亡”者，《九夏》皆《诗》篇，郑注《锺师》云：“歌之大者，载在乐章，乐崩亦从而亡。”云“《周礼》”者，《锺师》云：《陔夏》，杜子春云：“客醉而出，奏《陔夏》。”虽非正文，亦据《周礼》而言。云“《陔夏》者，天子诸侯以锺鼓”，知者，《锺师》云：“以锺鼓奏《九夏》。”是天子法。襄公四年：“穆叔如晋，晋侯飨之，金奏《肆夏》之三，不拜。”则《陔夏》奏用锺矣。大夫、士尚有鼓，明诸侯亦有鼓，故总云“天子、诸侯以锺鼓”。知“大夫、士用鼓”者，此《乡射》、《乡饮酒》皆有鼓，故知以鼓奏《陔》而已也。<br/>　　宾降及阶，《陔》作。宾出，众宾皆出，主人送于门外，再拜。拜送宾于门东，西面。宾不答拜，礼有终。<br/>　　[疏]“宾降”至“再拜”。○注“拜送”至“有终”。○释曰：知“拜送宾于门东，西面”者，此约迎宾时於此拜也。云“不答拜，礼有终”者，以行礼有终，故不答也。<br/>　　明日，宾朝服以拜赐于门外。拜赐，谢恩惠也。<br/>　　[疏]“明日”至“门外”。○释曰：自此尽“经末”，论息劳司正之事。<br/>　　主人不见，如宾服，遂从之，拜辱于门外，乃退。不见，不亵礼也。拜辱，谢其自屈辱。<br/>　　[疏]“主人”至“乃退”。○注“不见”至“屈辱”。○释曰：不见不亵礼者，礼不欲数，数则渎。今主人不见，恐相亵，故不见也。<br/>　　主人释服，乃息司正。释服，说朝服，服玄端也。息犹劳也。劳司正，谓宾之与之饮酒，以其昨日尢劳倦也。《月令》曰：“劳农以休息之。”<br/>　　[疏]“主人”至“司正”。○注“释服”至“息之”。○释曰：上文主人如宾服，则主人亦朝服矣。今言“释服”，谓释去朝服。朝服之下，衣则次玄端，故知“释服说朝服服玄端也”。玄端即朝服之下易其裳为异也。《月令》者，彼是十月农功毕，劳农以休息之，为息田夫之腊祭，引之者，证息劳来休息之义也。<br/>　　无介。劳礼略，贬於饮酒也。此已下皆记礼之异者。<br/>　　[疏]“无介”。○注“劳礼”至“异者”。○释曰：云“劳礼略，贬於饮酒也”者，谓贬於《乡饮酒》，《乡饮酒》礼有介，此上司正饮酒及此劳礼皆无介，是贬於《乡饮酒》也。云“此以下皆记礼之异”者，谓息司正之礼与上饮酒礼异之事也。<br/>　　不杀。无俎故也。<br/>　　[疏]“不杀”。○注“无俎故也”。○释曰：下文云“无俎”，无俎故不杀，杀即有俎也。<br/>　　使人速。速，召宾。<br/>　　[疏]“使人速”。○注“速召宾”。○释曰：若《公食》使人召之还，司正为摈也。<br/>　　迎于门外，不拜，入，升。不拜至，不拜洗。荐脯醢，无俎。宾酢主人，主人不崇酒，不拜众宾。既献众宾，一人举觯，遂无筭爵。言遂者，明其间阙也。宾坐奠觯于其所，摈者遂受命于主人，请坐于宾，宾降说屦升坐矣。不言遂请坐者，请坐主於无筭爵。<br/>　　[疏]“迎于”至“筭爵”。○注“言遂”至“筭爵”。○释曰：云“言遂者，明其閒阙也”者，閒阙谓閒一人举觯，下有工升歌，立司正旅酬，及二人举觯及彻俎之事，以其阙此数事，故云“遂无筭爵”也。云“宾坐奠觯于其所，摈者遂受命于主人，请坐于宾，宾降说屦升坐矣”，此并依正饮酒礼。不言遂请坐者，请坐主於无筭爵者，以其请坐主於无筭爵，今言无筭爵，自然请坐可知，故不须言请坐于宾也。<br/>　　无司正。使摈者而已，不立之。<br/>　　[疏]“无司正”。○注“使摈”至“立之”。○释曰：不立司正，亦是与饮酒礼异。<br/>　　宾不与。昨日至尊，不可亵也。古文与作豫。<br/>　　[疏]“宾不与”。○注“昨日”至“作豫”。○释曰：宾者，主人所尊敬，不可复召之，复召之亦是亵渎也。<br/>　　征唯所欲，征，召也。谓所欲请呼。<br/>　　[疏]“征唯所欲”。○注“征召”至“请呼”。○释曰：须止则止，须召则召，在主人之意，故云“所欲请呼”也。<br/>　　以告於乡先生、君子可也。告，请也。乡先生，乡大夫致仕者也。君子，有大德行不仕者。<br/>　　[疏]“以告”至“可也”。○注“告请”至“仕者”。○释曰：云“乡大夫致仕者也”者，此即《乡饮酒》注云“先生，谓老人教学者”。云“君子，有大德行不仕”者，大德行，谓六德、六行，可贡而不仕者。此即居士缟带，亦曰处士。<br/>　　羞唯所有。用时见物。<br/>　　[疏]“羞唯所有”。○注“用时见物”。○释曰：谓昨日所有之馀见物。<br/>　　乡乐唯欲。不歌《雅》、《颂》，取《周》、《召》之《诗》，在所好。<br/>　　[疏]“乡乐唯欲”。○注“不歌”至“所好”。○释曰：此即与上无筭乐同，而云不歌《雅》、《颂》者，以其上饮酒主於射，略於乐，不用《小雅》。此非乡射，而亦不歌《雅》、《颂》者，亦不可过于正饮酒礼，故云“《周》、《召》之诗在所好”也。<br/>　　记。大夫与，则公士为宾。不敢使乡人加尊於大夫也。公士，在官之士。乡宾主用处士。<br/>　　[疏]“记大”至“为宾”。○注“不敢”至“处士”。○释曰：据此乡射使处士无爵命者为宾，故有大夫来，不以乡人加尊於大夫，故易去之，使公士为宾。若然，《乡饮酒》贡士法：贤者为宾，其次为介，又其次为众宾。有大夫来，不易去之，以其宾拟贡故也。云“乡宾主用处士”，即君子者也。<br/>　　使能，不宿戒。能者敏於事，不待宿戒而习之。<br/>　　[疏]“使能不宿戒”。○注“能者”至“习之”。○释曰：解上宾用处士。云“能者敏於事”者，《孝经》云：“参不敏。”郑云：“敏犹达也。”则此通达於事。<br/>　　其牲，狗也。狗取择人。<br/>　　[疏]“其牲狗也”。○注“狗取择人”。○释曰：《乡饮酒》、《乡射》义取择贤士为宾，天子已下，燕亦用狗，亦取择人可与燕者。<br/>　　亨于堂东北。《乡饮酒义》曰：“俎阳气之所发也。”<br/>　　[疏]“亨于堂东北”。○注“乡饮”至“发也”。○释曰：阳气起於东北而盛於南方，亨狗于东北，饮酒是阳，故法之。<br/>　　尊，绤幂。宾至，彻之。以绤为幂，取其坚絜。<br/>　　[疏]“尊绤幂宾至彻之”。○注“以绤”至“坚絜”。○释曰：凡幂者皆为尘埃加，故设之。但用幂不用幂不同者，凡用醴，皆不见用幂，质故也。即《士冠》礼子，《昏礼》礼宾赞礼妇，《聘礼》礼宾，此等用醴皆无幂是也。醮无酒，亦用幂者，从礼子，质也。或以尊厌卑，亦无幂。《燕礼》君尊，有幂，方圜壶则无幂。《昏礼》尊於室内有幂，尊於房户外为媵御贱，故无幂。《乡饮酒》、《乡射》有幂者，无所厌故也。若祭祀之幂，《幂人》云：“以疏布幂八尊。”郑云：“天地之神尚质。”“以画布幂六彝。”郑云：“宗庙可以文。”“凡王巾皆黼。”注云：“周尚武，其用文德则黻可。”诸侯无文，或与王同。其丧中之幂皆用疏布。《士丧礼》小敛用功布，大敛亦同。《士虞》用絺幂，与吉同，大夫亦当然也。云“宾至，彻之”者，巾幂必布，执幂，宾未至，恐尘加，宾至，彻去不复用，以其《乡射》、《饮酒》不见更用之文故也。《燕礼》君命彻幂，则未命之前重用之者。君尊，久设恐尘，故重覆之。<br/>　　蒲筵，缁布纯。筵，席也。纯，缘。<br/>　　[疏]“蒲筵缁布纯”。○注“筵席也纯缘”。○释曰：乡大夫、州长与乡人习礼，虽有公卿之尊，无加席，唯一种，故记人记之云筵席者，郑注《周礼·序官》云：“铺陈曰筵，藉之曰席。”然其言之筵席，通但在地者为筵，取铺陈之义，在上曰席，取相承藉之义耳。<br/>　　西序之席，北上。众宾统於宾。<br/>　　[疏]“西序之席北上”。○注“众宾统於宾”。○释曰：众宾之席继宾，己西南面东上，今云“西序之席北上”者，谓众宾有东面者则北上，此东面非常，故记之也。若然，此乡射上设席，虽不言众宾之数，上文云“三拜众宾”，郑云：“三拜，示遍也。”则众宾亦三人矣。而复有东面者，若公卿大夫多，尊东不受则於尊西，宾近於西，则三宾东面北上，统於宾也。<br/>　　献用爵，其他用觯。爵尊，不可亵也。以爵拜者，不徒作。以爵拜，谓拜既爵。徒犹空也。作，起也。不空起，言起必酢主人。<br/>　　荐，脯用笾，五胑，祭半胑，横于上。醢以豆，出自东房。胑长尺二寸。脯用笾，笾宜乾物也。醢以豆，豆宜濡物也。胑犹脡也，为记者异耳。祭横于上，殊之也。於人为缩。胑广狭未闻也。古文胑为胾，今文或作植。<br/>　　[疏]“荐脯”至“二寸”。○注“脯用”至“作植”。○释曰：云“豆，宜濡物也”者，案《王制》云：“一为乾豆。”郑云：“谓腊之以为祭祀，豆实。”与此违者，以其豆实则醢也。郑注《周礼·醢人》云：“作醢及赞者，必先膊乾其肉，乃后细莝之，杂以梁麹及盐渍，以美酒涂置甀中，百日则成矣。”是乾以为豆实，醢是也。云“胑犹脡也，为记者异耳”者，《乡饮酒》记云：“脯五脡。”此云五胑，胑与脡不同，非训之，是记者异，名不同，非别有义，故郑云胑犹脡也。云“於人为缩”者，脯法於人为缩者，《乡饮酒》记引《曲礼》云：“以脯脩置者，左朐右末。”郑注《曲礼》云：“屈中曰朐。”取左手案之，右手擘之，便故。於人为缩。横，祭半胑横上，於脯为横，於人则为纵也。<br/>　　俎由东壁，自西阶升。狗既亨，载于东方。<br/>　　[疏]“俎由”至“阶升”。○注“狗既”至“东方”。○释曰：云“狗既亨，载于东方”者，上云“亨于堂东北”，今云“俎由东壁”者，亨在东北，实俎曰载，载则於东方，东方则东壁，故云俎由东壁也。云“自西阶升”者，既由东壁，恐如祭馔由东阶升，故记人明之。若祭馔则东阶升，《特牲》、《少牢》是也。尊神，故由阼阶升。<br/>　　宾俎，脊、胁、肩、肺。主人俎，脊、胁、臂、肺。肺皆离。皆右体也。进腠。以骨名肉，贵骨也。宾俎用肩，主人用臂，尊宾也。离犹扌奎也。腠，肤理也。进理，谓前其本。右体，周所贵也。若有尊者，则俎其馀体也。<br/>　　[疏]“宾俎”至“进腠”。○注“以骨”至“体也”。○释曰：云“以骨名肉”者，骨为本，有名，肉为末，无名。所食即肉，故以骨名肉，必知骨有肉者，《特牲》“乃食举”，注云：“举言食者，明凡解体皆连肉。”是有肉也。云“宾俎用肩，主人用臂，尊宾也”者，此据前三体而言，以其体有肩、臂、臑。《礼记·祭统》云：“周人贵肩。”为其显，故宾用肩，尊宾也。云“离犹扌奎也”者，案《礼记·少仪》云：“牛羊之肺，离而不提心。”郑云：“提犹绝也。扌奎离之不绝中央少者。”中央少者，即是心也。此将食，举肺也。云“进理，谓前其本”者，此与《公食》同，生人食法。《少牢》进下者，是鬼神食法。云“右体，周所贵也”者，对左，殷所贵。云“若有尊”者，则俎其馀体也者，前有三，肩、臂、臑，以次用之。宾、主、已用肩臂，有一大夫则用臑，二大夫则取后体用&#17373;，若有三大夫巳上则用胳，其脊、胁与宾、主同，故下文云“获者之俎折脊胁肺臑”，注云“臑，若&#17373;胳觳折之，以为大夫之馀体”是也。<br/>　　凡举爵，三作而不徒爵。谓献宾、献大夫、献工，皆有荐。<br/>　　[疏]注“谓献”至“有荐”。○释曰：知此三人者，以其言三作，故知唯此三人而已。<br/>　　凡奠者於左，不饮，不欲其妨。<br/>　　[疏]“凡奠者於左”。○释曰：谓若酬宾奠於右，宾奠之於左。<br/>　　将举者於右。便其举也。<br/>　　[疏]“将举者於右”。○释曰：谓若酬一人二人，举奠之，於荐右后举之者也。<br/>　　众宾之长，一人辞洗，如宾礼。尊之於其党。<br/>　　[疏]“众宾”至“宾礼”。○注“尊之於其党”。○释曰：此献三宾之时，主人唯为长者一人洗爵，如经文恐已后更洗，故记人明之也。<br/>　　若有诸公，则如宾礼，大夫如介礼。无诸公，则大夫如宾礼。尊卑之差。诸公，大国之孤也。乐作，大夫不入。后乐贤也。乐正与立者齿。谓其饮之次也。尊乐正同於宾党。《乡饮酒》记曰：“与立者皆荐以齿。”<br/>　　三笙一和而成声。三人吹笙，一人吹和，凡四人也。《尔雅》曰：“笙小者谓之和。”<br/>　　[疏]“三笙”至“成声”。○注“三人”至“之和”。○释曰：云“《尔雅》曰：笙小者谓之和”者，案《尔雅·释乐》云：“大笙谓之巢。”孙氏注云：“巢高大。”又云：“小者谓之和。”注云：“和，小笙是也。”<br/>　　献工与笙，取爵于上篚。既献，奠于下篚。其笙，则献诸西阶上。奠爵于下篚，不复用也。今文无与笙。<br/>　　[疏]“献工”至“阶上”。○注“奠爵”至“与笙”。○释曰：云“奠爵于下篚，不复用也”者，谓堂上不复用，无妨堂下更入用之。知者，献获及释获者皆取而献之是也。《大射》献服不氏用散不用爵者，彼君礼，与此异也。<br/>　　立者，东面北上。宾党。<br/>　　[疏]“立者东面北上”。○注“宾党”。○释曰：此谓一命及不命来观礼者，与堂下众宾齿，东面北上而立。<br/>　　司正既举觯而荐诸其位。荐於觯南。<br/>　　[疏]“司正”至“其位”。○注“荐於觯南”。○释曰：知荐於觯南不荐於觯北者，以司正觯南北面立，若荐觯北，与觯相隔，非位前，故知觯南位北也。<br/>　　三耦者，使弟子，司射前戒之。弟子，宾党之少者也。前戒，谓先射请戒之。<br/>　　[疏]“三耦”至“戒之”。○注“弟子”至“戒之”。○释曰：云“使弟子，司射前戒之”者，谓请射之前戒之，以其经云“三耦俟於堂西”，故郑云“前戒谓先射请戒之”也。<br/>　　司射之弓矢与扑，倚于西阶之西。便其事也。<br/>　　[疏]“司射”至“之西”。○注“便其事也”。○释曰：此矢谓挟一个者，初，司射適堂西袒、决、遂，取弓矢于阶西，兼挟一矢，则诱射之，弓矢亦在阶西矣。若然，诱射讫，適堂西改取一个挟之，遂適阶西取扑，此一个实在堂西，至视筭之时，於西阶西释弓矢，去扑，献释获者，此亦在西阶西，故郑云“便其事也”。<br/>　　司射既袒、决、遂而升，司马阶前命张侯，遂命倚旌。著并行也。古文曰：遂命获者倚旌。<br/>　　[疏]“司射”至“倚旌”。○注“著并”至“倚旌”。○释曰：云“著并行”者，谓司射与司马有不并行事时，案上文将射，適堂西，袒决遂，取弓矢於西阶上，北面告宾曰：“弓矢既具，有司请射。”其时司马即阶前令倚旌，此皆同时，故郑云著并行事。如上经纳射器及比三耦以前，司射独行事后及司正为司马，与司射并行事，故记人记之也。<br/>　　凡侯，天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。此所谓兽侯也，燕射则张之。乡射及宾射，当张采侯二正。而记此者，天子诸侯之燕射，各以其乡射之礼而张此侯，由是云焉白质、赤质，皆谓采其地。其地不采者，白布也。熊、麋、虎、豹、鹿、豕，皆正面画其头象於正鹄之处耳。君画一，臣画二，阳奇阴偶之数也。燕射射熊、虎、豹，不忘上下相犯。射麋、鹿、豕，志在君臣相养也。其画之皆毛物之。<br/>　　[疏]“凡侯”至“鹿豕”。○注“此所”至“物之”。○释曰：云“此所谓兽侯也”者，《周礼·梓人》云“张兽侯以息燕”，注云“息者，休农息老物也。燕谓劳使臣，若与群臣饮酒而射”是也。云“燕射则张之”者，《燕礼》大射正为司射，如乡射之礼，是诸侯燕用乡射之礼，故云燕射则张之也。天子虽无文，据记天子燕射记，明天子燕射亦用乡射之法也。云“乡射及宾射，当张采侯二正”者，案《周礼》射人掌宾射，大夫、士同二正，是宾射二正。乡射无文，知亦采侯二正者，《周礼》宾射与宾客为射，此乡射虽与乡人习礼，亦如宾主行射礼，又非私相燕劳，故约与宾射同也。言采侯者，《梓人》云：“张五采之侯，则远国属。”是宾射之侯，故云采侯也。云“而记此者，天子诸侯之燕射，各以其乡射之礼”者，以天子自用乡射之礼，诸侯自用乡射之礼，大夫士亦各随其君用乡射之礼也。用乡射之礼，谓张侯道五十步及三耦，一与乡射同。云“张此侯”，则经兽侯是也。云“由是云焉”者，谓由是用乡射法，故云兽侯，於此乡记也。云“白质、赤质，皆谓采其地”者，案《周礼·掌蜃》云：“共白盛之蜃。”则此以蜃灰涂之，使白为地。赤质者亦以赤涂之，使赤为地。云“不采者，白布也”者，谓大夫士直云布侯者也。云“熊、麋、虎、豹、鹿、豕，皆正面画其头”者，知皆画首者，以其言貍首者，射不来者之首，明此兽侯等亦正面画其头也。云“象於正鹄之处耳”者，案《梓人》云“参分其广，而鹄居一焉”，据《大射》之侯。若宾射之侯，则三分其侯正居一焉。若燕射之侯，则兽居一焉，故云象其正鹄之处耳。云“君画一，臣画二，阳奇阴偶之数也”者，《礼记·郊特牲》云：“君之南乡，答阳之义也。臣之北面，答君也。”是君阳臣阴，又天一生水，地二生火，是一二阴阳之数，故云君一臣二，阳奇阴偶之数也。云“燕射射熊虎豹，不忘上下相犯”者，三者皆猛兽，不苟相下，若君臣之道，亦献可者替，否者不苟相从，辄当犯颜而谏，似兽等，故用之。云“射麋、鹿、豕，志在君臣相养也”者，案《内则》云麋鹿豕皆有轩，并是可食之物，故云相养也。云“其画之皆毛物之”者，此无正文，但画五三三正之侯，各以其色，明画兽侯亦以毛物画之可知也。<br/>　　凡画者，丹质。宾射之侯，燕射之侯，皆画云气於侧以为饰。必先以丹采其地，丹浅於赤。<br/>　　[疏]“凡画者质丹”。○注“宾射”至“於赤”。○释曰：云“宾射之侯，燕射之侯”者，此乡射以采侯二正，是宾射之侯也，此兽侯也，又是燕射之侯，故郑并言之云“皆画云气於侧以为饰”者，郑解经凡言“画”者，皆画云气，故以云气解之也。盖象云色，若宾射之侯，天子九十步侯，朱、白、苍、黄、玄五正者，还画此五色云气於其侧；七十步侯，朱、白、苍三正者，还画此三色云气於其侧；五十步侯，朱、绿二正者，还画此二色云气於其侧，以为饰也。云“必先以丹采其地”者，欲画此五色、三色云气时，必先用丹采此地，乃於其上画云气也。天子侯九十步之内，更有七十、五十步侯。畿内诸侯七十步侯内，更有五十步侯。畿外诸侯者之九十步侯之内，更有七十、五十步侯。其画之采皆如其数也。以侯数非一，尊卑又不同，故云“凡”以广之，言凡画云气，以丹为质地者也。云“丹浅於赤”者，案《月令》云：“乘朱路，驾赤緌，载赤旂，衣朱衣。”朱与赤互言之，即为一物。又案《冬官·锺氏》云：“以朱湛丹秫。”四入为朱，色深而湛丹秫，故知丹浅於赤。郑言此者，欲见以丹为地，丹上得见赤色云之义，故言此也。<br/>　　射自楹閒，物长如笴，其閒容弓，距随长武。自楹閒者，谓射於庠也。楹閒，中央东西之节也。物，谓射时所立处也。谓之物者，物犹事也，君子所有事也。长如笴者，谓从画之长短也。笴，矢幹也，长三尺，与跬相应，射者进退之节也。閒容弓者，上下射相去六尺也。距随者，物横画也，始前足至东头为距，后足来合而南面为随。武，迹也，尺二寸。<br/>　　[疏]“射自”至“长武”。○注“自楹”至“二寸”。○释曰：云“自楹閒者，谓射於庠”也，知者，以其言楹閒则是庠，则物当楣，故知非射於序者也。云“楹閒，中央东西节也”者，以其楹閒北面无限，东楹西楹相当，故知东西之节也。云“长如笴者，谓从画之长短也”者，其下有距随为横，此言物长，又是从迹之称，故知南北之长短也。云“笴，矢幹也，长三尺”者，以《矢人职》得知也。云“与跬相应”者，《礼记·祭义》云：“故君子跬步而弗忘孝也。”一举足谓之跬，再举足谓之步。步射者，履物不过一跬，故知以三尺为限也。云“距随者，物横画也，始前足至东头为距，后足来合而南面为随”者，谓上射下射并足处皆然。言长武，武，迹也，中人之迹尺二寸，谓横尺二寸也。<br/>　　序则物当栋，堂则物当楣。是制五架之屋也。正中曰栋，次曰楣，前曰庪。<br/>　　[疏]“序则”至“当楣”。○注“是制”至“曰庪”。○释曰：云“是制五架之屋也”者，庠序皆然，但有室、无室为异。<br/>　　命负侯者，由其位。於贱者，礼略。<br/>　　[疏]“命负”至“其位”。○释曰：“其位”者，正据司马自在己位，遥命之。遥命者，由负侯者贱，略之故也。对司射比耦，则就其位，经无司马命负侯之位，故记之也。<br/>　　凡適堂西，皆出入于司马之南。唯宾与大夫降阶，遂西取弓矢。尊者宜逸，由便也。<br/>　　旌，各以其物。旌，总名也。杂帛为物，大夫士之所建也。言各者，乡射或於庠，或於谢。<br/>　　[疏]“旌各以其物”。○注“旌总”至“於谢”。○释曰：云“旌，总名也”者，以《周礼·司常》云九旗，对文“通帛为旃，杂帛为物，全羽为旞，析羽为旌”各别。今名物为旌者，散文通，故云旌总名也。云“杂帛为物，大夫士之所建也”者，《司常》文。通帛者，通体并是绛帛，周所尚赤也。杂帛者，中绛，缘边白也，白，殷之正色，故郑彼注云言“先王正道佐职”也。云“各者，乡射或於庠，或於谢”者，诸侯乡大夫是大夫，询众庶，射於庠；射於谢、於序，是诸侯、州长。是士春秋习射于谢。大夫、士同建物而云各者，虽同建物，仞则大夫五仞、士三仞，不同，故云各也。<br/>　　无物，则以白羽与朱羽糅，杠长三仞，以鸿脰韬上，二寻。无物者，谓小国之州长也。其乡大夫一命，其州长士不命，不命者无物。此翿旌也，翿亦所以进退众者。糅，杂也。杠，橦也。七尺曰仞。鸿，鸟之长脰者也。八尺曰寻。今文糅为缩，韬为翿。<br/>　　[疏]“无物”至“二寻”。○注“无物”至“为翿”。○释曰：云“无物者，谓小国之州长也”者，案《典命》：“子男之卿再命，大夫一命，士不命。”大夫一命，得建物。士不命，则无物，是以不得与上“各以其物”同，别为此旌。云“此翿旌也”者，据下文“士鹿中翿旌”也。下云：“君国中射，则皮树中，以翿旌获。”此不命士与国君同者，士卑不嫌，命士以上，尊卑自异也。云“翿亦所以进退众”者，此非直用之於获，案《丧大记》君葬时，执翿居前诏倾亏，亦所以进退众人也。云“七尺曰仞”者，无正文，郑案《书传》云：雉长三丈高一丈，则墙高一丈。《礼记·祭义》云：“筑宫仞有三尺。”墙高一丈，云仞有三尺，除三尺之外只有七尺，故知七尺曰仞也。王肃则依《小尔雅》四尺曰仞，孔君则八尺曰仞，所见不同也。云“鸿，鸟之长脰者”也者，脰则项也。云“八尺曰寻”者，亦无正文，《冬官》云“车有六等之数”，云“殳长寻有四尺”，长丈二而云寻有四尺，除四尺则寻长八尺矣。<br/>　　凡挟矢，於二指之閒横之。二指，谓左右手之第二指，此以食指、将指挟之。<br/>　　[疏]“凡挟”至“横之”。○注“二指”至“挟之”。○释曰：云“二指，谓左右手之第二指”，知左右手皆挟之者，以云“二指之閒横之”，则知左右手也。云“此以食指、将指挟之”者，以左擘指拓弓，右擘指钩弦，故知挟矢以第二、第三指閒。第二指为食指，《左传》云“子公之食指动”是也。第三指为将指，《左传》云“吴王阖闾伤於将指”是也。故云食指将指之閒挟之。知不在无名指閒者，以无名指短，与将指不相应，故知不是也。<br/>　　司射在司马之北。<br/>　　[疏]“司射在司马之北”。○释曰：经不明言司射与司马南北相当，故明之也。<br/>　　司马无事不执弓。以不主射，故也。<br/>　　始射，获而未释获；复，释获；复，用乐行之。君子取人以渐。<br/>　　[疏]“始射”至“行之”。○释曰：始射，获而未释获，据三耦射时。云“复释获”者，据第二番射时。复用乐行之，据第三番射时。<br/>　　上射於右。於右物射。<br/>　　楅，长如笴，博三寸，厚寸有半，龙首，其中蛇交，韦当。博，广也。两端为龙首，中央为蛇身相交也。蛇龙，君子之类也。交者，象君子取矢於楅上也。直心背之衣曰当，以丹韦为之。司马左右抚矢而乘之，分委於当。<br/>　　[疏]“楅长”至“韦当”。○注“博广”至“於当”。○释曰：云“蛇龙，君子之类也”者，《易》云：“龙战于野，其血玄黄。”郑注云：“圣人喻龙，君子喻蛇。”是蛇龙总为君子之类也。云“直心背之衣曰当”者，直通身之言，其楅两头为龙首，於背上通身著当。言当心中央也。知“丹韦为之”者，周尚赤，上云“凡画者丹质”，又《周礼》九旗之帛皆用绛，故知此当亦以丹韦为之。云“司马左右抚矢而乘之，分委於当”者，若未分时，总在於当，今则四四在一边，不谓分讫，乃至於两当也。<br/>　　楅，魨，横而拳之，南面坐而奠之，南北当洗。魨，赤黑漆也。<br/>　　[疏]“楅魨”至“当洗”。○注“魨赤黑漆也”。○释曰：云“南面坐而奠之”者，取向弟子持矢北面，故南面奠之。云“南北当洗”者，恐南北不知远近，故记言南北当洗，南北节也。<br/>　　射者有过，则挞之。过，谓矢扬中人。凡射时矢中人，当刑之。今乡会众贤以礼乐劝民，而射者中人，本意在侯，去伤害之心远，是以轻之，以扑挞於中庭而已。《书》曰：“扑作教刑。”<br/>　　[疏]“射者”至“挞之”。○注“过谓”至“教刑”。○释曰：云“是以轻之，以扑挞於中庭而已”，引《书》者，谓《尚书·尧典》之文，彼据教学，故彼注云：“不勤道业则挞之。”引之者，於射时司射搢扑，亦是教射法，故引证挞犯礼之过者，是以《尚书》亦云“侯以明之，挞以记之”是也。<br/>　　众宾不与射者不降。不以无事乱有事。古文与为豫。<br/>　　[疏]“众宾”至“不降”。○注“不以”至“为豫”。○释曰：乡射不得与射者，虽誓，仅有存焉。三宾已上，容其有文无武者，许其不射，故记者言之也。<br/>　　取诱射之矢者，既拾取矢，而后兼诱射之乘矢而取之。谓反位巳礼成，乃更进取之，不相因也。<br/>　　[疏]“取诱”至“取之”。○注“谓反”至“因也”。○释曰：云“不相因”者，既自拾取已之乘矢，反位，东西望讫，上射乃更向前，兼取诱射之矢。礼以变为敬，故不相因。<br/>　　宾、主人射，则司射摈升降，卒射即席，而反位卒事。摈宾主人升降者，皆尊之也。不使司马摈其升降，主於射。<br/>　　[疏]“宾主”至“卒事”。○注“摈宾”至“於射”。○释曰：云“不使司马摈其升降，主於射”者，必以司射决之者，以司马本是司正，不主射事，司射主射事，故使司射也。<br/>　　鹿中，髤，前足跪，凿背，容八筭。释获者奉之，先首。前足跪者，象教扰之兽受负也。<br/>　　[疏]注“前足”至“负也”。○释曰：服不氏教扰猛兽，猛兽不堪受负。其有合负物者，教扰则屈前足以受负，若今扆受负则四足俱屈之类也。<br/>　　大夫降，立于堂西以俟射。尊大夫，不使久列於射位。<br/>　　[疏]“大夫”至“俟射”。○注“尊大”至“射位”。○释曰：谓主人、大夫降时，宾、主先射，大夫则立于堂西，其耦在司马之西射位，大夫且立於堂西，射至，乃取其耦共升射。<br/>　　大夫与士射，袒薰襦。不肉袒，殊於耦。耦少退于物。下大夫也，既发则然。<br/>　　司射，释弓矢视筭。与献释获者释弓矢。唯此二事，休武主文，释弓矢耳。然则摈升降不释。<br/>　　[疏]“司射”至“弓矢”。○注“唯此”至“不释”。○释曰：此二者经文自具记之者，以唯此二事释，欲显出宾、主升降时不释，故言之。是以郑云“然则摈升降不释”也。<br/>　　礼射不主皮。主皮之射者，胜者又射，不胜者降。礼射，谓以礼乐射也。大射、宾射、燕射是矣。不主皮者，贵其容体比於礼，其节比於乐，不待中为备也。言不胜者降，则不复升射也。主皮者无侯，张兽皮而射之，主於获也。《尚书传》曰：战斗不可不习，故於蒐狩以闲之也。闲之者，贯之也。贯之者，习之也。凡祭，取馀获陈於泽，然后卿大夫相与射也。中者，虽不中也取；不中者，虽中也不取。何以然？所以贵揖让之取也，而贱勇力之取。向之取也於囿中，勇力之取也。今之取也於泽宫，揖让之取也。泽，习礼之处，非所於行礼，其射又主中，此主皮之射与？天子大射，张皮侯；宾射，张五采之侯；燕射，张兽侯。<br/>　　[疏]“礼射”至“者降”。○注“礼射”至“兽侯”。○释曰：云“礼射，谓以礼乐射也”者，射时有礼，兼作乐，故连乐言之。不言乡射者，乡射用采侯，宾射中兼之，故不言也。云“不主皮者，贵其容体比於礼，其节比於乐”者，此即九节、七节、五节，应於乐节是也。云“言不胜者降，不复升射也”者，据主皮射者也。礼射二番不胜，仍待三番，复升射也。《尚书传》者，济南伏生为《尚书》作传。云“已祭，取馀获陈於泽，然后卿大夫相与射也”者，此则《周礼》山虞田讫，虞人植旗於中，属禽焉。每禽择取三十馀，将向国以祭，谓若《大司马》云：仲春祭社，仲夏享礿，仲秋祀方，仲冬享烝。已祭，乃以馀获陈於泽。宫中卿大夫、士，共以主皮之礼射取之。云“虽不中虽中”者，据内田时也。云“非所於礼”者，云揖让取即是行礼，而云非所於行礼者，揖让虽是礼，对大射之等，其体比於礼，其节比於乐，为非所行礼也。云“此主皮之射与”者，《书传》不言主皮，以义约同，故云“与”以疑之也。云“天子大射”已下者，案《梓人》云“张皮侯而栖以鹄，则春以功”，即此郑云“天子大射张皮侯”，一也。《梓人》又云：“张五采之侯远国属”，即此郑云“宾射张五采之侯”也。《梓人》又云“张兽侯以息燕”，即此郑云“燕射张兽侯”也。郑言此者，证此是礼射，与主皮异也。若然，天子有泽宫，又有射宫，二处皆行射礼者，泽宫之内有班馀获射，又有试弓习武之射，若西郊学中射者，行大射之礼，张皮侯者是也。泽宫中射，将欲向射宫，先向泽宫中试弓，习武之射，此习武之射无侯，直射甲革椹质，故《司弓矢职》云：“王弓弧弓，以授射甲革椹质。”而注引《圉人职》曰“射则充椹质”是也。<br/>　　主人亦饮于西阶上。就射爵而饮也，己无俊才，不可以辞罚者。<br/>　　[疏]“主人”至“阶上”。○注“就射”至“辞罚”。○释曰：此谓主人在不胜之党受罚爵之时也。云“就射爵而饮也”者，谓西楹西丰上射爵也。云“己无俊才，不可以辞罚”者，以主人尊，恐不受罚爵，故言此也。<br/>　　获者之俎，折脊、胁、肺、臑。臑，若&#17373;胳觳之折，以大夫之馀体。<br/>　　[疏]“获者”至“肺臑”。○注“臑若”至“馀体”。○释曰：上宾主人已用肩、臂，唯有臑及&#17373;、胳、觳，若脊胁骨多，尊卑皆有，自臑已下，各得其一。今郑具言之，欲见科取其一不定，以其若无大夫，获者得臑，即经所云者，故臑在肺下，欲见无大夫已合得。若大夫一人，大夫得臑，获者得&#17373;。若大夫二人，获者即得胳。若大夫三人，获者即得觳。若大夫公卿更多，则折之不得整体，或更取馀体也。故郑又云“折以大夫之馀体”也。<br/>　　东方谓之右个。侯，以乡堂为面也。<br/>　　[疏]“东方谓之右不”。○注“侯以乡堂为面也”。○释曰：以其经直云左右个，不辨东西，故记人明之也。<br/>　　释获者之俎，折脊、胁、肺。皆有祭。皆，皆获者也。祭，祭肺也。以言肺，谓刌肺不离，嫌无祭肺。<br/>　　[疏]“释获”至“有祭”。○注“皆皆”至“祭肺”。○释曰：云“以言肺，谓刌肺不离”者，即经中脊、胁、肺，是切肺与祭肺同也。云“嫌无祭肺”者，此明记人之意，见上已有刌肺不离者，即经中脊、胁、肺，是刌肺与祭肺同，嫌更不别有祭肺，故言皆有祭肺。言“皆，皆获者”，欲见释获者与主获者二者皆别有祭肺，故云“皆”也。若然，上肺即举肺，案《公食大夫》有切肺与祭肺者，优宾，使宾祭。此二者亦以举肺为祭肺者，略贱者之义，是以《有司彻》侑俎，羊切肺一，侑豕，俎亦切肺一。郑云：“豕又祭肺，不哜肺，不备礼。”则是略贱之类也。<br/>　　大夫说矢束，坐说之。明不自尊别也。<br/>　　歌《驺虞》若《采蘋》，皆五终。射无筭。谓众宾继射者，众宾无数也。每一耦射，歌五终也。<br/>　　[疏]“歌驺”至“无筭”。○注“谓众”至“终也”。○释曰：上用《驺虞》以化民，下用《采蘋》，大夫之乐节，亦可皆五终者，大夫、士皆五节，一节一终，故云“五终”也。郑言“众宾无数”者，谓堂下众宾继射者，故无数。若堂上众宾，则三人也。<br/>　　古者於旅也语。礼成乐备，乃可以言语，先王礼乐之道也。疾今人慢於礼乐之盛，言语无节，故追道古也。凡旅，不洗。敬杀。不洗者不祭。不盛。<br/>　　既旅，士不入。后正礼也。既旅，则将燕矣。士入，齿於乡人。<br/>　　[疏]注“士入齿於乡人”。○释曰：以其士立于下，故齿於乡人也。<br/>　　大夫后出。下乡人，不干其宾主之礼。<br/>　　[疏]“大夫后出”。○注“不干其宾主之礼”。○释曰：宾主及众宾出后乃出，故云“不干其宾主之礼”。<br/>　　主人送于门外，再拜。拜送大夫，尊之也。主人送宾还，入门揖，大夫乃出，送拜之。<br/>　　[疏]“主人”至“再拜”。○注“拜送”至“拜之”。○释曰：上文大夫后出，是大夫意不干宾主之礼。此经主人意，故郑云“拜送大夫尊之也”。知“主人送宾还，入门揖，大夫乃出送拜之”者，以其上经云宾出，“主人送于门外，再拜”。此记又云：“大夫后出，主人送于门外，再拜。”故知主人送宾还，入门揖，大夫乃出，送再拜之也。<br/>　　乡侯，上个五寻。上个，谓最上幅也。八尺曰寻，上幅用布四丈。<br/>　　[疏]“乡侯上个五寻”。○注“上个”至“四丈”。○释曰：以五寻，寻八尺，五八四十，故四丈也。<br/>　　中十尺。方者也，用布五丈。今官市幅广二尺二寸，旁削一寸。《考工记》曰：“梓人为侯，广与崇方。”谓中也。<br/>　　[疏]“中十尺”。○注“方者”至“中也”。○释曰：云“方者也”者，谓侯中正方十尺。云“用布五丈。今官布幅广二尺二寸，旁削一寸”者，郑意此言十尺，用布五幅，幅广二尺二寸，两畔各削一寸为缝，幅各二尺在，故五幅为一丈也。汉法，幅二尺二寸，亦古制存焉，故举以为况。若然，《周礼》、《郑志》纯三只，只八寸，二尺四寸者，据缯幅也。《士丧礼》云：“亡则以缁长半幅。”注云：“半幅一尺，终幅二尺。”亦谓缯而幅二尺者。幅有二种，丧礼略，用其狭者，故《周礼》郑云“凡为神之衣物，必沽而小”是也。引《梓人》者，彼总据三侯，侯中皆广与崇方，引之证经十尺是方也。<br/>　　侯道五十弓，弓二寸以为侯中。言侯中所取数也。量侯道以貍步，而云弓者，侯之所取数，宜於躬器也。正二寸，骹中之博也。今文改弓为肱也。<br/>　　[疏]“侯道”至“侯中”。○注“言侯”至“肱也”。○释曰：云“言侯中所取数也”者，谓侯中大小取数于侯道。云“量侯道以貍步”者，《大射》文，故彼云以貍步张三侯，是用步耳。而云弓者六尺为步，弓之下制六尺，与步相应。而云弓者，侯之所取数，宜於射器也，故此经云弓也。云“正二寸者，骹中之博也”者，案《周礼·弓人》云：“骹解中有变焉。”谓弓弣把中侧骨之处博二寸，故於此处取数焉。<br/>　　倍中以为躬，躬，身也。谓中之上下幅也，用布各二丈。<br/>　　[疏]“倍中以为躬”。○注“躬身”至“二丈”。○释曰：身谓中，上、中、下各横接一幅布者，故郑云“中之上下幅，用布各二丈”也。<br/>　　倍躬以为左右舌。谓上个也。居两旁谓之个，左右出谓之舌。<br/>　　[疏]“倍躬以为左右舌”。○注“谓上”至“之舌”。○释曰：言“谓上个”者，对下个不得倍躬，故谓上个也。云“两旁谓之个”，在躬之两傍则谓之个。云“左右出谓之舌”，谓躬外两相各出一丈，若人舒舌，故下云“下舌半上舌”，据出者而言也。<br/>　　下舌半上舌。半者，半其出於射者也，用布三丈。所以半上舌者，侯，人之形类也，上个象臂，下个象足。中人张臂八尺，张足六尺，五八四十，五六三十，以此为衰也。凡乡侯用布十六丈，数起侯道五十弓以计。道七十弓之侯，用布二十五丈二尺；道九十弓之侯，用布三十六丈。<br/>　　[疏]注“半者”至“六丈”。○释曰：“半者，半其出於躬者也”者，以其言“舌”，故知半其出者也。云“用布三丈”者，上舌两相各一丈，今下舌两相各五尺，通躬二丈，故云用布三丈也。云“侯，人之形类也”者，人形上广下狭故也。云“五八四十”，据上个四丈；五六三十，据下个三丈；以此上下为衰差也。云“凡乡侯用布十六丈，数起侯道五十弓以计”者，用布十六丈者，中五幅，幅一丈，用布五丈；上下躬各二丈，总四丈；上个四丈，下个三丈，是总十六丈也。云“道七十弓之侯，用布二十五丈二尺”者，道七十弓，弓取二寸，二七十四，侯中丈四尺。七幅，幅有丈四尺，中用布九丈八尺；上下躬各用布二丈八尺，上下总用布五丈六尺；上个倍躬，为五丈六尺；下舌半上舌，上舌出者，两相各出丈四尺；下舌半之，两相各出七尺，下舌用布一丈四尺，通躬二丈八尺，总计用布四丈二尺也，通计用布二十五丈二尺。云“道九十弓之侯，用布三十六丈”者，弓取二寸，九十弓，侯中丈八尺。侯中用布九幅，幅别丈八尺；中用布十六丈二尺；倍中以为躬，上下躬各用布三丈六尺，上下总七丈二尺；倍躬以为左右舌，上舌用布亦七丈二尺，下舌亦半上舌，上舌出者丈八尺，下舌半之，则下舌总用布五丈四尺，以此计之，总用布三十六丈也。<br/>　　箭筹八十。箭，筱也。筹，筭也。筭八十者，略以十耦为正，贵全数。其时众寡从宾。<br/>　　[疏]“箭筹八十”。○注“箭筱”至“从宾”。○释曰：云“箭，筱也”者，谓以箭为筹射之耦，随宾多少。今言八十，举成数，以十耦为文。但一者数之始，十者数之终，以十耦为成数也。<br/>　　长尺有握，握素。握，本所持处也。素，谓刊之也。刊本一肤。<br/>　　[疏]“长尺有握握素”。○注“握本”至“一肤”。○释曰：云“长尺”，复云有握，则握在一尺之外，则此筹尺四寸矣。云“刊本一肤”者，《公羊传》僖三十一年云：“触石而出，肤寸而合，不崇朝而遍雨乎天下者，唯泰山尔。”何休云：“侧手为肤。”又《投壶》云：“室中五扶。”注云：“铺四指曰扶。一指案寸。”皆谓布四指，一指一寸，四指则四寸。引之者，证握肤为一，谓刊四寸也。<br/>　　楚扑长如笴。刊本尺。刊其可持处。君射，则为下射。上射退于物一笴，既发，则答君而俟。答，对也。此以下杂记也。今文君射则为下。君乐作而后就物。君，袒朱襦以射。君尊。小臣以巾执矢以授。君尊，不搢矢，不挟矢，授之稍属。若饮君，如燕则夹爵。谓君在不胜之党也。宾饮君如燕，宾媵觚于公之礼则夹爵。夹爵者，君既卒爵，复自酌。<br/>　　君国中射，则皮树中，以翿旌获，白羽与朱羽糅；国中，城中也。谓燕射也。皮树，兽名。以翿旌获，尚文德也。今文皮树繁竖，糅为縚。古文无以。<br/>　　[疏]“以翿旌获”。○注“国中”至“无以”。○释曰：知城中是燕射者，以其下有宾射、大射，不在国，故国中是燕射，以其燕在寝故也。云“以翿旌获，尚文德也”者，以其燕主欢心，故旌从不命之士，亦取尚文德之义。必知取尚文德者，以其以文德者舞文舞，羽舞也，以武德者舞武舞，干舞也。此既用羽，知取尚文德也。<br/>　　於郊，则闾中，以旌获；於郊，谓大射也，大射於大学。《王制》曰：“小学在公宫之左，大学在郊。”闾，兽名，如驴一角；或曰如驴歧蹄。《周书》曰：北唐以闾。析羽为旌。<br/>　　[疏]“於郊”至“旌获”。○注“於郊”至“为旌”。○释曰：知“於郊，谓大射也”者，案《大射》云：“公入《骜》。”从外来入，此既言於郊，故知大射在郊也。云“大射於大学”者，据诸侯而言也。天子大射在虞庠小学，以其天子大学在国中，小学在郊。诸侯不得立大学在国，立大学在郊，故郑引《王制》“小学在公宫之左，大学在郊”，是殷法，诸侯用焉，故引为证。必知诸侯立大学在郊者，见《诗·鲁颂》有泮宫。《礼记》云：“故鲁人将有事於上帝，必先有事於泮宫。”郑云：“泮宫，郊之学也。”则《诗》泮宫，此郊学是也。云“闾，兽名，如驴一角，或曰如驴歧蹄。《周书》曰：北唐以闾”者，歧蹄已上，《山海经》文，《周书》见於《国语》也。<br/>　　於竟，则虎中龙旃。於竟，谓与邻国君射也。画龙於旃，尚文章也。通帛为旃。<br/>　　[疏]“於竟则虎中龙旃”。○注“於竟”至“为旃”。○释曰：与邻国君射，则宾射也。以其君有送宾之事，因送则射。云“尚文章也”者，亦若翿旌也。云“通帛为旃”，《司常》文，郑注云：“凡九旗之帛皆用绛。”则通帛者，正幅为绛，长寻曰旐，系旐曰旆，通体皆用绛帛为之名旃。<br/>　　大夫，兕中，各以其物获。兕，兽名，似牛一角。<br/>　　[疏]“大夫”至“物获”。○注“兕，兽名，似牛一角”。○释曰：下有士，则此专据大夫为文。而云“各以其物”者，公、侯、伯大夫再命，子男之大夫一命，为卿大夫，刃数虽同，旒依命数不同，故云各。又下云士“翿旌以获”，唯小国之州长不命者，则公侯之州长一命，有旌，亦入物中，则各内兼之矣，故云各。兕似牛一角，案《尔雅》及《山海经》知之。<br/>　　士，鹿中，翿旌以获。谓小国之州长也。用翿为旌以获，无物也。古文无以获。<br/>　　唯君有射于国中，其馀否。臣不习武事於君侧也。古文“有”作“又”，今文无“其馀否”。<br/>　　[疏]“唯君”至“馀否”。○注“臣不”至“馀否”。○释曰：天子、诸侯皆燕射在国。又天子宾射在朝，亦在国。大夫、士燕射、宾射不在国。大夫又得行大射，虽无郊学，亦不得在国。是以孔子为乡射，射於矍相之圃，是其一隅。若然，此乡射亦不在国，射亦宜在国外，故记人於此见之也。<br/>　　君在，大夫射则肉袒。不袒薰襦，厌於君也。今文无射。<br/>　　[疏]“君在”至“肉袒”。○注“不袒”至“於君”。○释曰：上云大夫与士射袒纁襦，今与君射为厌，与士同，故肉袒也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4518.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4520.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

