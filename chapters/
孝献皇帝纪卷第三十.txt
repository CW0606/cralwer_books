<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝献皇帝纪卷第三十_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝献皇帝纪卷第三十全文,袁宏作品" />
<meta name="description" content="后汉纪原文阅读,孝献皇帝纪卷第三十全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7686.html";
var nextpage="novel-read-556-7688.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝献皇帝纪卷第三十</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7686.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝献皇帝纪卷第三十</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:32:24<span class="divide">|</span></p>
<div class="page-body">
<div class="page-content">
<p>　十二年（丁亥、二０七）<br/>　　春，曹操上表曰：“昔袁绍入郊甸，战于官渡，时兵少粮尽，图欲还许。荀彧乃建进讨之规，遂摧大逆，覆取其众。此彧睹胜败之机，略不世出〔一〕。绍既破败，臣粮亦尽，以为河北未易图也，欲南讨刘表。彧复止臣，陈其得失。臣用反〔旆〕，于是遂平四州〔二〕。向使臣退于官渡，绍必鼓行而前；遂征刘表，则河北延其凶计。彧之二策，以亡为存，以祸为福，臣所不及也。是故先帝贵指纵之功，薄搏获之赏〔三〕；古人尚帷幄之规，下攻拔之捷〔四〕。原其绩效，足享高爵，而海内未喻其状，所受不侔其功，臣诚惜之。乞重平议，增畴户邑。”彧深辞让。操报之曰：“君之策谋，非但所表二事而已，前后谦冲，欲慕鲁连先生乎〔五〕？此圣人达节者所〔不〕（以）贵也〔六〕。昔介子推有言：‘窃人之财，犹谓之盗。’〔七〕况君密谋安众，先于孤者以百数乎？以二事相还而复辞，何取谦亮多邪？”<br/>　　〔一〕　“世出”原误倒作“出世” ，据三国志彧传注引彧别传迳改。<br/>　　〔二〕　据裴注引彧别传及范书补“ 旆”字。又四州者，冀、并、幽、青诸州也。<br/>　　〔三〕　汉定天下，论功行封，高祖以萧何为最，诸将不服。高祖曰：“夫猎，追杀兽兔者，狗也；而发踪指示兽处者，人也。今诸君徒能走兽耳，功狗也；至如萧何，发踪指示，功人也。”见史记萧相国世家。按汉书萧何传“踪”作“纵”。师古注：“ 发纵，谓解绁而放之也。指示者，以手指示之，今俗言放狗。纵音子用反，而读者乃为踪迹之踪，非也。书本皆不为踪字。”又范书荀彧传亦作“纵”。注曰：“纵或作踪，两通。”<br/>　　〔四〕　史记留侯世家曰：汉元年正月，封功臣。良未尝有战斗功，高帝曰：“运筹策帷帐中，决胜千里外，子房功也。自择齐三万户。”<br/>　　〔五〕　史记鲁仲连列传曰：“平原君欲封鲁连，鲁连辞让者三，终不肯受。平原君乃置酒，酒酣起前，以千金为鲁连寿。鲁连笑曰：‘<br/>　　所贵于天下之士者，为人排患释难解纷乱而无取也。即有取者，是商贾之事也，而连不忍为也。’遂辞平原君而去。”<br/>　　〔六〕　据裴注引彧别传改。<br/>　　〔七〕　见僖公三十四年左传。<br/>　　三月癸丑〔一〕，增封守尚书令彧户一千，并前二千户。操欲表彧为三公，彧使荀攸申让，至于十数，乃止。<br/>　　〔一〕　是月壬戌朔，无癸丑，疑有讹。<br/>　　是时〔一〕……“曹公世子聪明尊隽，宜选天下贤哲以师保之，辅成至德。及征行军，宜以为副贰，使渐明御军用兵之道。”操从之。<br/>　　〔一〕　其下有脱文，且不详语者为何人。<br/>　　秋八月，曹操登白狼山，与匈奴蹋顿战〔一〕，大破斩之。<br/>　　〔一〕　“蹋顿”原误作“冒顿”，据三国志、范书、通鉴迳改之。<br/>　　袁尚、熙奔辽东，太守公孙康斩尚、熙首送京师。<br/>　　乙酉〔一〕，封操三子为列侯，操不受。<br/>　　〔一〕　八月庚寅朔，无乙酉。疑乃九月事。<br/>　　冬十月，星孛于鹑尾。<br/>　　乙酉〔一〕，济南王斌为黄巾所杀。<br/>　　〔一〕　范书献帝纪“乙酉”作“乙巳”，“斌”作“赟”。按十月己丑朔，无乙酉，当以范书为是。<br/>　　刘备屯新野，荆州豪杰归者日众。<br/>　　琅邪阳都人诸葛亮，字孔明，躬耕陇亩，好为梁甫吟〔一〕。身长八尺，尝自比于管仲、乐毅，时人莫之许也。唯博陵崔州平、颍川徐元直与亮友善〔二〕，谓之信然。于是徐庶见刘备曰：“诸葛孔明，卧龙也，将军岂愿见之乎？”备曰：“君与俱来。”庶曰：“此人宜可以就见，不可屈致。将军且枉驾顾之。”<br/>　　〔一〕　卢弼曰：“按艺文类聚十九引陈武别传曰：‘陈武字国本，休屠胡人。常骑驴牧羊，诸家牧竖十数人，或有知歌谣者，武遂学太山梁父吟，幽州马客吟及行路难之属。’是梁父吟本为古歌谣，诸葛亮吟之遣兴耳。”又类聚卷十九载蜀志诸葛亮梁父吟曰：“步出齐城门，遥望荡阴里。里中有三坟，累累正相似。问是谁家冢？田强古冶子。力能排南山，文能绝地理。一朝被谗言，二桃杀三士。谁能为此谋？国相齐晏子。”<br/>　　〔二〕　崔州平，史失其名，仅以字见。徐元直，即徐庶也。<br/>　　由是备三诣其庐，因屏人而言曰：“汉室倾颓，奸臣窃命，主上蒙尘。孤不量力度德，欲信大义于天下〔一〕，而智术浅短，遂用猖蹶，至于今日。然志犹未已，君为计将安出？”亮答曰：“自董卓以来，豪杰并起，跨州连郡，不可胜数。曹操比于袁绍，则名微而众寡，遂能克绍，以弱为彊，此非唯天时，抑亦人谋也。今已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之谋，此可与之为援，不可图也。荆州北据汉、沔，利尽南海，东连吴会〔二〕，西通巴蜀，此用武之国，而其主不能〔守〕〔三〕，殆天将所以资将军也。益州险塞沃野，天府之地，高祖因之，以成帝业。刘璋闇弱，张鲁在北，民殷国富而不知存恤，智能之士，思得明后〔四〕。将军既帝室之胄，信义着于四海，总览英雄，思贤如渴。若跨有荆、益，保其岩阻，西和诸戎，南抚夷越，结好孙权，内修政治。天下有变，命一上将，将荆州之军以向宛、洛，将军身率益州之众，出于秦川，百姓孰不箪食壶浆以迎将军者乎〔五〕？如是霸业可成，汉室复兴也。”备曰：“善！”于是与亮情好日密。诸将不悦，备解之曰：“孤之有孔明，犹鱼之得水，愿诸君勿复言。”<br/>　　〔一〕　信读如申。<br/>　　〔二〕　胡三省曰：“吴会者，言吴为东南一都会也。”<br/>　　〔三〕　据三国志诸葛亮传补。<br/>　　〔四〕　三国志诸葛亮传“后”作“ 君”，其意一也。<br/>　　〔五〕　孟子梁惠王下曰：“今燕虐其民，王往而征之，民以为将拯己于水火之中也，箪食壶浆以迎王师。”<br/>　　十三年（戊子、二０八）<br/>　　春正月癸未，司徒赵温请置丞相〔一〕。<br/>　　〔一〕　范书献帝纪作“司徒赵温免 ”。陈璞据以疑袁纪有讹。按三国志武帝纪曰：“十三年春正月，汉罢三公官，置丞相、御史大夫。夏六月，以公为丞相。”据此疑温下脱“免”字，“丞相”下脱 “御史大夫”四字。又其后恐脱“夏六月，罢三公官，置丞相、御史大夫。癸巳，以曹操为丞相”等句，下接 □虑为御史大夫事，方与事理合。<br/>　　秋七月，曹操征刘表。<br/>　　八月丁未，光禄大夫□虑为御史大夫。<br/>　　初，操以谷少禁酒。太中大夫孔融以为不可，与操相覆疏，因以不合意。时中州略平，惟有吴、蜀。融曰：“文德以来之〔一〕。”操闻之怒，以为怨诽浮华，乃令军谘祭酒路粹傅致其罪。壬子，太中大夫孔融下狱诛，妻子皆弃市。<br/>　　〔一〕　出论语季氏。<br/>　　融字文举，鲁国人，孔子二十世孙。幼有异才，年十余岁，随父诣京师。时河南尹李膺有重名，敕门通简宾客，非当世英贤及通家子孙不见也。融欲观其为人，遂造膺门曰：“我是李君通家子孙。”门者白膺，请见曰：“高明父祖尝与仆周旋乎？”融曰：“然。先君孔子与君李老君同德比义，而相师友〔一〕，则仆累世通家也。”众坐莫不叹息，佥曰：“异童子也！”太中大夫陈祎后至〔二〕，同坐以告，祎曰：“小时了了者，至大亦未能奇也。”融曰：“如足下幼时岂常惠乎？ ”膺大笑，谓融曰：“高明长大，必为伟器。”年十三丧父，哀慕毁瘠，杖而后起，州里称其至孝。<br/>　　〔一〕　李贤引孔子家语曰：“孔子谓南宫敬叔曰：‘吾闻老聃博古而达今，通礼乐之源，明道德之归，即吾之师也。今将往矣。’遂至周，问礼于老聃焉。”。<br/>　　〔二〕　按三国志崔琰传注引续汉书、范书孔融传，“陈祎”均作“<br/>　　陈炜”。又世说新语言语篇作“陈韪”。<br/>　　初，山阳张俭与融兄裒友善〔一〕，亡命来诣，裒适出。时融年十六，俭不告。融知俭长者，有窘迫色，谓曰：“吾独不能为君主也！”因留舍藏之。后以人客发泄，国相以下，密就掩捕，俭得脱走，收融及裒送狱。融曰：“保内藏舍者，融也，当坐之。”裒曰：“ 彼来求我，求我之由，非弟之过，我当坐之。”兄弟争死，郡县疑不能决，乃上谳。诏书令裒坐之，融由是显名。<br/>　　〔一〕　裒，范书作“褒”。按尔雅释诂，裒古字本作褒。<br/>　　年二十八，为北海太守。先是黄巾破青州，融收合〔吏〕（夷）民〔一〕，起兵自守。贼张余等过青州〔二〕，融逆击，为其所败，收余兵保朱虚。称诏诱吏民，复置城邑，崇学校庠序，举贤贡士，表显耆儒，以彭璆为方正，邴原〔为〕有道〔三〕，王修为孝廉，告高密县为郑玄特立乡名曰郑公乡。又国人无后及四方游士有死亡，皆为棺木而殡葬之。使甄子然临配食县社〔四〕，其礼贤如此。<br/>　　〔一〕　吏、夷形近而讹，今正之。<br/>　　〔二〕　范书孔融传作“张饶”。<br/>　　〔三〕　据裴注引续汉书补。<br/>　　〔四〕　陈璞曰：“范书：甄子然临孝存知名，早卒。似是两人。魏志注云：郡人甄子然孝行知名。早卒，融恨不及之，乃令配食县社。据此则一人，‘临’字当衍。”按惠栋曰：“孝存名硕，注见郑玄传。”然查玄传并无此注，而有“答临孝存周礼难” 之作，则临孝存当是人名，疑袁纪“临”下脱“孝存” 二字。又沈家本亦以为魏志注引续汉书当据范书改之。<br/>　　刘备表融领青州刺史。年余，为群贼所攻，不能自守，建安初，征为将作大匠，迁少府。每朝会访对，辄为议主，诸卿大夫寄名而已。<br/>　　初，颖川陈纪论复肉刑：〔一〕“书曰：‘惟敬五刑，以成三德。’〔二〕易着劓、刖、灭趾之法，所以辅政助教，惩恶息杀也。且杀人偿死，合于古制；至于伤人，或残毁其体，而才翦毛发，非其理也。若用古刑，使淫者下蚕室，盗者刖其足，永无淫放穿窬之奸矣。”融难之曰：“古者吏端刑清，治无过差，百姓有罪，皆不之滥。末世凌迟，风化坏乱，法害其民。故曰上失其道，民散之矣。而欲绳之以古刑，投之以残弃，非所谓与时消息也〔三〕。纣斩一朝涉之胫，〔四〕天下谓之无道；九牧之地，千八百居〔五〕，若各刖一人，是下常有千八百纣也。求世休和，不可得已。且被刑之人，虑不全生，志在思死，类多趋恶。夙沙乱齐〔六〕，伊戾祸宋〔七〕，赵高、英布，为世大患〔八〕。虽忠如鬻权〔九〕，信如卞和〔十〕，智如孙膑〔十一〕，冤如巷伯〔十二〕，才如史迁〔十三〕，违如子政〔十四〕，一离刀锯，没世不齿。是太甲之思庸〔十五〕，穆公之霸秦，〔十六〕陈汤之都赖〔十七〕，魏尚之边功〔十八〕，无所复施也。”曹公将复肉刑，以众议不同乃止。<br/>　　〔一〕　按三国志陈群传，此议乃陈群发挥其父陈纪之论而封曹操之议复肉刑令。袁纪文义不清。<br/>　　〔二〕　见书吕刑。注曰：“以成刚、柔、正直之三德也。”<br/>　　〔三〕　易丰卦曰：“天地盈虚，与时消息，而况于人乎？况于鬼神乎？”<br/>　　〔四〕　书泰誓下：“斫朝涉之胫。 ”传曰：“冬月，见朝涉水者，谓其胫耐寒，斩而视之。”<br/>　　〔五〕　汉书贾山传曰：“昔者，周盖千八百国，以九州之民养千八百国之君，用民之力不过岁三日，什一而籍，君有余财，民有余力，而颂声作。”<br/>　　〔六〕　襄公十九年左传曰：齐灵公废太子光，徒之东鄙，使高厚传新太子牙，夙沙卫为少傅。灵公卒，崔杼迎太子光即位，是为庄公。以夙沙卫易己，卫奔高唐以叛。十一月，庄公醢卫于军。<br/>　　〔七〕　襄公二十六年左传曰：太子痤美而很，合左师畏而恶之，寺人伊戾为太子内师而无宠。秋，楚客聘于晋，过宋。太子知之，请野享之，公使往。伊戾请从之。至，则欿，用牲，加书，征之，而骋告公，曰：“太子将为乱，既与楚客盟矣。”公使视之，则信有焉。公囚太子，太子乃缢而死。公后闻其无罪也，乃亨伊戾。<br/>　　〔八〕　赵高，秦之阉臣；英布，秦时被黥。高惑二世而乱秦，布于汉初据淮南以叛故融举以为例。<br/>　　〔九〕　庄公十九年左传曰：“初鬻拳强谏楚子。楚子弗从。临之以兵，惧而从之。鬻拳曰：‘吾惧君以兵，罪莫大焉。’遂自刖也。”<br/>　　〔十〕　卞和，楚献和氏璧者。详见前。<br/>　　〔十一〕膑尝与庞涓俱学兵法。涓事魏为将军，阴忌膑贤于己，则以法断其两足而黥之。后齐侯阴载膑之齐，以计诱庞涓入马陵道而诛之。又银雀山出土之孙膑兵法擒庞涓篇言擒涓于桂陵之役，与史记孙子吴起传异。<br/>　　〔十二〕诗小雅巷伯序曰：“巷伯，刺幽王也。寺人伤于谗，故作是诗也。”<br/>　　〔十三〕史迁以李陵事下蚕室，发愤而着史记。<br/>　　〔十四〕子政，刘向之字。汉书楚元王传赞曰：“博物洽闻，通达古今。”传文曰：子政幼诵枕中鸿宝苑秘书，言黄金可成，上令典尚方铸作事，贵甚，多方不验。上乃下向吏，系当死。上亦奇其材，得逾冬减死论。<br/>　　〔十五〕书太甲上曰：“太甲既立，不明，伊尹放诸桐。三年，复归于亳，思庸，伊尹作太甲三篇。”思庸，念常道也。<br/>　　〔十六〕文公三年左传曰：“秦伯伐晋，济河焚舟，取王官及郊，晋人不出。遂自茅津济，封殽尸而还。遂霸西戎，用孟明也。”又史记秦本纪曰：“三十七年，秦用由余谋，伐戎王，益国十二，开地千里，遂霸西戎。”<br/>　　〔十七〕建昭三年，陈汤与甘延寿出西域，诛郅支单于于都赖水。事见汉书陈汤传。<br/>　　〔十八〕尚，文帝时云中守，坐上首虏差六级，下吏削爵，罚作之。冯唐谏，遂赦尚，复为云中守。事见汉书冯唐传。<br/>　　袁宏曰：夫民心乐全而不能常〔全〕〔一〕，盖利用之物悬于外，而嗜欲之情动于内也，于是有进〔取〕（即）陵竞之行〔二〕。希求放肆不已〔三〕，不能充其嗜欲也，则苟且侥幸之所生也。希求无厌，无以〔惬〕（疏）其欲也〔四〕，则奸伪忿怒之所兴也。先王知其如此，而欲救弊，故先以德礼陶其心，其心不化，然后加以刑辟。书云：“百姓不亲，五品不逊，汝作司徒，敬敷五教在宽。”“蛮夷猾夏，寇贼奸宄，汝作士，五刑有服。”然德刑之设，参而用之者也。三代相因，其义详焉。周礼：“ 使墨者守门，劓者守〔关〕（<br/>　　闾），宫者守内，刖者守囿。”〔五〕此肉刑之制可得而论也。荀卿亦云：“杀人者死，伤人者刑，百王之所同，末〔有〕知其所由来者也。”〔六〕夫杀人者死，而大辟可以惩未杀，不能使天下无杀。伤人者刑，而害物者不息，有黥劓可以惧未刑，不能使天下无刑也。故将欲止之，莫若先以德礼。夫罪过彰着，然后入于刑辟，是将杀人者不必〔死，欲伤人者不必〕刑也〔七〕。纵而不〔化〕（死）〔八〕，则陷于刑辟矣。故刑之所制，在于不可移之〔地〕（也）〔九〕。礼教则不然。明其善恶，所以潜劝其情，消于未〔杀〕（然）也〔十〕；示以耻辱，所以内化其心，治之未伤也。故过微而不至于着，罪薄而不及于刑也。终入辜辟者，非教化之所得也。故虽残一物之生，刑一人之体，是除天下之害，夫何伤哉！率斯道也，风化可以渐淳，刑罚可以渐少，其理然也。苟不化其心，而专任刑罚，民失义方，动陷刑网，求世休和，焉可得哉！<br/>　　〔一〕　据三国志钟繇传注引袁纪补。<br/>　　〔二〕　据裴注引袁纪改。<br/>　　〔三〕　裴注引袁纪此句作“希求放肆之事，进取不已”。<br/>　　〔四〕　据裴注引袁纪改。<br/>　　〔五〕　见周礼秋官司寇罪隶。据其文及裴注引袁纪改“闾”作“关”。<br/>　　〔六〕　见荀子正论篇。据其文及裴注引袁纪补“有”字。<br/>　　〔七〕　据裴注引袁纪补。<br/>　　〔八〕　据裴注引袁纪改。<br/>　　〔九〕　据裴注引袁纪改。<br/>　　〔十〕　据裴注引袁纪改。<br/>　　周之成、康，岂案三千之文〔一〕，而致刑措之美乎？盖德化刑清所致〔二〕，斯有由也。汉初惩酷刑之弊，务宽厚之论，公卿大夫，相与耻言人过。文帝登庸，加以玄默。张武受赂，赐金以愧其心；吴王不朝，崇礼以让其失〔三〕。是以吏民乐业，风化笃厚，断狱四百，几于刑措〔四〕，岂非德刑〔兼〕用之效哉〔五〕？世之论者，欲言刑罚之用，不先德教之益，失之远矣。今大辟之罪，与古同制，免死以下，不过五岁，既释钳□，复齿于人。是以民不耻恶，数为盗奸，故刑徒多而乱不治也。苟教之所去〔六〕，一离刀锯，没身不齿，邻里且犹耻之，〔而况乡党乎〕〔七〕？而况朝廷乎？如此，则夙沙、赵高之俦，无所施其恶，则陈纪所谓“无淫放穿窬之奸”，于是全矣。<br/>　　〔一〕　书吕刑曰：“五刑之属三千。”“三千”乃刑法条文也。<br/>　　〔二〕　“刑清”，裴注引袁纪作“ 渐渍”。<br/>　　〔三〕　以上两句出自汉书文帝纪赞。按张武受金之事，史焉不详。吴王濞不朝，文帝纳吴使者谏，则赐吴王几杖，老可不朝。事见汉书荆燕吴传。<br/>　　〔四〕　亦本自汉书文帝纪赞。<br/>　　〔五〕　据裴注引袁纪补。<br/>　　〔六〕　裴注引袁纪“教之所去”作 “罚当其罪”。<br/>　　〔七〕　据裴注引袁纪补。<br/>　　古者察言观行，而善恶彰焉。然则君子之去刑辟，固已远矣。设有不幸，则〔八〕（入）议之所宥也〔一〕。若夫卞和史迁之冤〔二〕，淫刑之所及也。苟失其道，或不免于大辟，而况肉刑哉！又相刑之与枉杀人，其理不同，则死生之论善已疏矣。汉书：“斩右趾及杀人先自告；吏坐受〔赇〕（财），守官物而即盗之，皆弃市。”〔三〕此班固所以谓当生而令死者也〔四〕。今不忍截刻之惨，而安剿绝之悲，此皆治体之所先，而有国所宜改者也。<br/>　　〔一〕　据黄本、南监本及裴注改。<br/>　　〔二〕　“夫卞”原误作“天下”，迳改。<br/>　　〔三〕　出汉书刑法志。据其文及裴注所引袁纪改“财”作“赇”。<br/>　　〔四〕　汉书刑法志曰：“且除肉刑者，本欲以全民也，今去髡钳一等，转而入于大辟。以死罔民，失本惠矣。故死者岁以万数，刑重之所致也。 ”<br/>　　刘表病死。少子琮领荆州。<br/>　　九月，刘琮降曹操。<br/>　　刘备率众南行，曹操以精骑追之，及于当阳。备与诸葛亮等数十骑邪趣汉津〔一〕。<br/>　　〔一〕　三国志先主传“邪”作“斜 ”。按汉书司马相如传曰：“邪与肃慎为邻。”注“读为斜。谓东北接也。”袁纪此“邪”，亦当读如“斜” 。时备东奔汉津，遇关羽，遂得渡沔水而至夏口。<br/>　　徐庶母见获，庶辞备而指其心曰：“本与将军共图王霸之业，以此方寸之地也。今失老母，方寸乱矣，无益于事，请从此辞。”遂诣曹操。<br/>　　操既有荆州水军十万，将顺流东伐，吴人振恐，议者咸劝孙权迎操。周瑜曰：“不然。操虽讬名汉相，其实汉贼。将军以神武雄才，兼仗父兄之烈，割据江东，地方数千里，精兵足用，英豪乐业，尚当横行天下，为汉除残去害。况操自送死，何迎之有？瑜得精兵三万，保为将军破之。”权曰：“老贼欲废汉天子自立久矣，徒忌二袁、刘表与孤耳。今数雄巳灭，唯孤存。孤与老贼势不两立，君言当击，甚与孤合，此天以君授孤也。”<br/>　　刘备至夏口，诸葛亮谓备曰：“事急矣，请求救于孙将军。”时权军于柴桑，备使亮说权曰：“海内丧乱，将军起兵江东，豫州亦收众汉南，与曹操并争天下。今操芟夷大难，略平矣，遂破荆州，威振四海。英雄无所用武，故豫州遁逃至此。将军量力而处之：若能以吴、越之众与中国抗〔衡〕（行）〔一〕，不如早与之绝；若不能，何不案戈束甲，北面而事之乎？今将军外讬服从之名，内怀犹豫之计，事急而不断，祸至无日矣！”权曰：“苟如君言，刘豫州何不事之乎？”亮曰： “田横，齐之壮士耳，犹〔守〕义不辱〔二〕，况豫州王室之胄，英才盖世，人之仰慕，若水之归海，事之不济，此乃天也，安能复为之下！”权勃然曰：“吾不能以全吴之地，十万之众，受制于人。吾计决矣！非刘豫州莫可当曹操者，然豫州新败之后，复能抗此难乎？” 亮曰：“豫州虽败，战士还者精甲万人。曹操之众，远来疲弊，闻追豫州，骑一日一夜行三百里，此所谓‘彊弩之末，不能穿鲁缟’者也〔三〕。故兵法忌之，曰‘ 必蹶上将军’〔四〕。且北方之人，不皆水战；又荆州之民附操者，逼以兵势耳，非心腹也〔五〕。将军诚能命猛将统兵数万，与豫州协规同契，破操必矣。操败必北还，如此则荆、吴之势彊，鼎足之形成。成败之机，在于今日。”权大悦，即遣周瑜将水军三万，随亮诣备，并力拒操。<br/>　　〔一〕　据三国志诸葛亮传改。<br/>　　〔二〕　据三国志诸葛亮传补。<br/>　　〔三〕　汉书韩安国传曰：“臣闻之。冲风之衰，不能起毛羽；彊弩之末，力不能入鲁缟。 ”师古曰：“缟，素也，曲阜之地，俗善作之，尤为轻细，故以取喻也。”<br/>　　〔四〕　孙子兵法军争篇曰：“倍道兼行百里而争利，则擒三将军。”又曰：“五十里而争利，则蹶上将军。”<br/>　　〔五〕　蜀志诸葛亮传及通鉴“腹” 均作“服”，疑袁纪误。冬十月癸未〔一〕日有蚀之。<br/>　　〔一〕　疑“癸未”下脱“朔”字。<br/>　　十二月壬午，征前将军马腾为卫尉。<br/>　　是月，曹操与周瑜战于赤壁，操师大败。<br/>　　十四年（己丑、二０九）<br/>　　刘备以孙权行车骑将军，备自领荆州，屯公安。<br/>　　七月，曹操征孙权。<br/>　　冬十月晦，日有蚀之〔一〕<br/>　　〔一〕　冬十月，荆州有地震，见范书。诸书是月皆不言有地震，恐系前文“冬十月癸未，日有蚀之”之重出而致误。<br/>　　十五年（庚寅、二一０）<br/>　　春二月乙巳，日有蚀之〔一〕。<br/>　　〔一〕　“乙巳”下当有“朔”字。<br/>　　十六年（辛卯、二一一）<br/>　　春正月辛巳，以曹操世子丕为五官中郎将，副丞相〔一〕。<br/>　　〔一〕　副丞相，乃丞相副手之意，非正式官名。胡三省曰：“汉五官中郎将，主五官郎而已，未尝置官属也。领属光禄勋，未尝为丞相副也。” 以五官中郎将副丞相，仅此一例。<br/>　　三月，马超、韩遂反。<br/>　　秋七月，操征超、遂，大破之。<br/>　　是岁，刘备入益州。<br/>　　十七年（壬辰、二一二）<br/>　　春正月，加曹操入朝不趋，剑履上殿，赞拜不名〔一〕。<br/>　　〔一〕　如汉初萧何故事。<br/>　　夏五月癸未〔一〕，诛卫尉马腾，超之父也〔二〕。<br/>　　〔一〕　五月壬辰朔，无癸未，疑有讹。<br/>　　〔二〕　初学记卷十引袁纪曰：“长乐卫尉马腾，其长八尺，身体洪大，面鼻雄异，而性贤厚，人多敬之。”亦见御览卷三七七。今本脱之。<br/>　　六月庚寅晦，日有蚀之。<br/>　　秋七月庚戌，立皇子临为济阴王〔一〕懿为山阳王，邈为济北王，敦为东海王〔二〕。<br/>　　〔一〕　范书献帝纪作“秋九月”，又“临”作“熙”。<br/>　　〔二〕　廿二史考异曰：“按：东海王祇以建安五年薨，子羡嗣。魏受禅始除。不应别封皇子，当是北海之讹。”钱说是。<br/>　　冬十月，曹操征孙权。侍中、尚书令荀彧劳军于谯。<br/>　　初，董昭等谓曹操宜进爵郡公〔一〕，九锡备物，以彰殊勋，密以语彧。彧曰：“曹公本兴义兵，以匡朝宁国，秉忠贞之诚，守退让之实。君之爱人以〔德〕（礼）〔二〕，不宜如此。”操由是心不平之。是行也，操请彧劳军，因留彧，以侍中、光禄大夫持节监丞相军事。次寿春，彧以忧死〔三〕。<br/>　　〔一〕　“昭”原误作“绍”，迳改之。又“郡公”，三国志、范书均作“国公”，即以郡为国，乃殊礼也。<br/>　　〔二〕　礼记檀弓载曾子语曰：“君子之爱人也以德。”三国志及范书“礼”均作“德”，故据以改。<br/>　　〔三〕　通鉴考异曰：“陈志彧传曰：‘以忧薨。’范书彧传曰：‘<br/>　　操馈之食，发视，乃空器也，于是饮药而卒。’孙盛魏氏春秋亦同。按彧之死，操隐其诛。陈寿云以忧卒，盖阙疑也。”<br/>　　袁宏曰：夫默语者，贤人之略也〔一〕。政卷舒废兴之间，非所谓以智屈伸，贵其多算，权其轻重，而揣难易。君子之行已也，必推其心而达其道，信其诚而行其义。义不违心，故百姓知其无私；道不失顺，则天下以为至当。其出也，忠着于时君，仁及于天下。匹夫匹妇，莫不咨嗟者，以其致功之本义和也。若时不我与，中道而废，内不负心，外不媿物，千载之下，观其迹而悲其事，以为功虽不就，道将可成也。及其默也，非义而后退，让谋而后止。盖取舍不同，故宛龙蟠以求其志，虽仁者之心大存兼爱，授手而陷于不义，君子不为也。苟违斯道，四体且犹致患，而况万物乎？<br/>　　〔一〕　易系辞曰：“君子之道，或出或处，或默或语。”又曰“默而成之，不言而信，存乎德行。”<br/>　　汉自桓、灵，君失其柄，陵迟不振，乱殄海内，以弱致弊，虐不及民，刘氏之泽未尽，天下之望未改。故征伐者奉汉，拜爵赏者称帝，名器之重，未尝一日非汉。魏之平乱，资汉之义，功之克济，荀生之谋。谋适则勋隆，勋隆则移汉，刘氏之失天下，荀生为之也。若始图一匡，终与事乖，情见事屈，容身无所，则荀生之识为不智矣。若取济生民，振其涂炭，百姓安而君位危，中原定而社稷亡，于魏虽亲，于汉已疏，则荀生之功为不义也。夫假人之器，乘人之权，既而以为己有，不以仁义之心终，亦君子所耻也。一污犹有惭色，而况为之谋主！功奋于当年，迹闻于千载，异夫终身流涕，不敢谋燕之徒隶者。自己为之功，而己死之，杀身犹有余媿，焉足以成名也！惜哉，虽名盖天下，而道不合顺，终以忧卒，不殒不与义。故曰非智之难，处智之难；非死之难，处死之难。呜呼！后之君子，默语行藏之际，可不慎哉〔一〕！<br/>　　〔一〕　文选卷四七袁宏三国名臣序赞曰：“文若怀独见之明，而有救世之心。论时则民方涂炭，计能则莫出魏武，故委面霸朝，豫议世事。举才不以标鉴，故久之而后显；筹画不以要功，故事至而后定，虽亡身明顺，识亦高矣。”又曰“英英文若，灵鉴洞照。应变知微，探赜赏要。日月在躬，隐之弥曜。文明映心，钻之愈妙。沧海横流，玉石同碎。达人兼善，废己存爱。谋解时纷，功济宇内。始救生人，终明风概。”所赞较之纪论，语气平和，而不尽拘泥于名教矣。<br/>　　十八年（癸巳、二一三）<br/>　　春二月庚寅，省幽州、并州，以其郡国并属冀州；省司隶校尉，以其郡国分属豫州、〔冀州、雍州〕；省叙州，以其郡国并属〔雍〕（冀）州〔一〕。<br/>　　〔一〕　按范书献帝纪曰：“春正月庚寅，复禹贡九州。”注引献帝春秋曰：“时省幽、并州，以其郡国并于冀州；省司隶校尉及叙州，以其郡国并为雍州；省交州，并荆州、益州。于是有兖、豫、青、徐、荆、扬、冀、益、雍也。”又按续汉百官志注引献帝起居注曰：“<br/>　　建安十八年三月庚寅，省州并郡，复禹贡之九州。”所述时日与袁纪同。又曰：“冀州得魏郡、安平、钜鹿、河间、清河、博陵、常山、赵国、勃海、甘陵、平原、太原、上党、西河、定襄、雁门、云中、五原、朔方、河东、河内、涿郡、渔阳、广阳、右北平、上谷、代郡、辽东、辽东属国、辽西、玄菟、乐浪，凡三十二郡。省司隶校尉，以司隶部分属豫州、冀州、雍州。省叙州刺史，以并雍州部，郡得弘农、京兆、右冯翊、右扶风、上郡、安定、陇西、汉阳、北地、武都、武威、金城、西平、西郡、张掖、张掖属国、酒泉、敦煌、西海、汉兴、永阳、东安南，凡二十二郡。省交州，以其郡属荆州。荆州得交州之苍梧、南海、九真、交趾、日南，与其旧所部南阳、章陵、南郡、江夏、武陵、长沙、零陵、桂阳，凡十三郡。益州本部郡有广汉、汉中、巴郡、犍为、蜀郡、牂牁、越嶲、益州、永昌、犍为属国、蜀郡属国、广汉属国，今并得交州之郁林、合浦，凡十四郡。豫州部郡本有颍川、陈国、汝南、沛国、梁国、鲁国，今并得河南、荥阳都尉，凡八郡。徐州部郡得下邳、广陵、彭城、东海、琅邪、利城、城阳、东莞，凡八郡。青州得齐国、北海，东莱、济南、乐安，凡五郡。”据此可知，袁纪之文出于起居注，其“豫州”下脱“冀州、雍州”，又“并属冀州” 是“并属雍州”之误，故皆据正之。又二月戊午朔，无庚寅，亦当以献帝起居注作三月为是。　夏五月丙申，天子使御史大夫□虑持节策命曹操为公曰〔一〕：“朕以不德，少遭悯凶，越在西土，迁在唐、卫〔二〕。当此之时，殆若缀旒〔三〕，宗庙乏祀，社稷无位；群凶觊觎，分裂诸夏，率土之民〔四〕，朕无获焉，即我高祖之命将坠于地。朕用夙兴假寐，振悼于厥心，曰：‘惟考惟祖，股肱先正，其孰恤朕躬〔五〕？’乃诱天衷〔六〕，诞育丞相，保乂我皇家，弘济于艰难，朕实赖之。今将授君典礼，其敬听朕命。<br/>　　〔一〕　文选“策”作“册”。此文乃潘勖所作。勖字元茂，献帝时为尚书郎，复拜尚书左丞。<br/>　　〔二〕　李善曰：“献帝初平元年，迁都长安。兴平二年，车驾东归，渡河幸安邑。建安元年，幸闻喜。七月，车驾至洛阳。河东郡有安邑县、闻喜县，然闻喜入洛必涂经河内。河内本卫国，河东本唐尧所封，故曰唐卫。”<br/>　　〔三〕　襄公十六年公羊传曰：“君若赘旒然。”注曰：“旒，旗旒。赘，系属之辞。以旗旒喻者，为下所执持东西。”缀，赘也。三国志武帝纪即作“缀”。<br/>　　〔四〕　三国志武帝纪与袁纪同。文选作“一人尺土”。孟子公孙丑曰：“纣之去武丁未久也，其故家遣俗，流风善政，犹有存者，故久而后失之也。尺地，莫非其有也；一民，莫非其臣也。然而文王犹方百里起，是以难也。”<br/>　　〔五〕　书文侯之命曰“惟祖惟父，其伊恤朕躬”，又曰“亦惟先正”。郑注：“先正，先臣，为公卿大夫。”<br/>　　〔六〕　僖公二十八年左传曰：“□武子与卫人盟于宛濮曰：‘用昭乞盟于尔大神以诱天衷。 ’”杨伯峻曰：“天衷，天心之意。此谓乞天心向我也。”<br/>　　昔者董卓初兴国难，群后释位以谋王室〔一〕，君则首启戎行，此君之忠于本朝也。后及黄巾反易天常，侵我三州〔二〕，延及平民，君又翦之，以宁东夏，此又君之功也。韩暹，杨奉专用威命，君则致讨，克黜其难，遂迁许都，造我京邑，设官兆祀，不失旧物〔三〕，天地鬼神，于是获乂，此又君之功也。袁术僭逆，肆于淮南，慑惮君灵，用丕显谋，蕲阳之役，桥蕤授首，棱威南迈，术以殒溃，此又君之功也。回戈东征，吕布就戮；乘辕将反，张阳殂毙，睦固伏罪，张绣稽服，此又君之功也。袁绍逆常，谋危社稷，凭恃其众，称兵内侮；当此之时，王师寡弱，天下寒心，莫有固志。君秉大节，精贯白日，奋其武怒，运其神策，致届官渡，大歼丑类，俾我国家，拯于危坠，此又君之功也。济师黄河，拓定四州〔四〕，袁谭、高干，咸枭其首，海盗奔迸〔五〕，黑山顺轨〔六〕，此又君之功也。乌桓三种〔七〕，崇乱二世，袁尚因之，逼处塞北，束马悬车，一征而灭，此又君之功也。刘表背诞，不供贡赋，王师首路，威风先逝，百城八郡〔八〕，交臂屈膝，此又君之功也。马超、成宜，同恶相济，滨据河、潼，求逞所欲，殄之渭南，献馘万计，遂定边城，抚和戎狄，此又君之功也。鲜卑、丁零，重译而至，〔箄〕（单）于白屋〔九〕，诸吏率职，此又君之功也。君有定天下之功，重之以明德，班序海内，宣美风俗，旁施勤教，表继绝世，旧德前功，罔不咸秩；虽伊尹格于皇天，周公光于四海，方之蔑如也。<br/>　　〔一〕　魏志武帝纪注引左传：“诸侯释位，以闻王政。”服虔曰：“言诸侯释其私政而佐王室。”<br/>　　〔二〕　三州者，青州、兖州及东平国也。<br/>　　〔三〕　哀公元年左传伍员谏吴王曰：“祀夏配天，不失旧物。”杨伯峻曰：“依古礼，祀天以先祖配之，此则祀夏祖而同时祀天帝也。”〔四〕　四州者，青、冀、幽、并也。<br/>　　〔五〕　三国志武帝纪曰：“公东征海贼管承，至淳于，遣乐进、李典击破之，承走入海岛。”<br/>　　〔六〕　三国志武帝纪曰：“黑山贼张燕率其众降，封为列侯。”<br/>　　〔七〕　即三郡乌桓也。<br/>　　〔八〕　李贤注引汉官仪曰：“荆州管长沙、零陵、桂阳、南阳、江陵、武陵、南郡、章陵是也。”洪亮吉言章陵不见诸地志，而见于祢卫传、赵俨传、刘表传注引傅子，疑郡亦建安时所立。又江陵应作江夏。沈家本言章陵亦见魏志武帝纪。今按续汉百官志注引献帝起居注，亦言荆州有章陵郡。详见建安十八年注。<br/>　　〔九〕　李善注引博物志曰：“北方五狄：一曰匈奴，二曰秽貊，三曰密吉，四曰箄于，五曰白屋。”以为“单于”当作“箄于”。甚是，据以改。<br/>　　朕闻先王并建明德，胙之以土，分之以民，崇其宠章，备其礼物，所以蕃卫王室，左右厥世也。其在周成，管蔡不静，惩难念功，乃使邵康公赐齐太公履〔二〕，东至于海，西至于河，南至于穆陵，北至于无棣，五侯九伯，实得征之〔三〕，世祚太师，以表东海。爰及襄王，亦有楚人不恭王职，又命晋文登为侯伯，锡以二辂、虎贲、斧钺、秬鬯、弓矢，〔四〕大启南阳〔五〕，世作盟主。故周室之不坏，繄二国之是赖。今君称丕显德，明保朕躬，奉答天命，导扬弘烈，绥宁九域，莫不率俾，功高伊、周，而赏卑于齐晋，朕甚恧焉〔六〕。朕以眇眇之身，讬于兆民之上〔七〕，永思厥艰，若涉〔渊〕（泉）水，非君攸济，朕无任焉〔八〕。今以冀州之河东、河内、魏郡、赵国、中山、常山、钜鹿、安平、甘陵、平原凡十郡，封君为魏国公，锡君玄土，苴以白茅，爰契尔龟，用建冢社〔九〕。昔在周室，毕公、毛公，入为卿佐，周、邵师保，生为二伯。外内之任，君实宜之。其以丞相领冀州牧如故。又加君九锡。其敬听朕命。以君经纬礼律，为民轨仪，使安职业，无或迁志。是用锡君大辂、戎辂各一，玄牡二驷。君劝分务本〔十〕，穑人昏作〔十一〕，粟帛滞积，大业惟兴，是用锡君衮冕之服，赤舄副焉。君敦尚廉让，俾民兴行，少长有礼，上下咸和，是用锡君轩悬之乐，八佾之舞〔十二〕。君宣冀风化，爰及四方，远人回面，华夏充实，是用锡君朱户以居。君研其明哲，思帝所难，官才任贤，群善必举，是用锡君纳陛以登。君秉国之钧，正色处中，纤毫之恶，靡不抑退，是用锡君虎贲之士三百人。君纠逖天刑〔十三〕，章厥有罪，犯关干纪〔十四〕，莫匪诛殛，是用锡君斧钺各一。君龙骧虎视，旁眺八维，掩讨逆节，折冲四海，是用锡君彤弓一，彤矢百，玈弓十，卢矢千。君以温恭为基，孝友为德，明允笃诚，感于朕思，是用锡君秬鬯一卣，圭瓒副焉。魏国宜置丞相已下群臣百僚，皆如汉初诸侯王制。往钦哉，敬服朕命！简恤尔众，时亮庶工，用终尔显德，封扬我高祖之休命。”<br/>　　〔一〕　隐公八年左传曰：“众仲曰：‘天子建德，因生以赐姓，胙之土而命之氏。’”<br/>　　〔二〕　杨伯峻以为“履”，非指疆土，乃指得以征伐之范围。可参阅桂馥札璞。<br/>　　〔三〕　此以上见僖公四年左传载管仲对楚使之语，文句稍有易置。<br/>　　〔四〕　事见僖公二十八年左传。<br/>　　〔五〕　僖公二十五年左传曰：晋文公朝见周王，王赐阳樊、温、原、櫕茅之田，“晋于是始启南阳”。<br/>　　〔六〕　方言曰：“山之东西，自愧曰恧。”音匿。<br/>　　〔七〕　此语脱胎于汉书文帝纪之遗诏。<br/>　　〔八〕　书大诰曰：“予惟小子，若涉渊水。予惟往求，朕攸济。”“渊”原作“泉”，乃避唐讳改。〔九〕　李善曰：“尚书纬曰：‘天子社，东方青，南方赤，西方白，北方黑，上冒以黄土。将封诸侯，各取方土，苴以白茅以为社。’毛诗曰： ‘爰始爰谋，爰契我龟。’毛苌曰：‘契，问也。’郑玄曰：‘契约其龟。’毛诗曰：‘乃立冢社，戎丑攸行。’毛苌诗传曰：‘冢土，大社也。’”<br/>　　〔十〕　僖公二十一年左传载臧文仲曰：“非旱备也。脩城郭，贬食，省用，务穑，劝分，此其务也。”杨伯峻曰：“劝分者，劝其有储积者分施之也。”又曰：“务穑者，务稼穑之事。册魏王九锡文之‘<br/>　　劝分务本’，‘务本’即此‘务穑 ’。”<br/>　　〔十一〕书盘庚上曰：“惰农自安，不昏作劳。”<br/>　　〔十二〕“八佾”当是“六佾”之误。李善注引郑玄周礼注曰：“诸侯用六。”<br/>　　〔十三〕国语鲁语曰：“纠虔天刑。 ”韦昭曰：“纠，恭也；虔，敬也；刑，法也。”袁纪 “逖”当作“虔”。<br/>　　〔十四〕李善曰：“左氏传：季孙盟臧氏曰：‘无或如臧孙纥，干国之纪，犯门斩关。’” 按乃襄公二十三年传文。<br/>　　六月己巳，徒赵王珪为博陵王。<br/>　　十九年（甲午、二一四）<br/>　　春三月癸未，改授魏公金玺、赤黻、远游冠。<br/>　　夏五月，刘备克成都，遂有益州。<br/>　　诸葛亮为股肱，乃峻刑法，自君子小人，咸怀怨叹，法正谏曰：“昔高祖入关，约法三章，秦民知德。今君假借威力，跨有一州，初有其国，未重惠抚；且客主之义，宜相降下。愿缓刑弛禁，以慰其望。”亮曰： “君知其一，未知其二。秦以无道，政苛民怨，一夫掉臂，天下土崩，高祖因之，以成帝业。刘璋闇弱，自〔焉〕（是）已来，有累世之恩〔一〕，支柱羁縻，示相承奉，德政不修，威刑不肃。宠之以位，位极则贱；顺之以恩，恩竭则慢。所以致弊，实由此也。吾今先威以法，法行则知恩；限之以爵，爵加则知荣。恩荣并济，上下有节。为治之要，于此为着。”<br/>　　〔一〕　据三国志诸葛亮传裴注改。焉，璋之父，灵帝末，为监军使者，领益州牧。<br/>　　冬十一月丁卯，皇后伏氏废，非上意也。<br/>　　曹操使人收后，后被发徙跣而出。上谓御史大夫 □虑曰：“□公，天下宁有是乎！”后见杀之日，后父完及宗族死者百有余人。<br/>　　二十年（乙未、二一五）<br/>　　春正月，立皇后曹氏，操女也。初操以二女为贵人，大贵人立为皇后。<br/>　　三月，曹操征张鲁。<br/>　　秋七月，鲁遂降。<br/>　　二十一年（丙申、二一六）<br/>　　春正月己丑〔一〕，封魏公子六人为列侯。<br/>　　〔一〕　正月辛丑朔，无己丑，疑系乙丑之讹。<br/>　　夏四月甲午，进魏公爵为王〔一〕。<br/>　　〔一〕　范书献帝纪作“曹操自进号魏王”。又魏志武帝纪作“夏五月”，未知孰是。<br/>　　五月己亥朔，日有蚀之。<br/>　　二十二年（丁酉、二一七）<br/>　　夏四月，命魏王建天子旌旗，出警入跸。<br/>　　冬十月，命魏王冕，有十二旒〔一〕，乘金根车，设五时副车。<br/>　　〔一〕　疑当作“十有二旒”。<br/>　　是岁大疫。二十三年（戊戌、二一八）<br/>　　春正月甲子，太医令吉平、少府耿熙等谋诛曹操〔一〕发觉伏诛。<br/>　　〔一〕　三国志武帝纪作“太医令吉本与少府耿纪”。注引三辅决录亦同。范书“耿熙”亦作“耿纪”，然“吉本”作“吉□”。注曰：“□或作平。”与袁纪同。卢弼曰：“按常林传注引魏略、邓艾传注引世语，均作‘吉本’。或魏臣避文帝讳，改□为本。陈志仍其旧文也。”今按袁纪“耿熙”当作“耿纪 ”，“吉平”当作“吉□”。<br/>　　三月，有星孛于东井〔一〕。<br/>　　〔一〕　范书献帝纪作“孛于东方” 。续汉天文志曰：“孛星晨见东方二十余日，夕出西方，犯历五车、东井、五诸侯、文昌、轩辕、后妃、太微，锋炎指帝坐。”<br/>　　二十四年（己亥、二一九）<br/>　　春三月壬子晦，日有蚀之〔一〕。<br/>　　〔一〕　范书作“二月”，续汉五行志亦同。按三月癸丑朔，无壬子，袁纪误。<br/>　　夏五月，刘备取汉中。<br/>　　秋八月〔一〕，诸葛亮等上言曰：“唐尧至圣而四凶在朝，周成仁贤而四国作难〔二〕，高后称制而诸吕窃命〔三〕，孝昭幼冲而上官逆谋〔四〕，皆凭〔藉〕世宠，（藉）履国威权〔五〕，穷凶极乱，社稷几危。非大舜，周公、朱虚、博陆〔六〕，则不能擒凶讨逆，扶危定倾。伏惟陛下诞姿圣德，统理万邦，而遭家运不造之难。董卓首乱，荡覆京畿；曹操阶祸，窃执天衡；皇后太子，〔鸩〕（鸠）杀见害〔七〕，剥畏天下，残毁民物。久令陛下蒙尘幽处，人神无位，遏绝王命，厌昧皇极，欲佻神器〔八〕。左将军领司隶校尉豫、荆、益等州牧宜城亭侯备，授朝爵秩，念在输力，以□国难〔九〕。睹其机兆，赫然发愤，与车骑将军董承谋共诛操，将安国静难，克宁旧都。会承不密，令操游魂遂得长恶，残泯海内。臣等每惧王室大有阎乐之祸，小有定安之变〔十〕，夙夜惴惴，战栗累息。<br/>　　〔一〕　范书作“秋七月庚子”。<br/>　　〔二〕　周公摄政，管叔、蔡叔、霍叔、武庚相与叛周。事见史记周本纪。<br/>　　〔三〕　吕后封吕产为梁王，吕禄为赵王，吕通为燕王。吕后病甚，命吕禄领北军，吕产领南军。曰：“高帝巳定天下，与大臣约，曰‘<br/>　　非刘氏王者，天下共击之’。今吕氏王，大臣弗平。我即崩，帝年少，大臣恐为变。必据兵卫宫，慎毋送丧，毋为人所制。”事见史记吕后本纪。<br/>　　〔四〕　上官桀，昭帝上官皇后安之父，与燕王旦谋杀霍光，因废帝立桀，事觉皆伏诛。事见汉书霍光传。<br/>　　〔五〕　据陈璞校记改。<br/>　　〔六〕　朱虚，朱虚侯刘章；博陆，博陆侯霍光。<br/>　　〔七〕　据袁纪下文改。时曹操杀伏后而灭其族，并及二皇子。<br/>　　〔八〕　国语周语曰：“郤至佻天之功，以为己力。”<br/>　　〔九〕　蜀志作“殉”。按□乃徇之俗字，而徇与殉通。<br/>　　〔十〕　定安，即定安公王莽也。<br/>　　昔在虞书，敦序九族〔一〕。周监二代，封建同姓〔二〕，诗着其义，历载长久。汉兴之初，割裂疆土，尊王子弟，是以卒折诸吕之难，而成太宗之基。亮等以备肺腑枝叶，宗子蕃翰〔三〕，心存国家，念在弭乱。自备破收汉中，海内英雄望风螘附，而爵号不显，九锡未加，非所以镇卫社稷，光照万世。奉辞在外，诏命断绝。昔西河太守梁统等值汉中兴，限于河山，位同权均，不能相率，咸推窦融以为元帅，卒立绩效，摧破隗嚣。今社稷之难，甚于陇蜀，操外吞天下，内残群僚，朝廷有萧墙之危，而御侮未立，可〔为〕（谓）寒心〔四〕。臣等辄依旧典，立备为汉中王，拜大司马，董齐六军，纠合同盟，埽灭凶逆。以汉中、巴、蜀、广汉、犍为为国，所置依汉初立诸侯王故典。夫权宜之制，苟利国家，专之可也。然后功成事立，臣等退伏矫罪，虽死无恨。”遂于〔沔〕（江）阳设坛场〔五〕，御王冠于刘备。〔一〕　见书皋陶谟。<br/>　　〔二〕　二代，夏，商也，又昭公二十六年左传王子朝曰：“昔武王克殷，成王靖四方，康王息民，并建母弟，以蕃屏周。”<br/>　　〔三〕　诗大雅板曰：“大宗维翰。 ”。<br/>　　〔四〕　据三国志先主传改。<br/>　　〔五〕　据三国志先主传改。水经注沔水曰：“沔水又东迳沔阳县故城南。城，旧言汉祖在汉中，萧何所筑也。汉建安二十四年，刘备并刘璋，北定汉中，始立坛，即汉中王位于此。”<br/>　　备上言曰：“臣以具臣之才，荷上将之任，董督三军，奉辞于外，不能除寇静难，以匡王室，久使陛下圣教陵迟，六合否而不泰，惟忧反侧，疢如疾首〔一〕。曩者董卓造为乱阶，自是之后，群凶纵横，残剥海内。赖陛下圣德威灵，人神同应，或忠义奋讨，或上天降罚，暴逆并殪，以渐冰消。惟独曹操久未枭除，侵擅国〔权〕（威），〔二〕恣心极乱。臣等昔与车骑将军董承同谋讨操，机事不密，承见陷害。臣播越失据，忠义不果。遂得使操穷凶极逆，主后戮杀，皇子鸠害。虽纠合同盟，念在奋力，懦弱不武，历年无效。常恐殒殁，孤负国恩，假寐永叹〔三〕，夕惕若厉〔四〕。<br/>　　〔一〕　见诗小雅小弁。笺云：“疢犹病也。”疏曰：“疾首，谓头痛也。”<br/>　　〔二〕　据三国志先主传改。<br/>　　〔三〕　亦见诗小雅小弁。笺云：“ 不脱冠衣而寐曰假寐。”<br/>　　〔四〕　见易干卦。正义曰：“夕惕者，谓终竟此日，后至向夕之时，犹怀忧惕。若厉者，若，如也，厉，危也。言寻常忧惧，恒如倾危。”<br/>　　今臣群僚以为昔在虞书，敦叙九族，庶明厉翼〔一〕，五帝以来，此道不废。周监二代，建诸姬姓，实赖晋、郑夹辅之福〔二〕高祖龙兴，尊王子弟，大启九国〔三〕，卒斩诸吕，以安大宗。今操恶直丑正，寔繁有徒，包藏祸心，篡逆巳显。既王室微弱，帝族无位，斟酌古式，依假权宜，上臣大司马、汉中王。所获已过，不宜复忝高位，以重罪谤。群臣见逼，迫以大义，追惟寇贼不枭，国难未已，宗庙倾危，社稷将堕，诚臣深忧之责。若应权通变，以宁圣主，虽越水火，所不敢辞。常虑于怀，以防后悔。辄顺众议，拜授印玺，以崇国威。仰惟爵高宠厚，俯思自效，忧深责重，惊悸累息，如临于谷。辄将率六军，顺时扑讨，以宁社稷，以报万分。”<br/>　　〔一〕　出书皋陶谟。注曰：“言庶民皆明其教，而自勉励；冀戴上命。”<br/>　　〔二〕　犬戎杀幽王，晋文侯、郑武公立故太子宜臼，是为平王。”<br/>　　〔三〕　九国者，荆王刘贾、楚王刘交、齐王刘肥、代王刘仲、梁王刘恢、淮阳王刘友、淮南王刘长、吴王刘濞、燕王刘建也。<br/>　　九月，丞相掾魏讽谋诛曹操，发觉伏诛。讽有威名，潜结义士，坐死者数千人〔一〕。<br/>　　〔一〕　三国志武帝纪注引世语作“ 数十人”，黄本同。然通鉴亦作“数千人”。<br/>　　二十五年（庚子、二二０）<br/>　　春正月庚子，魏王曹操薨，谥曰武王。<br/>　　壬寅，诏曰：“魏太子丕：昔皇天〔授〕（据）乃显考以冀我皇家〔一〕，遂攘〔除〕群凶，戡定九州〔二〕，弘功茂绩，光于宇宙，朕用垂拱〔二〕（三）十有余载〔三〕。天不慭遗一老〔四〕，永保余一人，早世潜神，哀悼切伤。丕奕世宣明，宜秉文武，绍熙前绪。今使使持节御史大夫华歆奉策诏，授丕丞相印绶、魏王玺黻，领冀州牧。方今外有遗虑，遐夷未宾，旗鼓尚在边境，干戈不得韬刃，斯乃播扬洪烈，立功垂名之秋也。岂得修谅闇之礼，究曾、闵之志哉？甚敬服朕命，抑弭忧怀，旁祇厥序〔五〕，时亮天工〔六〕，以称朕意。于戏，可不勉乎！”〔一〕　据三国志文帝纪注引袁纪改。<br/>　　〔二〕　“除”据裴注引袁纪补，又 “戡”注作“拓”。<br/>　　〔三〕　据裴注引袁纪改。卢弼亦曰：“今本袁纪‘二’作‘三’，误。盖指操迁帝都许二十五年也。”<br/>　　〔四〕　“慭”原误作“●”，据裴注引袁纪迳改之。语出哀公十六年左传。<br/>　　〔五〕　卢弼引钱仪吉曰：“‘旁’ 疑作‘方’。”是。<br/>　　〔六〕　裴注引袁纪作“时亮庶功” 。<br/>　　二月丁未朔，日有蚀之。<br/>　　冬十月乙卯，诏曰：“朕在位三十有二载，遭天下荡覆，幸赖宗庙之灵，危而复存。然瞻仰天文，俯察民心，炎精之数既终，行运在乎曹氏。是以前王既树神武之绩，今王又光裕明德以应其期，是历数昭明，亦可知矣。大〔道〕（人）之行，天下为公，选贤与能〔一〕，故唐尧不私于厥子，而名播于无穷。朕羡而慕之，今其追踵尧典，禅位于魏王。”<br/>　　〔一〕　据魏志注引袁纪改。此十二字出礼记礼运篇。<br/>　　乃告宗庙，使御史大夫张音奉皇帝玺绶，禅位于魏王曰：“咨尔魏王：昔者帝尧禅位于虞舜，舜亦以命禹，天命不于常，惟归有德。汉道陵迟，世失其序，降及朕躬，大乱滋昏，群凶肆逆，宇宙倾覆。赖武王拯兹难于四方，惟清区夏，以〔保〕绶我宗庙〔一〕，岂余一人获乂，俾九服实受其赐。今王钦承前绪，光于乃德，恢文武之大业，昭尔考之弘烈，皇天降瑞，人神告征，诞惟亮采，师锡朕命，佥曰尔礼度克协于虞舜，用率我唐典，敬逊尔位。于戏！天之历数在尔躬，允执其中，天禄永终〔二〕；君其祇奉大化，飨兹万国，以肃天道。”<br/>　　〔一〕　据三国志文帝纪补。<br/>　　〔二〕　自“天之历数”至此，出自尚书大禹谟。<br/>　　庚午，魏王即皇帝位，改年曰黄初。<br/>　　魏帝既受禅，问尚书陈群曰：“朕应天顺民，卿等以为何如？”群对曰“臣与华歆俱事汉朝，难欣圣化，义形于色。”<br/>　　袁宏曰：夫君位，万物之所重，王道之至公。所重在德，则弘济于仁义；至公无私，故变通极于代谢。是以古之圣人，知治乱盛衰有时而然也，故大建名教，以统群生，本诸天人，而深其关键。以德相传，则禅让之道也；暴极则变，则革代之义也。废兴取与，各有其会，因时观民，理尽而动。然后可以经纶丕业，弘贯千载。是以有德之兴，靡不由之；百姓与能，人鬼同谋，属于苍生之类，未有不蒙其泽者也。其政化遗惠，施及子孙，微而复隆，替而复兴，岂无僻王赖前哲以免〔一〕。及其亡也，刑罚淫滥，民不堪命。匹夫匹妇，莫不憔悴于虐政；忠义之徒，无由自效其诚。故天下嚣然，新主之望，由兹而言。君理既尽，虽庸夫得自绝于桀、纣；暴虐未极，纵文王不得拟议于南面，其理然也。<br/>　　〔一〕　疑文有脱误。<br/>　　汉自桓、灵。君道陵迟，朝纲虽替，虐不及民。虽宦竖乘间，窃弄权柄，然人君威尊，未有大去王室，世之忠贤，皆有宁本之心。若诛而正之，使各率职，则二祖、明、章之业，复陈乎目前，虽曰微弱，亦可辅之。时献帝幼冲，少遭凶乱，流离播越，罪不由己。故老后生未有过也。其上者悲而思之，人怀匡复之志。故助汉者协从，背刘者众乖，此盖民未忘义，异乎秦汉之势。魏之讨乱，实因斯资，旌旗所指，则以伐罪为名；爵赏所加，则以辅顺为首。然则刘氏之德未泯，忠义之徒未尽，何言其亡也？汉苟未亡，则魏不可取。今以不可取之实，而冒揖让之名，因辅弼之功，而当代德之号，欲比德尧舜，岂不诬哉！　初，魏王欲以杨彪为太尉，彪辞曰：“尝已为汉三公，遭世衰乱，不能立尺寸之益，若复为魏氏之臣，于义既无所为，于国选亦不为荣也。”遂听所守。及魏受禅，乃下诏曰：“夫先王制几杖之赐，所以宾礼黄耇〔一〕，褒崇元老也。昔孔光、卓茂皆以淑德高年，受此嘉锡〔二〕。公故汉宰相，乃祖已来，世着忠贤。公年过七十，行不逾矩，可谓老成人矣，所宜宠异，以彰旧德。其锡公延年杖及伏几，〔延〕（筵朝）请之日〔三〕，使杖入侍；又使着鹿皮帽冠。”彪上章固让，不听。年八十四，以寿终。<br/>　　〔一〕　仪礼士冠礼曰：“黄耇无疆，受天之庆。”注曰“黄，黄发也。耇，冻梨也。皆寿征也。”<br/>　　〔二〕　汉书孔光传曰：莽白太后，徙孔光为太师。光称病辞位，太后赐灵寿杖。又范书卓茂传曰：光武初即位，以茂为太傅，封褒德侯，赐几杖车马。<br/>　　〔三〕　据黄本删改。三国志、范书之注引续汉书均作“延请”。<br/>　　彪字文先，幼习祖考之业，以孝义称。自为公辅，值王室大乱，彪流离播越，经历艰难，以身卫主，不失中正，天下以此重之。自震至彪，四世宰辅，皆以儒素名德相承。秉、赐虽方节不及震，然其恭谨、孝友、笃诚，不忝前列也。有子曰修，少有俊才，而德业之风尽矣。至魏初，坐事诛〔一〕。<br/>　　〔一〕　三国志陈思王传曰：植既以才见异，而丁仪、丁廙、杨修等为之羽翼。植宠衰。太祖既虑终始之变，以杨修颇有才策，而又袁氏之甥，于是以罪诛修。<br/>　　癸酉〔一〕，魏以河内之山阳，封汉帝为山阳公，行汉正朔焉。<br/>　　〔一〕　十一月癸酉朔，疑袁纪上脱 “十一月”三字。<br/>　　明年，刘备自立为天子。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7686.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7688.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

