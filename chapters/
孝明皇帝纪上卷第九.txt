<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝明皇帝纪上卷第九_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝明皇帝纪上卷第九全文,袁宏作品" />
<meta name="description" content="后汉纪原文阅读,孝明皇帝纪上卷第九全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7665.html";
var nextpage="novel-read-556-7667.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝明皇帝纪上卷第九</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7665.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝明皇帝纪上卷第九</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:27:24<span class="divide">|</span></p>
<div class="page-body">
<div class="page-content">
<p>　永平元年<br/>　　四月癸卯，封故卫尉阴兴子庆为鲖阳侯，博为隐彊侯〔一〕。楚王舅子许昌为龙舒侯。<br/>　　〔一〕　范书、续汉郡国志“隐”均作“濦”，二字古通用。又论衡恢国篇曰：“隐强侯傅悬书市里，诽谤圣政，今上海恩，免夺爵土。”按东观记“博”亦作“傅”，而范书与袁纪同，二者未知孰是。<br/>　　东海恭王彊，建武二年立。母郭氏为后，彊为皇太子。十七年而郭后废，彊常戚戚不自安，数因左右及诸王陈其垦诚，愿备藩国。光武不忍，迟回者数岁，乃许焉。十九年封为东海王，二十八年就国。帝以彊去就有礼，故优以大封，兼食鲁郡，合二十九县，赐虎贲旄头，宫设钟鼓之悬，拟于乘舆。彊临之国，数上书让东海，又因皇太子固辞，帝不许，深嘉叹之，以彊书宣示公卿。初，鲁共王好宫室，起灵光殿，甚壮丽，是时犹存，故诏彊都鲁。中元元年入朝，〔从〕（<br/>　　徙）封岱〔一〕，因留京师。明年春，帝崩。冬，归国。<br/>　　〔一〕　从、徙形近而讹。<br/>　　永平元年，彊病。显宗遣中常侍、钩盾令将太医乘驿视疾〔一〕，诏沛王辅、济南王康、淮〔阳〕（南）王延诣鲁〔二〕。<br/>　　〔一〕　续汉百官志曰：“钩盾令一人，六百石。本注曰：宦者。典诸近池苑囿游观之处。 ”<br/>　　〔二〕　据范书改，袁纪本卷永平六年纪文亦作“淮阳王”。凡下作“淮南王”者，均迳正之。<br/>　　五月戊寅，彊病困，临命终，上疏谢曰：“臣蒙恩得备藩辅，特受二国荣宠，巍巍无量，讫无报称。自修不谨，连年被病，为朝廷忧。皇太后、陛下慈悯恻至，动发中心。臣内省视，气力羸劣，日夜寝剧，终不望复见阙庭，奉承惟幄，辜负重恩，衔恨黄泉，言之绝肠。惟皇太后，陛下加供养，数进御，食避风气，终始天道。臣彊困劣，言不能尽意，愿悉谢诸王，不意长不复相见。臣将蒙大恩，兼大国。政〔一〕，小人也，猥当袭臣封，非所以全利之也。如皇太后、陛下深为规度，诚愿还东海。以臣无男之故〔二〕，则处臣三女小国侯，〔三〕此臣夙夜之愿也。”<br/>　　〔一〕　范书“政”上有“息”字，袁纪恐脱。<br/>　　〔二〕　李贤曰：“无男，无多男也。”按彊此言指虽有一子，淫欲无行，不堪袭封，如同无男。彊辞让封国，唯恐不许，岂能以无多男故而封耶？其求处三女为县公主，实欲换取废政嗣封。李贤所言，望文生义，未达彊深意也。<br/>　　〔三〕　周寿昌曰：“汉制：皇女封县公主，视列侯。诸王女封乡亭公主，视乡亭侯。彊长女沘阳公主适窦勋，沘阳为县，视列侯，故云小国侯也。余二女无考，想亦封县公主矣。东汉无妇人封侯之事，后东平王苍五女，皆封县公主，亦异数也。”<br/>　　彊薨，问至〔一〕，上与皇太后悲恸不自胜，乃诏诸王、京师亲家皆诣东海奔丧，遣司空鲂持节视丧事，赐旄头、鸾辂、龙旗、虎贲，荣宠之盛，无与为比，谥曰恭王。诏东海傅相曰：“王谦恭好礼，以德自终。其葬送之具，务从省约，以彰王卓尔之美〔二〕。”子政嗣，淫欲无行，故彊以为言。<br/>　　〔一〕　问，告也。<br/>　　〔二〕　论语子罕篇颜渊美孔子之语。注曰：“卓尔，卓然不可及也。”<br/>　　秋七月，西羌破走，余种悉降，徙三辅。<br/>　　羌之先，三苗之裔也。其俗以父名母家姓为号，出十二世，相与婚姻，妻后母，报□〔一〕，无鳏男寡妇，故种类系息。其为兵，长于山谷，短于平地。男子兵死有名，且以为吉，病终谓之劣，又以为不祥。妇人产乳，丈夫被创，不避霜雪，得西方金气焉。夏后氏衰，戎狄在邠、岐之问；殷衰，周太王自邠之岐；周衰，幽王为西戎所灭。故羌之为患，自三代然也。<br/>　　〔一〕　广雅释诂曰：“报，淫也。 ”□同●，亦作嫂。“报□”，即范书西羌传所言“兄亡则纳厘嫂”之意。<br/>　　袁宏曰：夫民之性也，各有所禀，生其山川，习其土风。山川不同则刚柔异气，土风乖则楚夏殊音。是以五方之民，厥性不均，阻险平易，其俗亦异。况乃殊类绝域，不宾之旅，以其所禀受，有异于人。先王知其如此，故分其内外，阻以山川，戎狄蛮夷，即而序之〔一〕。夫中国者，先王之桑梓也，德礼陶铸，为日久矣。有一士一民，不行先王之道，必投之四裔，以同殊类〔二〕。今承而内之，以乱大伦，违天地之性，错圣人之化，不亦弊乎！昔伊川之祭，其礼先亡，识者观之，知其必戎〔三〕。况西戎、北狄，杂居华土。呜呼！六夷之有中国，其渐久矣。<br/>　　〔一〕　周礼职方氏郑司农注：“东方曰夷，南方曰蛮，西方曰戎，北方曰貉狄。”<br/>　　〔二〕　文公十八年左传鲁大史克曰：“舜臣尧，宾于四门，流四凶族，浑敦、穷奇，梼杌、饕餮，投诸四裔。”杨伯峻曰：“裔，荒裔也。四裔者，四方之边裔也：”<br/>　　〔三〕　僖公二十二年左传曰：“初平王之东迁也，辛有适伊川，见被发而祭于野者，曰： ‘不及百年，此其戎乎！其礼先亡矣。’秋，秦、晋迁陆浑之戎于伊川。”<br/>　　八月戊子，徙山阳王为广陵王。<br/>　　是岁太傅邓禹、好畤侯耿弇薨，谥禹曰元侯，弇曰愍侯。<br/>　　禹疾病，天子亲数问，除二子为郎；分禹国，封三子为列侯。禹内文明，外温恭，不事产业，常欲避权势。有十三男，各命通一经，其闺门之训，皆可为后世法。长子震为高密侯，次袭为昌安侯，次为车骑将军，坐出塞追叛胡，下狱死〔一〕。第六子训，不好文学，禹以此非之。然好施爱士，济人之急，士无贵贱，见之如旧。以谒者使外国，为乌丸校尉，徙杼秋侯〔二〕。股为居巢侯，扬州刺史。诏以股“口无择言，行无怨恶，宜蒙褒显，以劝天下”，及征股行执金吾事〔三〕。<br/>　　〔一〕　范书邓禹传曰：“帝分禹封为三国：长子震为高密侯，袭为昌安侯，珍为夷安侯。 ”袁纪上文亦言“分禹国，封三子为列侯”，则“昌安侯次”下当脱“珍为夷安侯”句。又据禹传，任车骑将军者乃少子鸿也，和帝永元中随窦宪出击匈奴有功，征行车骑将军事，且作“出塞追畔胡逢侯，坐逗留，下狱死”。袁纪“为车骑将军”上恐脱“少子鸿”三字，又 “叛胡”下亦恐脱“逗留”二字。<br/>　　〔二〕　按范书邓禹传，邓训生前未曾封侯，死后追封“平寿敬侯”，与袁纪异。<br/>　　〔三〕　邓股事迹，诸家后汉书均不载，仅此一见。<br/>　　二年（己未、五九）<br/>　　春正月辛未，祀光武皇帝于明堂。始服冕佩玉。礼毕，登〔灵〕（云）台〔一〕，观云物。大赦天下。<br/>　　〔一〕　据东观记、范书改。<br/>　　自三代，服章皆有典礼，周衰而其制渐微。至战国时，各为靡丽之服。秦有天下，收而用之，上以供至尊，下以赐百官，而先王服章于是残毁矣。汉初，文学既阙，时亦草创，舆服旗帜，一承秦制，故虽少改，所用尚多。至是天子依周官礼记制度，冠冕、衣裳、佩玉、乘舆拟古式矣。<br/>　　袁宏曰：昔圣人兴天下之大利，除天下之大患，躬亲其事，身履其勤，使天下之民，各安性命，而无夭昏之灾。是以天下之民，亲而爱之，敬而尊之。夫亲之者，欲其闲敞平怿，而无疾苦之患也，故为之宫室，卫以垣墙，重门击柝，以待暴客〔一〕。敬之者，欲其崇高荣显，殊异于众，故为之旗旌，表以服章，陛级悬绝，不可得而逾也。后之圣人，知其如此，自民之心，而天下所欲为。故因而作制，为之节文，始自衣裳，至于车服、栋宇、垣墙，各有品数，明其制度，尽其器用，备物而不以为奢，适务而不以为俭。大典既载，陈于天下，后嗣因循，守其成法。故上无异事，下无移业，先王之道也。末世之主，行其淫志，耻基堂之不广，必壮大以开宫；恨衣裳之不丽，必美盛以修服；崇屋而不厌其高，玄黄而未尽其饰。于是民力殚尽，而天下咸怨，所以弊也。故有道之主，睹先王之规矩，察秦汉之失制，作营建务求厥中，则人心悦固，而国祚长世也。<br/>　　〔一〕　出易系辞。柝，守夜者所击之木梆也。暴客，指盗贼。<br/>　　二月甲子，立皇后马氏，皇子〔炟〕（坦）为皇太子〔一〕。赐天下男子爵，各有差；鳏寡孤独不能自存者，人粟五斛。<br/>　　〔一〕　据东观记、续汉书、范书改。又此事三书均系于永平三年。按二年二月壬午朔，无甲子。三年二月丙午朔，甲子为第十九日，则袁纪误。<br/>　　后，马援女也。后有四兄二姊，长兄廖及防、光、二姊与后同母。兄客卿，幼而奇嶷。初，援南定百越，北征匈奴，谋议之士集于门下，客卿年六岁，能应接诸公，专对宾客。尝有死罪亡命者，客卿逃匿之，不令人知。援甚奇器之，以为壮大，必任将相，故以秦时官号字焉。援薨后，客卿早死，太夫人悲伤发疾，恍惚昏乱。后时年十岁，干治家事，敕制僮仆，昆弟亲属，各得其宜。诸家皆以为太夫人所为也，后问之，咸惊异焉。尝疾，令卜者筮之，曰：“此女当为帝妃，贵不可言。”久之，太夫人亡珠，直数万钱。问相者，相者指一御婢，“此人盗之”，果如其言。太夫人奇之，乃令相诸女。见后惊曰：“我必为此女称臣，贵而少子。”太夫人曰：“得无无子乎？”相者曰：“有一子，遽失；得人子，力愈于自生子也。”<br/>　　年十三，以选入太子家，接侍同列，如承贵尊，先人后己，发于至诚，由是见宠。及有司奏立长秋宫，太后曰：“马贵人德冠后宫，即其人也。”尝从容问以政事，后辄推心以对，无不当意。时后宫未有妊育者，尝言继嗣当以位，荐达左右，如恐不及。其见宠者与之恩隆，未尝与侍御者私语，其防闲慎微，皆此类也。性不喜出入游观，上时幸苑囿、离宫，辄谏诤，辞意甚美，上纳焉。诵易经，习诗、论语、春秋，略记大义，听言观论，摘发其要。读光武本纪〔一〕，至于献千里马、宝剑，赐骑士，手不持珠玉，未尝不叹息也。后志在克己，不以私家干朝廷。兄廖为虎贲中郎，防、光为黄门郎，讫明帝世，不易官。<br/>　　〔一〕　范书班固传曰：永平中，帝召固诣校书部，除兰台令史，与前睢阳令陈宗、长陵令尹敏、司隶从事孟异共成世祖本纪。马后所读即此纪也。此纪乃东观汉记编撰之始。<br/>　　三月，上初礼于学，临辟雍，行大射礼。使天下郡国行乡饮酒礼于学校。<br/>　　秋九月，沛王、济南王、淮阳王、东海王来朝。<br/>　　冬十月壬子，上临辟雍，初养三老、五更〔一〕。于是士效礼乐，三雍仪制备矣。诏曰：“五更桓荣以尚书教朕，十有余年。周颂曰‘视我显德〔二〕。’又曰‘无德不报’。其赐荣爵关内侯，食邑五千户〔三〕。”荣病笃，上疏谢恩，让还爵土。上悯伤之，临幸其家，入巷下车，拥经趋进，躬自抚循，赐以床帐衣服。于是诸侯、大夫问疾者，皆拜于床下。及终，赠赐甚厚，上亲变服临送，赐冢茔。<br/>　　〔一〕　冯班曰：“上幸辟雍，初行养老礼，以李躬为三老，桓荣为五更。颜师古曰：‘选三公老者为三老，卿大夫中老者为五更。’礼记郑玄注：皆年老更事致仕者也。名三五者，象三辰五星。又谓老人更知三德五事者。”按东观记曰：“三老常山李躬，年耆学明，以二千石禄养终身。”躬非三公老者，颜说恐非。郑说近是。<br/>　　〔二〕　出诗周颂敬之章。十三经注疏本毛诗“视”作“示”，“德”下有“行”字。<br/>　　〔三〕　范书亦作“五千户”，而东观记作“五百户”。沈钦韩曰：“东观记作五百户为是。”沈说是。<br/>　　初，荣为太常，上幸其府，令荣东面坐〔一〕，设几杖之礼。而百官能通经义者及荣门下生数百人，上亲自下说。时有问难者，上谦而不答，曰：“太师在是也。”供赐毕，悉以馔赐。<br/>　　〔一〕　杨树达曰：“说苑君道篇，载郭隗说燕昭王，谓‘东面求臣，则厮役之材至；南面听朝，则人臣之材至；西面等礼相亢，则朋友之材至；北面求臣，则师傅之材至’。知战国以来，习俗以东面为最尊，南面、西面次之，北面最下。新序记秦欲伐楚，使使者往观楚之宝器，昭奚恤为坛，使客东面，自居西面之坛，此先东后西也。鸿门之宴，项王项伯东向坐，亚父南向坐，沛公北向坐。项王自尊，亚父次之，置沛公于卑坐也。项羽置王陵母军中，陵使至，东向坐陵母，尊陵母也。周勃东向坐责诸生；田蚡自坐东向，皆自居尊位也。”此说甚是。明帝令荣东面坐，将以尊位宠礼荣也。<br/>　　荣字春卿，沛国〔龙〕亢人〔一〕。少给事郡县长，师事九江朱文〔二〕。家贫，常赁自供，昼夜诵读，无懈怠，十五年不归家，京师以此称之。〔文〕（父）卒〔三〕，荣奔丧九江，负土成坟。因留教授，徒众数百人。王莽末，天下扰攘，兵革之间，穷厄绝粮。然抱持经书，与诸生逃匿山谷，讲授不辍。建武中，大司徒辟荣〔四〕，年已六十余矣。<br/>　　〔一〕　据东观记、范书、续汉郡国志补。<br/>　　〔二〕　汉书儒林传、范书桓荣传均作“朱普，字公文”。惠栋曰：“东观记曰：‘荣事九江朱文。’文即普字，见经典序录。”又曰：“前书曰：琅邪房凤字士元，九江太守。谷梁春秋有房氏之学。传曰‘房元’者，盖举其字，犹朱普字公文，东观记称朱文是也。”然今本东观记作“朱文刚”，与诸书均异。未详所是。<br/>　　〔三〕　文父形近而讹，荣赴九江奔丧，必指朱文，非其父也，故正之。<br/>　　〔四〕　洪亮吉曰：“时大司徒戴涉。”<br/>　　时虎贲中郎将豫章何汤〔一〕，荣门下生也，以选授皇太子经。世祖问汤何所师，对曰：“桓荣。”世祖即召荣，令说尚书，善其说。拜郎，赐钱十万。入授皇太子，甚见尊重。每朝会，世祖辄令荣于公卿前说，因问长安时旧事。世祖曰：“得卿几晚，善博士也。” 荣叩头曰：“臣经学浅薄，不如同门生扬州从事皋弘〔二〕、郎中彭〔<br/>　　闳〕（闵）〔三〕。”世祖曰：“愈，汝谐〔四〕。 ”因除荣为博士。荣谦恭有蕴籍，每论难于前，常持礼让，以义理相喻，不苟以言辞取胜，儒者以此高之。<br/>　　〔一〕　范书桓荣传注引谢承书曰： “何汤字仲弓，豫章南昌人也。荣门徒常四百余人汤为高第，以才明知名。荣年四十，无子，汤乃去荣妻，为更娶，生三子，荣甚重之。后拜郎中，守开阳门候。上微行夜还，汤闭门不纳，更从中东门入。明旦，召诣大官赐食，诸门候皆夺俸。建武十六年夏旱，公卿皆暴露请雨，洛阳令着车盖出门，汤将卫士钩令车收案。有诏免令官，拜汤虎贲中郎将。上尝叹曰：‘纠纠武夫，公侯干城，何汤之谓也。’汤以明经，当授太子，推荐荣，荣拜五更，封关内侯。荣尝言曰：‘此皆何仲弓之力也。’”<br/>　　〔二〕　范书桓荣传注引谢承书曰： “皋弘字奉卿，吴郡人也。家代为冠族。少有英才，与桓荣相善，子徽至司徒长史。”<br/>　　〔三〕　据东观记、续汉书、范书改。<br/>　　〔四〕　范书作“俞，往，女谐。” 注曰：“俞，然也。然其所举，敕令往，言汝能和谐此官。”按俞通愈，女通汝，袁纪恐脱“往”字。<br/>　　少子郁，字仲恩，传父业，以任为郎。荣卒，郁当袭爵，上书让孤兄子，上不许。迁侍中，上以郁先师子，有礼让，甚亲厚焉，常居中论经，问以政事。<br/>　　甲子，幸长安，祠陵庙。遣使者祠萧何、霍光。车驾过，轼墓所〔一〕，赐二千石、令、长已下各有差。<br/>　　〔一〕　李贤曰：“式，敬也。礼记曰：行过墓必式。”<br/>　　十月，护羌校尉窦林有罪，下狱死。<br/>　　三年（庚申、六０）<br/>　　春二月，太尉赵喜、司徒李欣坐事免。左冯翊郭丹为司徒，南阳太守虞延为太尉。<br/>　　延，陈留东昏人。初为细阳令，信行于民。弃官还家，太守傅宗闻其名〔一〕，署功曹。宗舆服出入，拟于王侯。延每常进谏曰：“<br/>　　晏婴相齐，裘不补〔二〕；公仪相鲁，拔园葵，去织妇〔三〕。夫以约失之者，鲜矣！”宗勃然不悦曰：“ 昔者诸侯，今之二千石也。延以陪臣喻诸侯，岂其谓也！”延以不合意，退去。宗后果以奢丽得罪，临当伏刑，世祖使小黄门往视之，宗乃仰天叹曰：“恨不用功曹虞延之谏！”后车驾过外黄〔四〕，诏问陈留太守：“ 宁有功曹虞延邪？”太守对曰：“今为南部督邮。”乃引见，问谏前太守时事，延具以状对。诏问延外黄园陵、寝殿、祭器、俎豆，悉晓其礼。由是遂见谢焉〔五〕，赐钱百万，郡中闻之，易视听。<br/>　　〔一〕　范书虞延传作“富宗”。<br/>　　〔二〕　礼记檀弓下曰：“晏子一狐裘三十年。”<br/>　　〔三〕　史记循吏传曰：“公仪休为鲁相，食茹而美，拔其园葵而弃之。见其家织布好，而疾出其家妇，燔其机，云‘欲令农士工女安所雠其货乎 ’？”<br/>　　〔四〕　范书虞延传作“小黄”，东观记亦然。而类聚卷八八引谢承书，与袁纪同。外黄、小黄同属陈留郡，而续汉志注引汉旧仪曰：“<br/>　　高祖母起兵时死县北，为作陵庙于小黄。”光武问延高帝母昭灵后园陵事，则作“小黄” 是。则谢袁二书误，下同。<br/>　　〔五〕　谢，拜赐也。<br/>　　辟司徒府〔一〕，迁洛阳令。是时阴皇后家客马成尝为奸宄，延收系之。阴将军书请之〔二〕，前后不绝。延得一书，辄加笞二百。阴氏知延必杀之，乃言于世祖，以延多所枉滥。世祖亲临御道，敕延出狱中囚。其已论者居东，罪未决者居西。成自以罪已决，欲起就东，延前击其头曰：“此民之蠹也，久依城社，不畏烟烧〔三〕。今方考实，奸未穷尽。”成大呼称冤，戟郎以戟承延颈，叱使置之。世祖知延不移，因谓成曰：“ 汝犯法，身自取之，何以为冤！”后数日，遂伏诛。<br/>　　〔一〕　司徒者，玉况也。玉音肃。<br/>　　〔二〕　阴氏无任将军者，范书作“ 阴氏”，袁纪下文亦同，此作“<br/>　　将军”，误。<br/>　　〔三〕　晏子春秋曰：“景公问晏子治国何患，对曰：‘社鼠者，不可熏，不可灌，君之左右，出卖寒热，入则比周，此之谓社鼠也。’”又应璩诗曰：“城狐不可掘。”言欲掘狐恐坏城墙。所谓城狐社鼠，皆喻指依仗权势而为非作歹者，因有主人保护，无人敢于惩治，难以铲除。<br/>　　上即位，迁南阳太守。新野功曹邓衍以外戚小侯得朝会〔一〕，趋过殿庭，姿容甚丽。上顾谓左右曰： “朕之仪容，岂能若此！”左右曰：“陛下天子，此凡人，何足比焉。”虽然，上心好之，特赐舆马、衣服。南阳计吏归，具白延。延知衍行不配容，积三年而不用。于是上乃敕衍令称南阳功曹诣阙，拜郎中。后为玄武司马，不为父行服。上闻之，慨然曰：“知人则哲，惟帝难之，虞延之言，信哉！”衍惭惧，遂退位。上益奇延。<br/>　　〔一〕　邓衍，东观记作“邓寅”。<br/>　　甲子，赐天下男子爵，人二级；三老、孝悌、力田三级；鳏寡孤独贫不能自存者粟，人五斛〔一〕。<br/>　　〔一〕　范书明帝纪，此事乃因立皇后马氏、立皇太子炟而行。袁纪系于二年二月，非，详见前注。疑袁纪错简，立皇后、太子事，及马后事迹，均当置于此。<br/>　　夏四月辛酉，立皇子建为千乘王，当为广平王〔一〕。<br/>　　〔一〕　范书“当”作“羡”。<br/>　　秋八月，有司议世祖庙乐。东平王仓议曰〔一〕：“汉制旧典，宗庙各奏其乐，不必相袭，以明其德也。高帝受命龙兴，诛暴秦，天下各得其所，作武德之舞。孝文皇帝躬行节俭，泽施四海，制盛德之舞。光武皇帝受命中兴，拨乱反正，登封告成，功德巍巍。夫歌所以咏德，舞所以象功，庙乐宜曰‘大武之舞’。”徙之。<br/>　　〔一〕　仓即苍，诗黍离“悠悠苍天 ”，传曰：“苍本亦作仓。”<br/>　　初起北宫。尚书仆射钟离意谏曰：“陛下以天旱不雨，每自刻责，避正殿，损常膳，而天犹不雨，岂举动失所，而政违天心者邪？昔汤遇旱，以六事自责曰： ‘政不节邪？使民疾邪？宫室营邪？女谒盛邪？苞苴行邪？谗夫昌邪？’〔一〕今百姓须雨而天久旱，窃以为北宫大作，是宫室营，政不节之类也。自古已来，非患宫室小，但患民之不安。诗曰：‘雨我公田，遂及我私。’〔二〕言君臣相济，上下同忧也。今天下疲弊，衣食不充，可谓忧矣。食禄于朝，备在近列，敢不以闻。 ”<br/>　　〔一〕　王应麟困学纪闻曰：“钟离意谓成汤遭旱，以六事自责，本于荀子。”按荀子大略篇曰：“汤旱而祷曰：‘政不节与？使民疾与？何以不雨至斯极也！宫室荣与？妇谒盛与？何以不雨至斯极也！苞苴行与？谗夫兴与？何以不雨至斯极也！”苞苴，贿赂也。<br/>　　〔二〕　出小雅大田之章。<br/>　　时诏赐降胡子缣。尚书〔案〕（素）事〔一〕，误以十为百，上大怒，诏郎欲鞭之〔二〕。意曰：“过误者，人所有也。若以懈慢为罪，臣居大官，皆在臣，臣请先受坐。”解衣就挞。上意解，皆原之。上性急，好以小察为明，公卿大臣数被诬毁，尚书近臣尤甚。由是朝廷悚栗，事为多苟且，以避诛责。意独犯颜论事，数封还诏书。群臣获怒者，辄救请之。<br/>　　〔一〕　据东观记、范书改。<br/>　　〔二〕　郎原作“即”，亦据东观记、范书迳改。<br/>　　意荐彭城刘平，征为议郎，上数引见，迁侍中、宗正。平荐举承宫、郇恁，皆名士也。以老病乞骸骨，归乡里。<br/>　　平字公子，始以孝行称。为郡吏，守灾丘长，政教大行。每属县贼，辄令平守之，所至皆治。更始时，天下乱，平弟仲为贼所害，平抱仲女，弃己子而走。母欲还取之，平曰：“力不能两全，仲不可以绝类也〔一〕。”遂去，不顾。平尝出，为母求食。贼得平，将食之，平叩头涕泣曰：“今旦为老母采莒〔二〕，母饥，待平为命，愿得反食母而还就死。”贼见其至诚，哀而遣之。平还，既食母，即白曰：“属与贼期，义不可欺。”遂复还。贼皆大惊，相谓曰：“常闻烈士，今乃见之矣。吾不忍食子！”建武初，平狄将军庞萌反，攻太守孙萌。平为主簿，冒白刃伏萌上，身被匕创，嗥泣曰：“愿以身代明府。”贼乃相顾曰：“义士也，勿杀。 ”遂解去。萌绝而复苏，因涕泣相抱。后数日，萌竟死。后太守嘉其节义，举孝廉，为全椒长。使掾、吏、卒五日一来治所，余日令各就农桑，官闲事简，民人怀感，盗贼屏息，资赋增益，为诸邑最。刺史、太守行部狱，无囚徒，民各自以得职，不知所问。<br/>　　〔一〕　绝类，谓胤嗣绝灭也。<br/>　　〔二〕　范书“莒”作“菜”，黄本作“苕”。<br/>　　沛人赵孝，亦以义行，获宠。孝字长平。初天下乱，人相食。孝弟礼为贼所得，孝闻之，则自缚诣贼，曰：“礼久饿羸瘦，不如孝肥饱。”贼大惊，不忍食，两放之，谓曰：“归持米粮来。”孝不能得，即复往，愿就烹。贼义之，不害。建武初，天下新定，民皆乏食。孝每炊待熟，辄使礼夫妇出有所役，自在后与妻共疏菜食。及礼还，告以食，而以粮饭食之。如此者久，礼心怪之，微察，怅恨独然，遂不肯复出。兄弟怡怡，乡党服其义。州郡召，进退必以礼。天子素闻其行，诏拜为谏议大夫、长乐卫尉。后复征弟为御史中丞。礼亦以恭谦，有礼让。上嘉孝兄弟笃行，欲宠异之，率常十日，使礼至卫尉府，太官供食，令其相对尽欢，其见优若此。数年，礼卒，赠赙甚厚，令孝以长乐卫尉从官属送丧，葬于家。<br/>　　壬申〔一〕，日有食之。是时刑法严峻，人怀忧惧，因是变也。<br/>　　〔一〕　晦日也。疑袁纪脱“晦”字。<br/>　　钟离意上疏曰：“陛下躬行孝道，修明经术，敬畏天地之礼，劳恤黎元之恩。然而天气未和，日月不明，水泉涌溢，漂杀人民。咎在群臣不能宣化理职，人怀恐急。故百官不亲，吏民不和，至于骨肉相残，以逆和气，虽加杀罚，犹不能止。故百姓可以德胜，不可以刑服。愿陛下缓刑罚，顺时气，以调阴阳，垂之无极。” 上虽不能用，然知其忠直，故不得久留中。出为鲁国相，为治存大体，不求细过，百姓爱之。将终遗言，上书陈刑法太峻，宜少宽假。上感其言，赐钱二十万。意之出也，遂就北宫。及德阳殿成，会百官，上曰：“钟离尚书在，不得成此殿也。”<br/>　　意字子阿，会稽山阴人。少为督邮，亭长有受民酒礼者，府下记案治。意答曰：“诗曰：‘刑于寡妻，至于兄弟，以御于家邦。〔一〕’明政化之本，由近及远。今宜明府内以及诸外，且阙略远县细微事。”太守甚贤之，遂任以属县事。会稽大疾疫，死者以万数，独身自隐视，经给医药，全济者甚多。辟司徒府〔二〕，为（耿宪）堂邑令〔三〕，视民如子，百姓怀之。邑民防广，遗腹子也，为父报雠，系狱。其母病死，广哭泣，不饮食。意怜伤之，解遣广归家，使得殡敛。丞掾皆以为不可，意曰：“自令，罪非丞掾也。”广殓母讫，即还入狱，意以状闻，竟得以减死论。<br/>　　〔一〕　出大雅思齐章。笺云：“寡妻，寡有之妻，言贤也。御，治也。文王以礼法接待其妻，至于宗族，以此又能为政，治于家邦也。”<br/>　　〔二〕　司徒者，侯霸也。<br/>　　〔三〕　“耿宪”为衍文，故删。或系“取虑”之误，属下邳国。<br/>　　冬十月，有事于世祖庙，初献大武之舞，改太乐〔曰予〕〔一〕。<br/>　　〔一〕　黄本“曰予”作“曰宜”。蒋氏字句异同考以为“恐有阙文”，故阙而不刊。按范书明帝纪作“秋八月戊辰，改大乐为大予乐”。注曰： “尚书琁机钤曰‘有帝汉出，德洽作乐名予’，故据琁机钤改之。汉官仪曰：‘大予乐令一人，秩六百石。’ ”又东观记曰：“<br/>　　其改郊庙乐曰大予乐，乐官曰大予乐官，以应图谶。”则黄本作“宜”，误。今据琁机钤谶文“予”以正之。大，太也，乃虚称。前既言“太乐 ”，故袁纪省之，今亦不复补入。<br/>　　袁宏曰：乐之为用，有自来矣。大章、箫韶于唐虞〔一〕，韶濩、大武于殷周〔二〕，所以殷荐上帝，飨祀宗庙，陈之朝廷，以穆人伦，古之道也。末世制作，不达音声之本，感物乖化，失序乎情性之宜。故虽钟鼓不足以动天地，金石不足以感人神。因轻音声之用，以忽感导之方，岂不惑乎？<br/>　　〔一〕　大章，尧乐名，言尧德章明也。箫韶，舜乐名，言舜能继绍尧之德，一作大韶。皆传说中之乐舞名，今已不可考。<br/>　　〔二〕　韶濩，商汤乐名，以其能绍继禹也，亦作大濩。大武，周武王乐名，以武王伐纣，言其德成武功。<br/>　　善乎！嵇生之言音声曰〔一〕：古之王者，承天理〔物〕，〔二〕必崇简易之数，仰无为之理〔三〕。君静于上，臣顺于下，大化潜通，天下交泰〔四〕。群臣安逸〔五〕，自求多福，默然化道，〔六〕怀忠抱义，而不觉其所以然也〔七〕。和心足于内，则美言发于外〔八〕。故歌以叙志，舞以宣情，然后文之以采章，昭之以风雅，播之以八音，感之以太和，导其神气，养而就之，迎其悦情，致而明之，使心与理相顺，言与声相应〔九〕，合乎会通，以济其美。故凯乐之情，见于金石，含弘光大，显于音声也。若此以往，则万国同风，芳荣齐茂，馥如秋兰，不期而信。大道之隆，莫盛于兹，太平之业，莫显于此，故曰“移风易俗，莫善于乐”〔十〕。然乐之为体，以心为主。故无声之乐，民之父母也。<br/>　　〔一〕　嵇生之言音声，指嵇康所着之声无哀乐论。<br/>　　〔二〕　据声无哀乐论补。<br/>　　〔三〕　声无哀乐论“仰”作“御” 。<br/>　　〔四〕　“下”盖指“地”。<br/>　　〔五〕　声无哀乐论“臣”作“生” 。<br/>　　〔六〕　声无哀乐论“化”作“从” 。<br/>　　〔七〕　“也”原作“盖”，属下句。据黄本及声无哀乐论迳改。<br/>　　〔八〕　声无哀乐论“美言”作“和气”。<br/>　　〔九〕　声无哀乐论“言”作“气” 。<br/>　　〔十〕　乃孝经广要道之章载孔子之语。注曰：“风俗移易，先入乐声，变随人心，正由君德，正之与变，因乐而彰，故曰莫善于乐。”<br/>　　夫音声和，此人情所不能已者也。是以古人知情不可放，故抑其所通〔一〕；知欲不可绝，故因以致杀〔二〕。故为可奉之礼，制可遵之声也〔三〕。口不尽味，耳不极音〔四〕，揆〔终〕始〔之宜〕，〔度贤愚〕之中〔五〕，为之检则，使远近同风，〔用〕而不竭〔六〕，亦所以结忠信，着不迁也。故乡教庠序，革不修之〔七〕，使丝竹与俎豆并存，羽旄与揖让俱用，正言与和声同发。使将听是声也，必闻此言；将观是容也，必崇其礼。犹宾主升降，然后酬行焉。于是言语之节，音声之度，揖让之宜〔八〕，动止之致，进退相须，共为一体。君臣用之于朝，士庶用之于家，少而习之，长而不怠，心安志固，从善日迁，此先王用乐之意也。故朝宴聘享，嘉乐必存。是以国史采风俗之盛衰，寄之乐工，宣之以管弦，使言之者无罪，闻之者足以自戒〔九〕，此〔又〕先王用乐之意也〔十〕。<br/>　　〔一〕　声无哀乐论“通”作“遁” 。<br/>　　〔二〕　声无哀乐论此句作“故自以为致”。<br/>　　〔三〕　声无哀乐论“遵”作“导” ，“声”作“乐”。<br/>　　〔四〕　声无哀乐论“耳”作“乐” 。<br/>　　〔五〕　均据声无哀乐论补。<br/>　　〔六〕　据声无哀乐论补。<br/>　　〔七〕　声无哀乐论此四字作“亦随之”，且上句“教”作“校”，“序”作“塾”。<br/>　　〔八〕　声无哀乐论“宜”作“仪” 。<br/>　　〔九〕　出毛诗周南关雎序。<br/>　　〔十〕　据声无哀乐论补。<br/>　　上与皇太（子）后幸南阳章陵〔一〕，周观旧庐，召见阴、邓故人，赏赐各有差。<br/>　　〔一〕　据东观记、范书删。<br/>　　四年（辛酉、六一）<br/>　　春二月辛亥，上亲耕于藉田。<br/>　　将猎河内，骠骑将军、王苍谏曰：“臣闻盛春，农事始兴，于时令，不聚民兴功〔一〕。传曰：‘田猎不宿，食饮不享，出入不节，则木不曲直。’〔二〕此失春令故也。臣知车驾至约省，所过吏民讽诵甘棠之德〔三〕，虽然，动之不以礼，非示四方规准也。陛下因行田野，见稼穑，经览河山，消遥驻留，弭节周旋〔四〕。至秋冬，乃振威灵，整法驾，备周卫，设羽旄，诗云：‘抑抑威仪，惟民之隅’。‘敬慎威仪，惟民之则 ’〔五〕。不胜至心，谨手书陈愚。”上从之。<br/>　　〔一〕　礼记月令曰：“孟春之月，毋聚大众，毋置城郭。”传曰：“为妨农之始。”又仲春之月曰：“毋作大事，以妨农之事。”传曰：“大事，兵役之属。”<br/>　　〔二〕　李贤曰：出尚书五行传。又郑注曰：“木性或曲或直，人所用为器者也。无故生不畅茂，多有折槁，是为不曲直也。”<br/>　　〔三〕　甘棠之意，详见卷一“诗人之思邵公也”注。<br/>　　〔四〕　前书音义曰：“弭节，犹案节也，言不尽意驰驱也。”<br/>　　〔五〕　均出诗大雅抑章。其“惟民之隅”之“民”字作“德”。笺云：“人密审于威仪抑抑然，是其德必严正也。古之贤者，道行心平，可外古而知内，如宫室之制，内有绳直，则外有廉隅。”又笺云：“则，法也。”<br/>　　秋九月戊寅，千乘王建薨。<br/>　　陇西太守邓融下狱死。初，融在职不称，功曹廉范知其必获罪，乃谢病去，融甚望之。范改姓名，求为廷尉卒。无何，融果征下狱。范卫侍有异于常，融不意是范也，怪而问之曰：“卿何类我功曹？”范曰：“君误耳，非是也。”融疾病，及死，范养视旧笃，终不自言。身自将车送葬至南阳，葬毕而去。<br/>　　范字叔度，杜陵人。祖父丹，王莽时为大司马。范父遭乱，客死于蜀。范与母流离西州。天下定，乃归乡里。范年十五，辞母入蜀，迎父丧，母怜其小，谓曰：“汝家惟汝一身，遭世乱，恐灭绝，不得奉宗祀。今仅得全，奈何复弃我远去？”范固自请，母不能止，遂与客俱西入蜀。蜀郡太守张穆，丹之故吏也，闻范迎丧，遣吏资车马、布帛送范，范还不受。自〔与〕客步负丧〔一〕，经涉涂险，至葭萌，下丧载船。船触石，破没，范持骸骨，人前接范，不动，遂没石间。众伤其义，相与共钩，求一日乃得，共抱悬，良久乃苏。穆闻之大惊，复驰遣〔吏〕将前资追与范〔二〕，范曰：“前后相违，范所不行也。”遂辞不受。归葬行服，关中高其行。<br/>　　〔一〕　据陈澧校补。<br/>　　〔二〕　范书“遣”下有“使”字，据袁纪前文，当补“吏”字，文意始备。<br/>　　袁宏曰：古之人明救恤之义，开取与之分，所以周急拯难，通乎人之否泰也。廉范厉然独行，以任所重，其身殆亡，而亲柩几丧，非全通之道也。<br/>　　范既归，事博士薛汉〔一〕。初，范家之入蜀，以良田百余顷属故吏毛仲。范归，仲子叔奉仲遗命，以田归范。范以物无常主，在人即有，悉推田与之。辟公府据，会薛汉坐楚事诛，故人门生莫敢哭视，范独往收之。吏以闻，帝大怒，召入，诘责范曰：“楚王无道，狡乱天下。范，公府据，不与朝廷同心，而反收敛罪人，何邪？”范叩头曰：“臣无状，以谓汉等皆已伏诛，故不胜师资弟子之情〔二〕，当万死。”上怒稍解。问范：“为廉颇后邪？”范对曰：“臣本赵人廉颇之后，大父丹为王莽大司马。”上乃曰：“怪范能若此！”因释之。<br/>　　〔一〕　薛汉字公子，淮阳人。世习韩诗，汉尤善说灾异谶纬，教授常数百人。建武初为博士，受诏校定图谶。永平中，为千乘太守，政有异迹。后坐楚事下狱死。事见范书儒林传。<br/>　　〔二〕　老子道经二十七章曰：“善人为不善人之师，不善人为善人之资。”<br/>　　举茂才，为温令。数月，迁云中太守。会胡虏反。故事，虏人入塞过五千人，移书旁郡，救至乃出。范闻警，即自以精兵赴之，虏盛，汉兵不能敌。范乃令军士皆持炬，晨奔虏军，大炬如星，虏见之惊走，追击，大破之。自此后，虏震怖，不敢犯云中。累迁武〔威、武都〕（侯）、蜀郡太守〔一〕，所在有名迹。蜀郡好文辩，喜相长短，范以宽厚化下，人民怀之。坐事免归家，多散财物，以赈宗族。与洛阳亭长庆鸿为刎颈之交，时人称曰：“前有管鲍，后有庆廉。”鸿官至琅邪太守，所在有异迹。<br/>　　〔一〕　廉范无封侯事，袁纪作“武侯”必有误。范书本传作“后频历武威、武都二郡太守，随俗化导，各须治宜。建初中，迁蜀郡太守。”又华峤书曰：“廉范为武原太守，下车申明赏罚，诛锄奸猾，表用良吏。”按武原属彭城国，为一县治，当称令长，华书误。今据范书改补。<br/>　　十月乙卯，司徒郭丹、司空冯鲂免。<br/>　　丹字少卿，南阳穣人。少事淮阳公孙昌，西入关，弃符叹曰：“<br/>　　不乘传车，终不出关。”是时昌为王莽讲学大夫，门下生甚众，而昌独礼异丹〔一〕。由是严尤、王寻更辟请，皆不就。莽亦征之，逃避十余年。而更始立，征丹为谏议大夫，持节出关，安集南阳。初，世祖即位，诸将悉降，受爵邑，丹独城守不下。乃裹节荷担，经历险阻，谒更始妻子，还其节传，然后归田里。后举高第，稍迁并州牧、左冯翊，皆有称绩。及在相位，清廉公正，与侯霸、杜林相善，亦齐名迹。<br/>　　〔一〕　太平御览卷七０九引东观记曰：“郭丹师事公孙昌，敬重，常持蒲编席，人异之。 ”聚珍本末句作“常待重编席显异之”。<br/>　　十二月，陵乡侯梁松下狱死。松有才能，明习汉家故事，以迁尚舞阴公主，为虎贲中郎将。世祖时贵幸用事。上即位，迁太仆卿。数为私书，请讬郡县，事发觉，免官。由是怨望，下狱诛。<br/>　　安丰侯窦融薨。融子穆尚内黄公主，而显亲侯〔友〕（及）子固尚沮阳公主〔一〕，穆长子勋尚东海恭王女〔比〕（北）阳公主〔二〕。穆为城门校尉，固为中郎将，监羽林，融从兄子林为护羌校尉。窦氏一公、两侯、三公主，四二千石，自祖及孙，官府邸第相望，奴婢千余人，于亲戚功臣中，莫与为比。融年老，子孙放纵，多不法度。帝不能容，数下诏，比以窦婴、田蚡故事〔三〕。融惶惧，乞骸骨，上赐牛酒，策罢。穆以国在安丰，欲以六安侯归〔四〕，遂假作故六安王国，矫称长公主家，上书自言〔五〕。帝大怒，乃尽免穆等官，诸窦为郎吏者，皆遣归故郡，留融京师。会融病薨，谥曰戴侯。<br/>　　〔一〕　据东观记、范书改。又东观记亦作“沮阳公主”，而范书皇后纪、窦融传均作“涅阳公主”。惠栋曰：“皇后纪、本传是也。”<br/>　　〔二〕　比北形近而讹。范书东海恭王彊传作“比阳公主”，窦融传作“沘阳公主”。柳从辰曰：“比读作沘。”袁纪卷十一正作“沘”。此作“ 北”，必为“比”之误，故正之。<br/>　　〔三〕　窦婴，孝文后从兄子。田蚡，孝景后同母弟。俱为外戚，名显于朝。武帝在位，婴、蚡争权交恶，蚡构成婴罪，婴弃市。不久，蚡亦惊惧死。事见史记魏其武安侯列传。<br/>　　〔四〕　“六安侯”原误作“安六侯 ”，迳改。<br/>　　〔五〕　范书窦融传曰：“穆等遂交通轻薄，属讬郡县，干乱政事。以封在安丰，欲令姻戚悉据故六安国，遂矫称阴太后诏，令六安侯刘盱去妇，因以女妻之。五年，盱妇家上书言状，帝大怒，乃尽免穆官。”与袁纪异。<br/>　　穆居大第，富于财，天子使谒者监护其家，欲以全之。居数年，穆父子自以失势，出怨言，使者奏焉，乃遣归故郡。坐赂遗小吏，为郡所考，穆及勋皆死狱中。诏融夫人与一孙还洛阳。固有才能，世祖时贵显用事，及穆得罪，固亦废于家。<br/>　　东平王苍以辅政久，固请归藩。<br/>　　五年（壬戌、六二）<br/>　　春二月，诏曰：“东平王比上书，愿归藩，上将军印绶，谦让日闻，至诚恳恻。盖‘君子成人之美’〔一〕，今其听焉。以骠骑长史为东平王太傅，掾吏为中大夫，令史为王家郎，勿上将军印绶。”苍体貌长大，进止有礼，好古多闻，儒雅有识度。上尝问苍：“在家何者最为乐？”对：“为善最乐。”上嗟叹之。<br/>　　〔一〕　见论语颜渊篇。<br/>　　冬十一月，上幸邺。<br/>　　六年（癸亥、六三）<br/>　　春正月，沛王、楚王、济南王、东平王、淮阳王、琅邪王、中山王、东海王来朝〔一〕。<br/>　　〔一〕　范书明帝纪无“济南王”，而别有赵王、北海王、齐王。<br/>　　庐江获宝鼎〔一〕，纳于太庙。<br/>　　〔一〕　东观记曰“出王雒山”。<br/>　　冬十一月〔一〕，行幸鲁，祠东海恭王。沛王、楚王、济南王、东平王、淮阳王、琅邪王皆会于鲁。<br/>　　〔一〕　范书明帝纪作“冬十月”。<br/>　　十二月，还过阳城，遣使者祠中岳。<br/>　　太尉虞延为司徒〔一〕。延立朝正色，多所匡弼。阴氏憾延，欲毁伤之，使人告延与楚王英谋反〔二〕，延以英帝亲，以为不然，不受其言。后英事发觉，上切让之。<br/>　　〔一〕　范书作“八年，代范迁为司徒”。<br/>　　〔二〕　范书作“使人私以楚谋告延 ”。疑此“与”字为衍文。<br/>　　七年（甲子、六四）<br/>　　春正月癸酉〔一〕，皇太后阴氏崩。<br/>　　〔一〕　正月甲申朔，无癸酉。范书作“癸卯”，是。<br/>　　二月庚申，葬光烈阴皇后。<br/>　　征东海相宋均为尚书令。尝有疑事，上大怒，召尚书郎执之。诸尚书皆叩头谢，均独正色曰：“夫忠臣守正，敢有二心？均虽死，不易！”上闻而善之，即舍之。迁司隶校尉、河〔内〕（南）太守〔一〕，政化大行，每疾，百姓耆老皆为祷请，旦夕至府，问讯起居。天子方欲以为相，会有痼疾。上召入，自视其疾。均见上，流涕谢曰：“天罚有罪，所苦浸笃，不复奉望帷幄。”上甚伤之，赐钱三十万，卒于家。<br/>　　〔一〕　据范书改。<br/>　　初，上好用能吏，卒多暴虐残刻，终皆毁败。均罢朝，相与言曰：“今选举不得幽隐侧陋，但得见长吏耳。太始初〔一〕，京兆则赵广汉、尹翁归、萧望之，丞相则魏相、黄霸，此数公者，治皆致平。今二千石殊无比，国家喜文法吏，以定止奸也。然文吏习为欺谩，而廉吏清在一己，无益百姓流亡，盗贼所由而作也。均自欲叩头争之，时未可改也，久将自苦之，乃可言耳。 ”未及言，迁为司隶校尉。后上闻其言，追而悲之。〔一〕　太始，武帝时年号，乃自公元前九十六年起，至前九十三年止。<br/>　　均字叔庠，南阳安众人。初为上蔡长，诛锄豪右，奸猾震栗。府下禁民葬不得过制，均不行，督邮以让县。均曰：“夫送终逾制，过之厚也。国有不义之民，而罚其过礼者，恐非政治之先。”迁九江太守，五日一听事，悉省掾吏，闭督邮府内，令与诸曹分休，属县无事，百姓安业〔一〕。九江多虎，数伤民。先时常募吏民设槛饵捕之，均曰：“夫虎豹在山，鼋鼍在渊，物性之所讬也。江淮之间有猛兽，犹江北之有鸡豚也。今数为民害，咎在贪残居职使然也，而令吏捕虎，非忧民之本也。今务退贪残，进忠良，去窞饵，勿复课。”其后民传言虎皆去，东渡江。<br/>　　〔一〕　胡三省曰：“郡有五部督邮，监属县。闭之府内者，恐以司察为功能，侵扰属县，适以多事故也。”<br/>　　北海王薨，谥曰静王。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7665.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7667.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

