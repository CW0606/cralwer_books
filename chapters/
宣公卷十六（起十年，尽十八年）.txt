<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_宣公卷十六（起十年，尽十八年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,宣公卷十六（起十年，尽十八年）全文,何休、徐彦作品" />
<meta name="description" content="春秋公羊传注疏原文阅读,宣公卷十六（起十年，尽十八年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10193.html";
var nextpage="novel-read-1019-10195.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>宣公卷十六（起十年，尽十八年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10193.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>宣公卷十六（起十年，尽十八年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:03:58<span class="divide">|</span></p>
<div class="page-body">
<div class="page-content">
<p>　　十年，春，公如齐。公至自齐。齐人归我济西田。齐已取之矣，其言我何？据归讙及阐，齐已取不言我。○僤，本又作“阐”，昌善反。<br/><br/>　　[疏]注“据归”至“言我”。<br/><br/>　　○解云：哀公八年“夏，齐人取讙及僤”；冬，“齐人归讙及僤”是也。<br/><br/>　<br/><br/>　　言我者，未绝於我也。曷为未绝于我？据有俄道。<br/><br/>　　[疏]注“据有俄道”。解云：即桓二年传云“至乎地之与之则不然，俄而可以为其有矣”，彼注云“俄者，谓须臾之间，制得之顷也”。言俄尔之间，则有绝于本主之道，尔来十年，何言未绝于我乎？故难之。<br/><br/>　<br/><br/>　　齐已言取之矣，齐已言语许取之。其实未之齐也。其人民贡赋尚属於鲁，实未归於齐。不言来者，明不从齐来，不当坐取邑。凡归邑、物例皆时。<br/><br/>　　[疏]注“不言来”至“取邑”。<br/><br/>　　○解云：案元年注云“亦因恶齐取篡者赂，当坐取邑”者，正以篡逆之贼天下共恶，齐乃许取其赂而与之同，似若汉律行言许受财之类，故云当坐取邑耳。今言不当坐取邑者，正以尔来十年仍不入已，见宣有礼，还复归之，功过相除，可以减其初恶，是以《春秋》恕之，不复书来，以除其过，故曰不当坐取邑耳。<br/><br/>　　○注“凡归邑物例皆时”。<br/><br/>　　○解云：其归邑时者，即定十年夏，“齐人来归运、讙、龟阴田”，及此经书春之属皆是也。其归物时者，即庄六年冬“齐人来归卫宝”，注云“宝者，玉物凡名”是也。以此言之，则知哀八年“齐人归讙及僤”在日月之下，不蒙日月亦可知也。<br/><br/>　<br/><br/>　　夏，四月，丙辰，日有食之。与甲子既同，事重故累食。<br/><br/>　　[疏]注“与甲子既同”。<br/><br/>　　○解云：即上八年“秋，七月，甲子，日有食之，既”，彼注云“是后楚庄王围宋，析骸易子，伐郑胜晋，郑伯肉袒，晋师大败于邲，中国精夺，屈服强楚之应”。今此与彼同占，故曰与甲子既同也。<br/><br/>　<br/><br/>　　已巳，齐侯元卒。<br/><br/>　　齐崔氏出奔卫。崔氏者何？齐大夫也。其称崔氏何？据齐高无咎出奔名。连崔氏者，与尹氏俱称氏，嫌为采邑。<br/><br/>　　[疏]“崔氏者何”。<br/><br/>　　○解云：欲言大夫，而直言崔氏；欲言微者，而得书于经，故执不知问。<br/><br/>　　○注“据齐”至“奔名”。<br/><br/>　　○解云：即成十七年秋，“齐高无咎出奔莒”是也。<br/><br/>　　○注“连崔氏者”。<br/><br/>　　○解云：“与尹氏俱称氏，嫌为采邑”者，即隐三年“夏，四月，辛卯，尹氏卒”是也。<br/><br/>　<br/><br/>　　贬。曷为贬？据外大夫奔不贬。<br/><br/>　　[疏]注“据外大夫奔不贬”。<br/><br/>　　○解云：即上引“高无咎出奔莒之属”是也。<br/><br/>　<br/><br/>　　讥世卿。世卿非礼也。复见讥者，嫌尹氏王者大夫，职重不当世，诸侯大夫任轻可出也。因齐大国祸著，故就可以为法戒，明王者尊莫大於周室，彊莫大於齐国，世卿犹能危之。<br/><br/>　　[疏]注“复见”至“世也”。<br/><br/>　　○解云：即隐三年“尹氏卒”单称氏，巳是讥之。今复单言崔氏，故言复也。<br/><br/>　　○注“因齐大国”至“危之”。<br/><br/>　　○解云：欲道等是诸侯，科取即得，所以不於僖二十八年“卫元咺出奔晋”之经见之者，因齐大国有弑君之祸著，明于出奔故也。<br/><br/>　<br/><br/>　　公如齐。不言奔丧者，尊内也。犹不言朝聘。<br/><br/>　　[疏]注“不言”至“内也”。<br/><br/>　　○解云：正以上文四月“已巳，齐侯元卒”，则知此经“公如齐”者，奔丧而往。而言尊内也者，欲道定十五年夏，“公薨于高寝”，“邾娄子来奔丧”，彼则书之。今此否者，尊内故也。<br/><br/>　<br/><br/>　　五月，公至自齐。<br/><br/>　　癸巳，陈夏徵舒弑其君平国。<br/><br/>　　六月，宋师伐滕。<br/><br/>　　公孙归父如齐，葬齐惠公。<br/><br/>　　晋人、宋人、卫人、曹人伐郑。秋，天王使王季子来聘。王季子者何？天子之大夫也。其称王季子何？据叔服不系王，不称子，王札子不称季。<br/><br/>　　[疏]“五月公”至“自齐”。<br/><br/>　　○解云：致例时，而书五月者，为下癸已出之。○“王季子者何”。<br/><br/>　　○解云：欲言诸侯，而王使来聘；欲言大夫，而经书子，故执不知问。<br/><br/>　　○注“据叔”至“称子”。<br/><br/>　　○解云：即文元年“天王使叔服来会葬”是也。○“王札子不称季”。<br/><br/>　　○解云：即下十五年夏，“六月，王札子杀召伯、毛伯”是也。<br/><br/>　<br/><br/>　　贵也。其贵奈何？母弟也。子者，王子也。天子不言子弟，故变文，上季系先王以明之，著其骨肉贵，体亲也。<br/><br/>　　[疏]注“子者，王子”至“明之”。<br/><br/>　　○解云：言天子不言子弟者，即文元年注云“叔服者，王子虎也”，“不系王者，不以亲疏录也。不称王子者，时天子诸侯不务求贤，而专贵亲亲，故尤其在位子弟，剌其早任以权也”是也。既言尤其在位子弟，是以不得称之。“王子瑕奔晋”，“天王杀其弟年夫”，难之云云，已说在文元年。<br/><br/>　　○注“著其”至“亲也”。<br/><br/>　　○解云：以其禀气于先王，故言骨肉贵；以其今王母弟，故曰体亲也。<br/><br/>　<br/><br/>　　公孙归父帅师伐邾娄，取蘱。○蘱，音类，又力对、欺类二反。<br/><br/>　　大水。先是城平阳，取根牟及蘱，役重民怨之所生。<br/><br/>　　[疏]注“先是城平阳”。解云：在上八年冬。<br/><br/>　　○注“取根牟”。者，解云：在上九年秋。<br/><br/>　<br/><br/>　　季孙行父如齐。<br/><br/>　　冬，公孙归父如齐。<br/><br/>　　齐侯使国佐来聘。<br/><br/>　　饥。何以书？以重书也。民食不足，百姓不可复兴，危亡将至，故重而书之。明当自省减，开仓库，赡振之。哀公问於有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”○赡，当艳反。<br/><br/>　　楚子伐郑。<br/><br/>　　十有一年，春，王正月。<br/><br/>　　夏，楚子、陈侯、郑伯盟于辰陵。不日月者，庄王行霸约诸侯，明王法，讨徵舒，善其忧中国。故为信辞。<br/><br/>　　公孙归父会齐人伐莒。<br/><br/>　　秋，晋侯会狄于欑函。离不言会。言会者，见所闻世治近升平，内诸夏而详录之，殊夷狄也。下发传於吴者，方具说其义，故从外内悉举者明言之。<br/><br/>　　[疏]注“发传於吴”至“明言之”。<br/><br/>　　○解云：即成十五年“冬，十有一月，叔孙侨如会晋士燮、齐高无咎、宋华元、卫孙林父、郑公子&#19617;、邾娄人会吴于锺离”，传云“曷为殊会吴？外吴也。曷为外也？《春秋》内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也”，注云“明当先正京师，乃正诸夏；诸夏正，乃正夷狄，以渐治之”是也。<br/><br/>　<br/><br/>　　冬，十月，楚人杀陈夏徵舒。此楚子也，其称人何？据下入陈称子。<br/><br/>　　[疏]注“据下入陈称子”。<br/><br/>　　○解云：即下“丁亥、楚子入陈”是也。<br/><br/>　<br/><br/>　　贬。曷为贬？据徵舒有罪。不与外讨也。辟天子，故贬见之，即所谓贬绝，然后罪恶见。<br/><br/>　　[疏]注“即所谓”至“恶见”。<br/><br/>　　○解云：即昭元年传云“《春秋》不待贬绝而罪恶见者，不贬绝以见罪恶也”是也。<br/><br/>　<br/><br/>　　不与外讨者，因其讨乎外而不与也。虽内讨亦不与也。虽自讨其臣下，亦不得与也。<br/><br/>　　[疏]“虽内讨亦不与也”。<br/><br/>　　○解云：案《檀弓》云“臣弑君，凡在官者，杀无舍。”是以隐四年“九月，卫人杀州吁于濮”，传曰“其称人何？讨贼之辞也”，注云“讨者除也，明国中人人得讨之，所以广忠孝之路”。以此言之，则弑君之贼，国内人人皆得杀之。而言虽内讨亦不与者，正以与庄王非国内，是以不与其外讨。又言虽内讨亦不与者，正以庄王身为君而见在，宁得更有弑君之贼而讨之乎？明知庄王内讨者，更以他罪耳。诸侯不得专杀大夫，是以不与。<br/><br/>　<br/><br/>　　曷为不与？据善为齐诛之。<br/><br/>　　[疏]注“据善为齐诛之”。<br/><br/>　　○解云：即昭四年“秋，七月，楚子”以下“伐吴，执齐庆封，杀之”。传云“此伐吴也，其言执齐庆封何？为齐诛也。其为齐诛奈何？庆封走之吴，吴封於防”，何氏云“月者，善义兵”是也。<br/><br/>　<br/><br/>　　实与，不言执与讨贼同文。<br/><br/>　　[疏]注“不言执”至“同文”。<br/><br/>　　○解云：正以昭八年夏，“楚人执陈行人于徵师，杀之”。言执非讨贼之文，隐四年“卫人杀州吁”，庄九年“齐人杀无知”，皆不言执，以见此不言执，乃与讨贼同文，故知实与矣。<br/><br/>　<br/><br/>　　而文不与。文曷为不与？诸侯之义，不得专讨也。诸侯之义不得专讨，则其曰实与之何上无天子，下无方伯，天下诸侯有为无道者，臣弑君，子弑父，力能讨之，则讨之可也。与齐桓专封同义。不书兵者，时不伐。<br/><br/>　　[疏]注“与齐桓专封同义”。<br/><br/>　　○解云：即僖元年齐师救邢之下，传云“曷为先言次，后言救？君也。君则其称师何？不与诸侯专封也。曷为不与？实与而文不与。文曷为不与？诸侯之义，不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”，注云“主书者，起文从实也”。今此亦然，故曰齐桓专封同义耳。<br/><br/>　　○注“不书兵者，时不伐”。<br/><br/>　　○解云：欲决昭四年秋，“楚子”以下“伐吴，执齐庆封，杀之”，彼实有兵，故言伐。今此不书兵者，时实不伐，非是省文之义耳。<br/><br/>　<br/><br/>　　丁亥，楚子入陈，日者，恶庄王讨贼之后，欲利其国。复出楚子者，为下纳善不当贬，不可因上贬文。<br/><br/>　　[疏]注“日者”至“利其国”。<br/><br/>　　○解云：正以《春秋》之义，入例书时，伤害多则书月，今此书日以详其恶，故如此解。<br/><br/>　　○注“复出楚”至“贬文”。<br/><br/>　　○解云：《春秋》之义，以纳为篡辞，而言为下纳善者，正以上有起文，故与凡纳异，何者？上有讨贼之文，而即言纳二子于陈，故知其善，所谓美恶不嫌同辞矣。<br/><br/>　<br/><br/>　　纳公孙甯、仪行父于陈。此皆大夫也，其言纳何？据纳者谓已绝也。今甯、仪行父上未有出奔绝文，故见大夫，反言纳也。○甯，乃定反，音宁。<br/><br/>　　[疏]注“据纳”至“言纳也”。<br/><br/>　　○解云：定十四年秋“卫世子蒯聩出奔宋”至“哀二年夏”晋赵鞅纳卫世子蒯聩于戚”，是其上有出奔绝文而下言纳矣。而僖二十五年“秋，楚人围陈，纳顿子于顿”，上文不言顿子出奔者，正以顿是微国，出入不两书，故彼注云“顿子出奔不书，小国例也”。云故见大夫者，言此二子上无绝文，故见任为大夫，而反言纳于陈。<br/><br/>　<br/><br/>　　纳公党与也。徵舒弑君，甯、仪行父如楚诉徵舒，徵舒之党从后绝其位，楚为讨徵舒而纳之，本以助公见绝，故言纳公党与。不书徵舒绝之者，以弑君为重。主书者，美楚能变悔改过，以遂前功，卒不取其国而存陈。不系国者，因上入陈可知。<br/><br/>　　[疏]注“不书”至“主书者”。<br/><br/>　　○解云：若书徵舒绝之，宜云陈公孙甯等出奔楚，传云此诉于楚矣，曷为谓之出奔？徵舒绝其位，是以谓之奔也。<br/><br/>　　○注“美楚”至“改过”。<br/><br/>　　○解云：谓之入陈是也。<br/><br/>　　○注“以遂前功”。<br/><br/>　　○解云：讨徵舒是也。<br/><br/>　　○注“不系国”至“可知”。<br/><br/>　　○解云：欲决哀二年“纳卫世子”云云，系卫是也。<br/><br/>　<br/><br/>　　十有二年，春，葬陈灵公。讨此贼者，非臣子也，何以书葬？据惠公杀里克，不书卓子葬。<br/><br/>　　[疏]注“据惠”至“子葬”。<br/><br/>　　○解云：僖十年春“里克杀其君卓”，夏晋惠公杀里克是也。<br/><br/>　<br/><br/>　　君子辞也。楚巳讨之矣，臣子虽欲讨之，而无所讨也。无所复讨也，不从杀泄冶不书葬者，泄冶有罪，故从讨贼书葬，则君子辞与泄冶罪两见矣。不月者，独甯、仪行父有诉楚功，上巳言纳，故从馀臣子恩薄略之。<br/><br/>　　[疏]“君子”至“讨也”。<br/><br/>　　○注“无所复讨也”。<br/><br/>　　○解云：然则卓子之贼，亦是惠公已讨之，其臣子虽欲讨之，亦无所讨。而不作君子辞者，正以惠公之杀里克，不作讨贼之意，是以《春秋》不书卓子葬，以责其臣子也。今此楚庄本有讨贼之意而杀徵舒，一贼不可再讨，故不责之。<br/><br/>　　○注“不从”至“有罪”。<br/><br/>　　○解云：案何氏作《膏肓》，以为泄冶无罪，而此注云有罪者，其何氏两解乎？正以《春秋》之义，杀无罪大夫者，例去其葬以见之。今乃经书灵公之葬，则知泄冶有罪明矣。而《膏肓》以为无罪者，盖以谏君之人，罪之无文，而《左氏》罪之，故言无罪矣。而此何氏以为有罪者，其更有他罪乎？<br/><br/>　　○注“从讨”至“两见矣”。<br/><br/>　　○解云：贼不讨不书葬者，欲责臣子不讨贼。今而书葬，则知贼巳讨矣，君子恕之，不复责臣子矣。又且君杀无罪大夫，则不书其葬。今灵公杀泄冶而得书葬，则知泄冶有罪明矣，故云两见矣。<br/><br/>　　○注“不月者”至“略之”。<br/><br/>　　○解云：正以卒日葬月，大国之常，今书春，故须辨之。<br/><br/>　<br/><br/>　　楚子围郑。<br/><br/>　　夏，六月，乙卯，晋荀林父帅师及楚子战于邲，晋师败绩。<br/><br/>　　大夫不敌君，此其称名氏以敌楚子何？据城濮之战，子玉得臣贬也。<br/><br/>　　[疏]注“据城濮”至“贬也”。<br/><br/>　　○解云：即僖二十八年夏，“晋侯”以下楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”。<br/><br/>　<br/><br/>　　不与晋而与楚子为礼也。不与晋而反与楚子为君臣之礼，以恶晋。<br/><br/>　　[疏]“不与晋”至“礼也”。<br/><br/>　　○解云：但作一句连读之。注云“不与晋而反与楚子为君臣之礼”，亦为一句连读之。<br/><br/>　　○注“以恶晋”。<br/><br/>　　○解云：内诸夏以外夷狄，《春秋》之常。今叙晋于楚子之上，正是其例。而知其恶晋者，但楚庄德进行修，同於诸夏，讨陈之贼，不利其土，入郑皇门而不取其地，既卓然有君子之信，宁得殊之？既不合殊，即是晋侯之匹，林父人臣，何得序於其上？既序人君之上，无臣子之礼明矣。臣而不臣，故知恶晋也。<br/><br/>　<br/><br/>　　曷为不与晋而与楚子为礼也？据城濮之战贬得臣者，不与楚为礼。庄王伐郑，胜乎皇门，胜，战胜。皇门，郑郭门。放乎路衢。路衢，郭内衢。道四达谓之衢。<br/><br/>　　[疏]注“道四达谓之衢”。<br/><br/>　　○解云：《释宫》文。<br/><br/>　<br/><br/>　　郑伯肉袒，左执茅旌，茅旌，祀宗庙所用迎道神，指护祭者。断曰藉，不断曰旌。用茅者，取其心理顺一，自本而畅乎末，所以通精诚，副至意。○断，音短。藉，在夜反。<br/><br/>　　[疏]注“茅旌”至“至意”。解云：茅旌，祀宗庙所用云者，皆时王之礼。正以公羊子是景帝时人，是以何氏取当时之事以解其语。云用茅者，取其心理顺一者，言茅心文理皆顺无逆矣。云自本而畅乎末者，言其文理从本而申畅于末，无绝以绝之。<br/><br/>　<br/><br/>　　右执鸾刀，鸾刀，宗庙割切之刀，环有和，锋有鸾。执宗庙器者，示以宗庙不血食，自归首。<br/><br/>　　[疏]注“鸾刀宗”至“有鸾”。<br/><br/>　　○解云：亦时王之制。《祭义》亦云“祭之日，君牵牲”，“卿大夫序从”，彼注云“序以次第从也”；“既入庙门，丽于碑，卿大夫袒，而毛牛尚耳，鸾刀以刲取膟膋”，郑注云“丽，犹系也。毛牛尚耳，以耳毛为上也。膟膋，血与肠间脂也”。又《祭统》云“鸾刀羞哜”，是鸾刀为宗庙割切之刀矣。<br/><br/>　　○注“执宗庙”至“自归首”。<br/><br/>　　○解云：言示以宗庙者，言示楚以宗庙血食之器也。言已宗庙将堕灭，斟酌在楚耳，故言自归首矣。<br/><br/>　<br/><br/>　　以逆庄王，曰：“寡人无良边垂之臣，诸侯自称曰寡人，天子自称曰朕。良，善也。无善，喻有过。言已有过於楚边垂之臣，谦不敢斥庄王。<br/><br/>　　[疏]注“诸侯自称曰寡人”。解云：《曲礼》文。<br/><br/>　　○注“天子自称曰朕”。<br/><br/>　　○解云：时王之礼也。若古礼，自称为“予一人”矣。<br/><br/>　<br/><br/>　　以干天祸，干，犯也。谦不敢斥庄王，归之於天。是以使君王沛焉。沛焉者，怒有馀之貌，犹传曰“力沛若有馀”。○沛，普盖反。<br/><br/>　　[疏]注“犹传”至“有馀”。<br/><br/>　　○解云：文十四年传文。<br/><br/>　<br/><br/>　　辱到敝邑。远自劳辱到於郑也。诸侯自称国曰敝邑。君如矜此丧人，自谓已丧亡。锡之不毛之地，墝埆不生五穀曰不毛，谦不敢求肥饶。○墝埆，上苦交反；下音礐。<br/><br/>　　[疏]注“墝埆”至“肥饶”。解云：墝埆者，疆卤之称，若俗言墝埆矣。<br/><br/>　<br/><br/>　　使帅一二耋老而绥焉。六十称耋，七十称老。绥，安也。谦不敢多索丁夫，原得主帅一二老夫以自安。○多索，所白反，旧本作“策”，音索。<br/><br/>　　[疏]注“六十”至“称老”。解云：七十称老，《曲礼》文也。案今《曲礼》云“七十曰耋”，与此异也。盖何氏所见，与郑注者不同，或者此“耋”字误耳。<br/><br/>　<br/><br/>　　请唯君王之命。庄王曰：“君之不令臣交易为言，是亦庄王谦不斥郑伯之辞。令，善也。交易，犹往来也。言君之不善臣，数往来为恶言。○屡往，力住反，又作“数”，音朔。是以使寡人得见君之玉面，而微至乎此。”微，喻小也。积小语言，以致於此。<br/><br/>　　[疏]“是以使”至“玉面”。<br/><br/>　　○解云：若《祭统》云：“故国君取夫人之辞曰：‘请君之玉女，与寡人共有敝邑，事宗庙社稷。’”郑注云：“言玉女者，美言之也。君子於玉比德焉。”然则此言玉面者，亦美言之也。<br/><br/>　<br/><br/>　　庄王亲自手旌，自以手持旌也。缁广充幅长寻曰旐，继旐如燕尾曰旆，加文章曰旂，错革鸟曰旟，注旄首曰旌。<br/><br/>　　[疏]注“缁广充”至“曰旌”。<br/><br/>　　○解云：此注皆《尔雅·释天》文。其间少有不同者，盖所见异，或何氏润色之。案今《尔雅·释天》“缯”作“缁”字，孙氏云“缁，黑缯也”，郭氏云“帛全幅长八尺”；又云继旐曰旆，孙氏云“帛续旐末亦长寻。《诗》云‘帛旆英英’是也”，郭氏曰“帛续旐末为燕尾者”，故此何氏云“继旐如燕尾曰旆”也；又云有铃曰旂，李氏云“有铃，以铃著旐端”，孙氏曰“铃在旂上。旂者画龙”，郭氏曰“县铃於竿头，画交龙於旒”，是以此注云“加文章曰旂”也；又云错革鸟曰旟，李氏云“以革为之，置於旐端”，孙氏曰“错，置也。革，急也。言画急疾之鸟于旒，《周官》所谓鸟准为旟者矣”；又云注旄首曰旌，李氏云“以牦牛尾旌首者”，郭氏云“载旄於竿头，如今之幢亦有旒”是也。<br/><br/>　<br/><br/>　　左右捴军，退舍七里。将军子重谏曰：“南郢之与郑，相去数千里，南郢，楚都，不能二千里，言数千里者，欲深感庄王，使纳其言。○数，所主反。诸大夫死者数人，厮役扈养死者数百人。艾草为防者曰厮，汲水浆者曰役，养马者曰扈，炊亨者曰养。○扈养，馀亮反。艾，鱼废反。<br/><br/>　　[疏]注“艾草”至“曰养”。<br/><br/>　　○解云：盖于时犹然，是以何氏知之。<br/><br/>　<br/><br/>　　今君胜郑而不有，无乃失民臣之力乎？无乃，犹得无。<br/><br/>　　[疏]注“无乃犹得无”。<br/><br/>　　○解云：言得无失民臣之力乎？言其失民臣之力矣。<br/><br/>　<br/><br/>　　庄王曰：“古者杅不穿，皮不蠹，则不出於四方。杅，饮水器。穿，败也。皮，裘也。蠹，坏也。言杅穿皮蠹乃出四方。古者出四方朝聘征伐，皆当多少图有所丧费，然后乃行尔。喻巳出征伐，士卒死伤，固其宜也，不当以是故灭有郑，耻不能早服也。○杅不，音于。费，芳味反。<br/><br/>　　[疏]注“杅饮水器”。<br/><br/>　　○解云：其音于，若今马孟矣。旧说云杅是“衧”字，若今食袋矣。案今音作于，则旧说非。<br/><br/>　<br/><br/>　　是以君子笃於礼而薄于利，笃，厚也。不惜杅皮之费，而贵朝聘征伐者，厚於礼义，薄於财利。要其人而不要其土，本所以伐郑者，欲要其人服罪过耳，不要取其土地，犹古朝聘欲厚礼义，不顾杅皮。告从，从，服从。不赦，不详。善用心曰详。吾以不详道民，灾及吾身，何日之有？”何日之有，犹无有日。既则晋师之救郑者至，荀林父也。曰：“请战。”荀林父请战。庄王许诺。将军子重谏曰：“晋，大国也。国大众彊。王师淹病矣，淹，久也。诸大夫厮役死者是。君请勿许也。”庄王曰：“弱者吾威之，彊者吾辟之，是以使寡人无以立乎天下。”以是故，必使寡人无以立功名于天下。令之还师而逆晋寇。言还者，时庄王胜郑去矣，会晋师至，复还战也。言寇者，传序经意，谓晋如寇虏。庄王鼓之，晋师大败。晋众之走者，舟中之指可掬矣。时晋乘舟度邲水战，兵败反走，欲急去，先入舟者，斩后板舟者，指指隋舟中，身隋邲水中而死。可掬者，言其多也。以两手曰掬。礼，天子造舟，诸侯维舟，卿大夫方舟，士特舟。○可掬，九六反，注同。扳，普颜反，又必颜反。造，七报反。<br/><br/>　　[疏]注“礼，天子造舟”至“士持舟”。<br/><br/>　　○解云：《释水》文也。造，孙氏云“比舟为梁”，郭氏云“比船为桥”。旧说云以舟为桥，诣其上而行过，故曰造舟也。言以舟为梁，故谓之造。造，成也。诸侯维舟，孙氏云“维连四船”，《音义》曰“维持使不动摇也”者是也。大夫方舟者，李氏云“并两船曰方舟也”。士特舟者，郭注云“单船”，李氏云“一舟曰特舟”是也。案《尔雅》下文云“庶人乘泭”，李氏曰“并木以渡，别尊卑”是也。此注引之不尽者，盖何氏所见者无此文矣。案今孙、郭所注者，亦有其文。<br/><br/>　<br/><br/>　　庄王曰：“嘻！吾两君不相好，敌大夫战，言两君者，林父本以君命来。百姓何罪？”令之还师，而佚晋寇。佚犹过，使得过渡邲水去也。晋见庄王行义於陈，功立威行，嫉妒欲败之，救郑虽解，犹击之不止，为其欲坏楚善行，以求上人，故夺不使与楚成礼，而序林父於上，罪起其事。言及者，以臣及君，不嫌晋直，明晋汲汲欲败楚尔。陆战当举地，而举水者，大庄王闵隋水而佚晋寇。○而佚，音逸，注同。坏，音怪。<br/><br/>　　[疏]注“晋见庄”至“立威行”。<br/><br/>　　○解云：即上十一年讨夏徵舒，是其行义也。讨陈既得，郑人遂服，是其功立威行也。<br/><br/>　　○注“救郑”至“之不止”。<br/><br/>　　○解云：上文“令之还师”之下，注云“言还者，时庄王胜郑去矣，会晋师至，复还战也”。以此言之，晋师未至之时，楚师已解去也，非谓晋人击之令解也。言犹击之不止者，谓欲一逐而击之，非谓已击也。<br/><br/>　<br/><br/>　　秋，七月。<br/><br/>　　冬，十有二月，戊寅，楚子灭萧。日者，属上有王言，今反灭人，故深责之。<br/><br/>　　[疏]注“日者”至“深责之”。<br/><br/>　　○解云：《春秋》之义，灭例书月，即庄十年“冬，十月，齐师灭谭”之属是。今乃书日，故解之也。言属上有王言，谓適上文云“庄王曰：“嘻！吾两君不相好，百姓何罪？’令之还师，而佚晋寇”者，王霸之言也。王者之道，宜存人矜患，今反灭人，为过深矣，是故书日变於常例，故曰深责之耳。<br/><br/>　<br/><br/>　　晋人、宋人、卫人、曹人同盟于清丘。<br/><br/>　　宋师伐陈。<br/><br/>　　[疏]“宋师伐陈”者。案诸家经皆有此文，唯贾氏注者阙此一经，疑脱耳。○卫人救陈。<br/><br/>　<br/><br/>　　十有三年，春，齐师伐卫。<br/><br/>　　夏，楚子伐宋。<br/><br/>　　秋，〈虫衆〉。先是新饥，而使归父会齐人伐莒，赋敛不足，国家遂虚，下求不已之应。○〈虫衆〉，音终。<br/><br/>　　[疏]注“先是新饥”。<br/><br/>　　○解云：即十年冬书饥是也。<br/><br/>　　○注“而使”至“伐莒”者，解云：即上十二年“公孙归父会齐人伐莒”是也。<br/><br/>　<br/><br/>　　冬，晋杀其大夫先縠。<br/><br/>　　十有四年，春，卫杀其大夫孔达。<br/><br/>　　夏，五月，壬申，曹伯寿卒。日者，公子喜时父也，缘臣子尊荣，莫不欲与君父共之，故加录之，所以养孝子之志。许人子者，必使父也。<br/><br/>　　[疏]注“日者公子”至“使父也”。<br/><br/>　　○解云：正以曹为小国，卒月葬时，即昭十八年“三月，曹伯须卒”，“秋，葬曹平公”之属是。今而书日，故以加录解之也。公子喜之让，在成十三年“曹伯庐卒”处也。其传云云之说，在昭二十年“曹公孙会自鄸出奔宋”之下。云所以养孝子之志者，正以喜时之让，而《春秋》尊荣其父，故曰养孝子之志也。云许人子者，必使人父也者，谓喜时为子，必使其人父亦尊荣，是以加录之，似若襄二十九年传云“以季子为臣，则宜有君者也”之类也。<br/><br/>　<br/><br/>　　晋侯伐郑。<br/><br/>　　秋，九月，楚子围宋。月者，恶久围宋，使易子而食之。○恶，乌路反。<br/><br/>　　[疏]注“月者”至“而食之”。<br/><br/>　　○解云：正以凡围例时，即上十二年春“楚子围郑”之属是。今而书月，故解之。言使易子而食之者，下十五年传文。<br/><br/>　<br/><br/>　　葬曹文公。<br/><br/>　　冬，公孙归父会齐侯于穀。<br/><br/>　　十有五年，春，公孙归父会楚子于宋。宋见围不得与会。地以宋者，善内为救宋行，虽不能解，犹为见人之厄则矜之，故养遂其善意，不嫌与实解宋同文者，平事见剌皆可知。○与，音预。<br/><br/>　　[疏]注“宋见”至“皆可知”。<br/><br/>　　○解云：《春秋》盟会之义，以国都为地名者，皆是主人与之可知，即隐元年“九月，及宋人盟于宿”，注云“宿不出主名者，主国主名与可知，故省文，明宿当自首其荣辱也”。今宋见围，不得与会，而地以宋者，正欲善内为救宋行，养遂其善意，故地于宋耳。不嫌与实解宋同文者，平事见剌皆可知者，鲁春会楚子于宋，至夏宋、楚始平，忖度其事，则知鲁人不能平得之，宋围自解也。且下传云“此皆大夫也，其称人何？贬。曷为贬？平者在下也”，注云“言在下者，讥二子在君侧，不先以便宜反报归美于君，而生事专平，故贬称人”。然则二子专平，口云易子析骸，明其急矣，遂不告君，是以见剌，被贬称人。以此言之，宋围不解，亦可知矣，故言平事见剌皆可知。旧云见剌者，谓鲁人见剌也者，疑之。<br/><br/>　<br/><br/>　　夏，五月，宋人及楚人平。外平不书，此何以书？据上楚、郑平不书。<br/><br/>　　[疏]注“据上”至“不书”。<br/><br/>　　○解云：適上十二年春“楚子围郑”之时，传云“庄王亲自手旌，左右伪军，退舍七里”，是其平也。但经不书之，故难之。<br/><br/>　<br/><br/>　　大其平乎已也。已，二大夫何大乎其平乎已？据大夫无遂事。<br/><br/>　　[疏]注“据大夫无遂事”。<br/><br/>　　○解云：即庄十九年传云“大夫无遂事，此其言遂何？聘礼，大夫受命不受辞”是也。<br/><br/>　<br/><br/>　　庄王围宋，军有七日之粮尔，尽此不胜，将去而归尔。於是使司马子反乘堙而闚宋城，宋华元亦乘堙而出见之。堙，距堙，上城具。<br/><br/>　　[疏]“军有七日之粮”至“归尔”。<br/><br/>　　○解云：考诸旧本，或云军有七日之粮尔，七日尽此不胜，将去而归尔。即云更留七日之粮，有粮而不得胜，将去宋而归尔。今定本无下“七日”二字。<br/><br/>　<br/><br/>　　司马子反曰：“子之国何如？”华元曰：“惫矣。”曰：“何如？”问惫意也。○惫，皮诫反。曰：“易子而食之，析骸而炊之。”析，破。骸，人骨也。司马子反曰：“嘻！甚矣惫。虽然，虽如所言。吾闻之也，围者，古有见围者。柑马而秣之，秣者，以粟置马口中。柑者，以木衔其口，不欲令食粟，示有畜积。○柑，其廉反，以木衔马口。使肥者应客，示饱足也。是何子之情也？”犹曰何大露情。<br/><br/>　　[疏]“是何子之情也”。<br/><br/>　　○解云：言是何者，犹言是何大然也。子之情者，言子之露情也。是以何氏云“犹曰何大露情”。<br/><br/>　<br/><br/>　　华元曰：“吾闻之，君子见人之厄则矜之，矜，闵。小人见人之厄则幸之。幸，侥幸。吾见子之君子也，是以告情于子也”。司马子反曰：“诺。诺者，受语辞。勉之矣！勉，犹努力。使努力坚守之。吾军亦有七日之粮尔，尽此不胜，将去而归尔。”揖而去之，反于庄王。反报於庄王。庄王曰：“何如？”司马子反曰：“惫矣！”曰：“何如？”曰：“易子而食之，析骸而炊之。”庄王曰：“嘻！甚矣惫。虽然，虽已惫。吾今取此，然后而归尔。”意未足也。司马子反曰：“不可。臣已告之矣，军有七日之粮尔。”庄王怒曰：“吾使子往视之，子曷为告之？”司马子反曰：“以区区之宋，区区，小貌。犹有不欺人之臣，可以楚而无乎？是以告之也。”庄王曰：“诺。先以诺受，绝子反语。舍而止。受命筑舍而止，示无去计。虽然，虽宋巳知我粮短。吾犹取此然后归尔。”欲徵粮待胜也。司马子反曰：“然则君请处于此，臣请归尔。”庄王曰：“子去我而归，吾孰与处于此？吾亦从子而归尔。”引师而去之。故君子大其平乎已也。大其有仁恩。此皆大夫也，其称人何？贬。曷为贬？据大其平。平者在下也。言在下者，讥二子在君侧，不先以便宜反报归美于君，而生事专平，故贬称人。等不物贬，不言遂者，在君侧无遂道也。以主坐在君侧遂为罪也，知经不以文实贬也。凡为文实贬者，皆以取专事为罪。月者，专平不易。<br/><br/>　　[疏]注“等不勿贬”至“道也”。<br/><br/>　　○解云：案庄十九年“秋，公子结媵陈人之妇于鄄。遂及齐侯、宋公盟”之下，传云“大夫无遂事，此其言遂何？聘礼，大夫受命不受辞”，出竟乃得专之。以此言之，则知大夫在君侧无遂道也。是以此注言等欲见大夫专平为罪不勿贬，但当言遂，亦足以见其专平矣。所以不言遂者，正以在君侧无遂道故也。若当言楚围宋，宋华元、楚子反遂平于宋矣。<br/><br/>　　○注“以主”至“为罪”。<br/><br/>　　○解云：凡言遂者，专事之辞也。为文实贬者，皆以时无王霸，诸侯专事，虽违古典，于时为宜，是以《春秋》文虽贬恶，其实与之，即僖元年齐师云云，救邢贬齐侯称师，剌其专事，不言狄人灭邢而为之讳，见其实与是也。今此以主坐为在君侧专事为罪，更无起文则知经称人者，实为专贬之称人，非是实与而文不与矣。所以反覆解之者，正以凡为文实贬者，皆以取专事为罪故也。<br/><br/>　　○注“月者，专平不易”。<br/><br/>　　○解云：正以定十一年“冬，及郑平”，不书月者，易故也。昭七年“春，王正月，暨齐平”，注云“月者，剌内暨暨也”；定十年“王三月，及齐平”，注云“月者，颊谷之会，齐侯欲执定公，故不易”之类皆如此。<br/><br/>　<br/><br/>　　六月，癸卯，晋师灭赤狄潞氏，以潞子婴儿归。潞何以称子？据其灭称氏。潞子之为善也，躬足以亡尔。躬，身。虽然，君子不可不记也。离于夷狄，疾夷狄之俗而去离之，故称子。而未能合于中国，未能与中国合同礼义，相亲比也，故犹系赤狄。晋师伐之，中国不救，狄人不有，是以亡也。以去俗归义亡，故君子闵伤进之。日者，痛录之。名者，示所闻世始录小国也。录以归者，因可责而责之。责而加进之者，明不当绝，当复其氏。<br/><br/>　　[疏]注“以去”至“其氏”。解云：言以去俗归义亡者，谓去离夷狄之俗，而欲归中国之义，卒无救助者，是以亡也。正以文在蛮夷氏之下，故取以说之。云日者，痛录之者，正以凡灭例月，今此书日，故以为哀痛而详录之耳。云名者，示所闻世始录小国也者，正以僖二十六年“秋，楚人灭隗，以隗子归”，彼注云“不名者，所传闻世，见治始起，责小国略”。然则此书名者，示所闻世始录小国也。云录以归者，因可责而责之者，谓因其行进在可责之限，故书以归，责其不死位，是以僖二十六年“以隗子归”之下，何氏云“书以归者，恶不死位”是也。云明不当绝，当复其氏者，言其行既进，明不当绝灭其国，还当复其潞氏以为国矣。<br/><br/>　<br/><br/>　　秦人伐晋。<br/><br/>　　王札子杀召伯、毛伯。王札子者何？长庶之号也。天子之庶兄。札者，冠且字也。礼，天子庶兄冠而不名，所以尊之。子者，王子也。天子不言子弟，故变文，王札系先王以明之。不称伯仲者，辟同母兄弟，起其为庶兄也。主书者，恶天子不以礼尊之而任以权，至令杀尊卿二人。不言其大夫者，挈也。恶二大夫居尊卿之位，为下所提挈而杀之。大夫相杀不称人者，正之。诸侯大夫顾弑君重，故降称人。王者至尊，不得顾。<br/><br/>　　[疏]“王札子者何”。<br/><br/>　　○解云：欲言王子，以札间之；欲言其非，而经有王子之文，故执不知问。<br/><br/>　　○注“天子”至“得顾”。<br/><br/>　　○解云：言礼天子庶兄冠而不名，所以尊之者，时王之制，与《春秋》同也。言既加冠之后，天子不复名之，所以尊之也。云子者，王子也。天子不言子弟，故变文，上札系先王以明之者。言子者，王子也者，王以子在札下，故须解之。言天子不言子弟者，谓不言在位子弟也，即文元年注云“不称王子者，时天子诸侯不务求贤，而专贵亲亲，故尤其在位子弟，剌其早任以权也”是也。至於出奔被杀，仍自言子弟，即“王子瑕奔晋”，“天王杀其弟年夫”之属是。言故变文者，谓变文不言王子也。言上札系先王以明之者，谓以札於子上，以札近先王，明其今王之庶兄矣。云不称伯仲者，辟同母兄弟，起为庶兄也者，若其与君同母者，即称伯仲字，即上十年“秋，天王使王季子来聘”，彼传云“其称王季子何？贵也。其贵奈何？母弟也”是也。今称王札子，故言辟同母兄弟，起其为庶兄也。云云，主书者，天子不以礼尊之而任以权，至令杀尊卿二人者，正以经不称爵，知非公，故云不以礼尊之矣；正以堪杀二卿，故知任以权也。云不言其大夫者，挈也者，由其为下所提挈而杀之，失大夫位，故不云大夫也。云居尊卿之位者，正以称其五十字，知是尊卿耳。云大夫相杀不称人者，正之者，以文十六年“宋人弑其君处白”之下，传云“大夫弑君称名氏，贱者穷诸人”，注云“贱者，谓士也，士正自当称人”；“大夫相杀称人，贱者穷诸盗”，注云“降大夫使称人，降士使称盗者，所以别死刑有轻重也”。然则大夫相杀例合，称人今此不称人者，正之使称王札子故也。所以正之者，如下云“诸侯大夫顾弑君重，故降称人”者，即大夫弑君称名氏，大夫相杀称人是也。云王者至尊，不得顾者，言至尊之人，无有弑之理，不可顾，是以大夫相杀，不假降之称人矣。<br/><br/>　<br/><br/>　　秋，〈虫衆〉。从十三年之后，上求未已，而又归父比年再出会，内计税亩，百姓动扰之应。<br/><br/>　　[疏]注“从十三年”至“之应”。<br/><br/>　　○解云：即上十三年“秋，〈虫衆〉”，注云“先是新饥，而使归父会齐人伐莒，赋敛不足，国家遂虚，下求不巳之应”，是以此注足之云尔。云而又归父比年再出会者，即上十四年“冬，公孙归父会齐侯于穀”，十五年“春，公孙归父会楚子于宋”是也。<br/><br/>　<br/><br/>　　仲孙蔑会齐高固于牟娄。○初税亩。初者何？始也。税亩者何？履亩而税也。时宣公无恩信於民，民不肯尽力於公田，故履践案行，择其善亩穀最好者，税取之。<br/><br/>　　[疏]“初者何”。<br/><br/>　　○解云：赋税之式，国之常经，今而言初，故执不知问。○“税亩者何”。<br/><br/>　　○解云：什一而行，明王旧典，今而变文谓之税亩，故执不知问。<br/><br/>　<br/><br/>　　初税亩，何以书？讥。何讥尔？讥始履亩而税也。何讥乎始履亩而税？据用田赋不言初，亦不言税亩。<br/><br/>　　[疏]注“据用田”至“税亩”。<br/><br/>　　○解云：即哀十二年“春，用田赋”是也。然则用田赋亦是改古易常，而不言初，又不言税亩，今此特言初税亩以讥之，故难之也。<br/><br/>　<br/><br/>　　古者什一而藉。什一以借民力，以什与民，自取其一为公田。古者曷为什一而藉？据数非一。什一者，天下之中正也。多乎什一，大桀小桀；奢泰多取於民，比於桀也。<br/><br/>　　[疏]“多乎什一，大桀小桀”。<br/><br/>　　○解云：夏桀无道，重赋於人，今过什一，与之相似。若十取四五，则为桀之大贪；若取二三，则为桀之小贪，故曰多乎什一，大桀小桀。所以不言纣者，略举以为说耳。旧说云不言纣者，近事不嫌不知。<br/><br/>　<br/><br/>　　寡乎什一，大貉小貉。蛮貉无社稷宗庙百官制度之费，税薄。○大貊，亡百反。费，芳味反。<br/><br/>　　[疏]“寡乎”至“小貉”。<br/><br/>　　○注“蛮貉”至“税薄”。<br/><br/>　　○解云：若十四五乃取其一，则为大貉行；若十二十三乃取一，则为小貉行，故曰寡於十一则大貉小貉也。然则多於什一则有为桀之讥，寡於十一则有蛮貉之耻，是以什一而税，三王所不易，故传比于中正之言。<br/><br/>　<br/><br/>　　什一者，天下之中正也。什一行而颂声作矣。颂声者，大平歌颂之声，帝王之高致也。《春秋》经传数万，指意无穷，状相须而举，相待而成，至此独言颂声作者，民以食为本也。夫饥寒并至，虽尧、舜躬化，不能使野无寇盗；贫富兼并，虽皋陶制法，不能使彊不陵弱，是故圣人制井田之法而口分之：一夫一妇受田百亩，以养父母妻子，五口为一家，公田十亩，即所谓十一而税也。庐舍二亩半，凡为田一顷十二亩半，八家而九顷，共为一井，故曰井田。庐舍在内，贵人也。公田次之，重公也。私田在外，贱私也。井田之义；一曰无泄地气，二曰无费一家，三曰同风俗，四曰合巧拙，五曰通财货。因井田为市，故俗语曰市井。种穀不得种一穀，以备灾害。田中不得有树，以妨五穀。还庐舍种桑荻杂菜，畜五母鸡两母豕，瓜果种疆畔，女上蚕织，老者得衣帛焉，得食肉焉，死者得葬焉。多於五口名曰馀夫，馀夫以率受田二十五亩。十井共出兵车一乘。司空谨别田之高下善恶，分为三品：上田一岁一垦，中田二岁一垦，下田三，岁一垦；肥饶不得独乐，墝埆不得独苦，故三年一换主易居，财均力平，兵车素定，是谓均民力，彊国家。在田曰庐，在邑曰里。一里八十户，八家共一巷。中里为校室，选其耆老有高德者名曰父老，其有辩护伉健者为里正，皆受倍田，得乘马。父老此三老孝弟官属，垦正比庶人在官吏。民春夏出田，秋冬入保城郭。田作之时，春，父老及里正旦开门坐塾上，晏出后时者不得出，莫不持樵者不得入。五穀毕入，民皆居宅，里正趋缉绩，男女同巷，相从夜绩，至於夜中，故女功一月得四十五日作，从十月尽正月止。男女有所怨恨，相从而歌，饥者歌其食，劳者歌其事。男年六十，女年五十无子者，官衣食之，使之民间求诗，乡移於邑，邑移於国，国以闻於天子，故王者不出牖户尽知天下所苦，不下堂而知四方。十月事讫，父老教於校室，八岁者学小学，十五者学大学，其有秀者移於乡学，乡学之秀者移於庠，庠之秀者移於国学。学於小学，诸侯岁贡小学之秀者於天子，学於大学，其有秀者命曰造士，行同而能偶，别之以射，然后爵之。士以才能进取，君以考功授官。三年耕馀一年之畜，九年耕馀三年之积，三十年耕有十年之储，虽遇唐尧之水，殷汤之旱，民无近忧，四海之内莫不乐其业，故曰颂声作矣。○数，所主反。以食，音嗣。伉，苦浪反，一音苦杏反。塾，音淑。莫，音暮。<br/><br/>　　[疏]“什一行而颂声作矣”。<br/><br/>　　○解云：颂者，大平之歌。案文、宣之时，乃升平之世也，而言颂声作者，因事而言之故也，何者？案文、宣之时，乃升平之世，言但能均其众寡，等其功力，平正而行，必时和而年丰，什一而税之，则四海不失业，歌颂功德而归乡之，故曰颂声作矣。不谓宣公之时，实致颂声。<br/><br/>　　○注“帝王之高致也”。解云：谓帝王之行清高，乃致颂声，故曰高致也。<br/><br/>　　○注“春秋经传”至“作矣”。<br/><br/>　　○解云：言《春秋》经与传数万之字，论其科指意义实无穷，然其上下经例相须而举，其上下意义相待而成。以此言之，则非一言可尽，至此独言颂声作者，正以此处论税亩之事，若税亩得所，以致太平，故云民以食为本也。云夫饥寒并至，虽尧、舜躬化，不能使野无寇盗云云者，是谓假设之辞耳。云是故圣人制井田之法而口分之，一夫一妇受田百亩云云以下，皆是时王之制。云井田之义：一曰无泄地气者，谓其冬前相助犁。云二曰无费一家者，谓其田器相通。云三曰同风俗者，谓其同耕而相习。云四曰合巧拙者，谓共治耒耜。云五曰通财货者，谓井地相交，遂生恩义，货财有无，可以相通。云因井田以为市，故俗语曰市井者，古者邑居，秋冬之时入保城郭，春夏之时出居田野，既作田野，遂相交易，井田之处而为此市，故谓之市井。云里正旦开门坐塾上者，即郑注《学记》曰“古者仕焉而已者，归教於闾里，朝夕坐於门，门侧之堂谓之塾”是也。<br/><br/>　<br/><br/>　　冬，蝝生。未有言蝝生者，此其言蝝生何？蝝即〈虫衆〉也，始生曰蝝，大曰〈虫衆〉。○蝝，与专反。蝝生不书，此何以书？幸之也。幸，侥幸。<br/><br/>　　[疏]“蝝生不书”。<br/><br/>　　○解云：谓例不书之。<br/><br/>　<br/><br/>　　幸之者何？闻灾当惧，反喜非其类，故执不知问。犹曰受之云尔。受之云尔者何？上变古易常，上谓宣公、变易公田古常旧制而税亩。<br/><br/>　　[疏]“受之云尔者何”。<br/><br/>　　○解云：灾是害物，宜避之，今而云受之，於义似乖，故执不知问。<br/><br/>　<br/><br/>　　应是而有天灾，应是变古《易》常而有天灾〈虫衆〉，民用饥。其诸则宜於此焉变矣。言宣公於此天灾饥后，能受过变寤，明年复古行中，冬大有年，其功美过於无灾，故君子深为喜而侥倖之。变〈虫衆〉言蝝，以不为灾书，起其事。<br/><br/>　　饥。<br/><br/>　　十有六年，春，王正月，晋人灭赤狄甲氏，及留吁。言及者，留吁行微不进。<br/><br/>　　夏，成周宣谢灾。成周者何？东周也。后周分为二，天下所名为东周。名为成周者，本成王所定名，天下初号之云尔。○宣谢灾，《左氏》作“宣谢火”。<br/><br/>　　[疏]“成周者何”。<br/><br/>　　○解云：欲言天子正居，经无京师之文；欲言是邑，而录其灾，故执不知问。<br/><br/>　　○注“后周”至“之云尔”。<br/><br/>　　○解云：何氏之意，以成周为天子正居，但至昭二十二年夏景王崩，敬王即位，王子猛与之争立，入于王城，自号西周，是故天下之人因号成周为东周矣。是以昭二十二年“秋，刘子、单子以王猛入于王城”，传云“王城者何？西周也”，注云“时居王城邑，自号西周王”。二十六年“冬，十月，天王入于成周”，传云“成周者何？东周也”，注云“是时王猛自号为西周，天下因谓成周为东周”也。云名为成周者，即郑注《书序》云“居摄七年，天下太平而此邑成，乃名曰成周”也者，是其名作成周之义矣。<br/><br/>　<br/><br/>　　宣谢者何？宣宫之谢也。宣宫，周宣王之庙也。至此不毁者，有中兴之功。室有东西厢曰庙，无东西厢有室曰寝，无室曰谢。<br/><br/>　　[疏]“宣谢者何”。<br/><br/>　　○解云：宣王亲尽，不宜有庙，今灾其榭，故执不知问。<br/><br/>　　○注“室有东西”至“曰谢”。<br/><br/>　　○解云：皆《释宫》文。李氏曰“室有东西厢，谓宗庙殿有东西小堂也”，孙氏云“夹室前堂”。无东西厢有室曰寝者，郭注云“但有大室”。云无室曰榭者，但有大殿无室内名曰榭，郭注云“榭即今堂堭”是也。<br/><br/>　<br/><br/>　　何言乎成周宣谢灾？据天子之居称京师，宋灾不别所烧。<br/><br/>　　[疏]注“据天子”至“所烧”。<br/><br/>　　○解云：即桓九年“纪季姜归于京师”，传云“京师者何？天子之居也。京者何？大也。师者何？众也。天子之居，必以众大之辞言之”是也。云宋灾不别所烧者，即襄三十年夏五月“宋灾”是也。特据宋灾者，以其王者之后，与周相类也。<br/><br/>　<br/><br/>　　乐器藏焉尔。宣王中兴所作乐器。<br/><br/>　　[疏]注“宣王”至“乐器”。<br/><br/>　　○解云：盖夷厉之时乐器有坏，故宣王作之，不谓更造别乐，何者？正以考诸古典，不见宣王别有乐名故也。<br/><br/>　<br/><br/>　　成周宣谢灾，何以书？记灾也。外灾不书，此何以书？新周也。新周故分别有灾，不与宋同也。孔子以《春秋》当新王，上黜杞，下新周而故宋，因天灾中兴之乐器，示周不复兴，故系宣谢於成周，使若国文，黜而新之，从为王者后记灾也。<br/><br/>　　[疏]注“使若”至“记灾也”。<br/><br/>　　○解云：使周成为国，与宋、齐之属相似。云从为王者后记灾也者，即襄九年“宋火”之下，传云“外灾不书？此何以书？为王者之后记灾也”是也。<br/><br/>　<br/><br/>　　秋，郯伯姬来归。嫁不书者，为媵也。来归书者，后为嫡也。死不卒者，巳弃，有更適人之道，或时为大夫妻，故不得待以初也。弃归例有罪时，无罪月。<br/><br/>　　[疏]注“嫁不”至“罪月”。<br/><br/>　　○解云：正于《春秋》上下，鲁女嫁为诸侯夫人者，无不书之，即“叔姬归于纪”，“伯姬归于宋”之属是也。今此不书，故知为媵。若然，案隐七年“叔姬归于纪”，注云“叔姬者，伯姬之媵也”，“媵贱书者，后为嫡”。然则彼后为嫡，初去则书，此亦后得为嫡，而初嫁不书者，盖以不贤故也。是以彼注云“媵贱书者，后为嫡，终有贤行。纪侯为齐所灭，纪季以酅入于齐，叔姬归之，能处隐约，全竟妇道，故重录之”是也。然则彼以终有贤行，故初去得书，此则初去不书，明其无贤也。正以其嫡不书，则知伯姬非侄娣也。左媵右媵皆尊于嫡侄娣，故后得为嫡耳。云来归书者，后为嫡也者，正以纪叔姬后为嫡，卒葬皆书，即庄二十九年“纪叔姬卒”，三十年“葬纪叔姬”是也。今此被出亦待书见，故知后得为嫡矣。云死不卒者，已弃云云，案庄二十九年“纪叔姬卒”，注云“国灭卒者，从夫人行，待之以初也”。然则彼叔姬者，庄十二年“归于酅”时从夫人行，故虽国灭，犹得待之以初。今此伯姬或时为大夫妻，故不得作夫人待之，是以不复书其卒矣。云云之说，在庄二十九年。云弃归例云云，有罪时者，此文书秋是也。无罪月者，即成五年“春，王正月，叔姬来归”之属是也。<br/><br/>　<br/><br/>　　冬，大有年。<br/><br/>　　十有七年，春，王正月，庚子，许男锡我卒。○锡，思历反。<br/><br/>　　丁未，蔡侯申卒。<br/><br/>　　夏，葬许昭公。○葬蔡文公。不月者，齐桓、晋文没后，先背中国与楚，故略之。与楚在文十年。<br/><br/>　　[疏]注“不月”至“文十年”。解云：正以卒日葬月，大国之常例，今此蔡侯不月，故解之。云与楚在文十年者，即文十年冬，“楚子、蔡侯次于屈貉”者是也。<br/><br/>　<br/><br/>　　六月，癸卯，日有食之。是后邾娄人戕鄫子，四国大夫败齐师于鞍，齐侯逸获，君道微，臣道强之所致。○鞍，音安。<br/><br/>　　[疏]注“是后”至“之所致”。<br/><br/>　　○解云：即十八年秋，“邾娄人戕鄫子于鄫”，传云“残贼而弑之也”是也。云四国大夫败齐师于鞍者，即成二年夏六月季孙行父云云，“会晋郤克、卫孙良夫、曹公子手及齐侯战于鞍，齐师败绩”是也。言齐侯佚获者，即成二年“秋，七月，齐侯使国佐如师”，传云“君不使乎大夫，此其行使乎大夫何？佚获也”，注云“佚获者，已获而逃亡也。当绝贱，使与大夫敌体以起之”是也。<br/><br/>　<br/><br/>　　己未，公会晋侯、卫侯、曹伯、邾娄子同盟于断道。○断，音短，又大短反。○“秋公”至“自会”。<br/><br/>　　冬，十有一月，壬午，公弟叔肸卒。称字者，贤之。宣公篡立，叔肸不仕其朝，不食其禄，终身於贫贱，故孔子曰“笃信好学，守死善道。危邦不入，乱邦不居。天下有道则见，无道则隐”，此之谓也。礼，盛德之士不名，天子上大夫不名。《春秋》公子不为大夫者不卒，卒而字者，起其宜为天子上大夫也。孔子曰：“兴灭国，继绝世，举逸民，天下之民归心焉。<br/><br/>　　十有八年，春，晋侯，卫世子臧伐齐。<br/><br/>　　公伐杞。<br/><br/>　　夏，四月。<br/><br/>　　秋，七月，邾娄人戕鄫子于鄫。戕鄫子于鄫者何？残贼而杀之也。支解节断之，故变杀言戕。戕则贱贼，恶无道也。言于鄫者，剌鄫无守备。小国本不卒，故亦不日。○断，音短。<br/><br/>　　[疏]“戕鄫子于鄫者何”。<br/><br/>　　○解云：欲言残贼，於鄫国都；欲言非残贼，戕者残文，故执不知问。<br/><br/>　　○注“小国本”至“不日”。<br/><br/>　　○解云：正以凡灭例月，即庄十年“冬，十月齐师灭谭”之属是。若有所责者，则书日，即上十二年十二月，“戊寅，楚子灭萧”，注云“日者，属上有王言，今反灭人，故深责之”是也。然则邾娄无道，残贼人君于其国都，与灭相似，亦宜书日，以责其暴。而不日者，正以鄫为微国，本不合卒，是以略之，不书其日也。而僖十九年夏六月，“已酉，邾娄人执鄫子用之”，亦是无道，与此相似而书日者，彼注云“日者，鲁不能防正其女，以至於此，明当痛其女祸而自责之”是也。<br/><br/>　<br/><br/>　　甲戌，楚子旅卒。何以不书葬？据日而名。<br/><br/>　　[疏]注“据日而名”。<br/><br/>　　○解云：书日书名，全一是诸夏大国之例，是以弟子因遂责其不与大国例同书葬是也。<br/><br/>　<br/><br/>　　吴、楚之君不书葬，辟其号也。旅即庄王也。葬从臣子辞当称王，故绝其葬，明当诛之。至此卒者，因其有贤行。○行，下孟反。<br/><br/>　　[疏]注“至此”至“贤行”。<br/><br/>　　○解云：正以已前未有书楚子卒处故也。若文十八年春，“秦伯罃卒”，彼注云“秦穆公也。至此卒者，因其贤”。<br/><br/>　<br/><br/>　　公孙归父如晋。<br/><br/>　　冬，十月，壬戌，公薨于路寝。<br/><br/>　　归父还自晋，至柽，遂奔齐。还者何？善辞也。何善尔？归父使於晋，上如晋是。<br/><br/>　　[疏]“还者何”。<br/><br/>　　○解云：以大夫使反，例不书至，今乃书还，违於常例，故执不知问。<br/><br/>　<br/><br/>　　还自晋，至柽，闻君薨家遣，家为鲁所遂遣，以先人弑君故也。<br/><br/>　　[疏]注“家为”至“弑君故也”。<br/><br/>　　○解云：即成十五年春，“仲婴齐卒”之下，传言公子遂“杀叔仲惠伯，弑子赤而立宣公。宣公死，成公幼，臧宣叔者相也。君死不哭，聚诸大夫而问焉，曰：‘昔者叔仲惠伯之事，孰为之？’诸大夫皆杂言曰：‘仲氏也。其然乎？’於是遣归父之家，然后哭君。归父使乎晋，还自晋，至柽，闻君薨家遣，墠帷哭君成踊，反命于介，自是走之齐”是也。<br/><br/>　<br/><br/>　　墠帷，埽地曰墠，今齐俗名之云尔。将祖踊，故设帷重形。○墠帷，音善，扫地张帷。哭君成踊，踊，辟踊也。礼必踊者，如婴儿之慕母矣。成踊，成三日五哭踊之礼。礼，臣为君本服斩衰，故成踊，比二日朝莫哭踊，三日朝哭踊，莫不复哭踊，去事之杀也。○杀，所戒反。<br/><br/>　　[疏]注“成三日”至“之礼”者，解云：出《礼记·奔丧》也。<br/><br/>　<br/><br/>　　反命乎介，因介反命。礼，卿出聘，以大夫为上介，以士为众介。<br/><br/>　　[疏]注“礼卿”至“众介”。解云：出《聘礼》。<br/><br/>　<br/><br/>　　自是走之齐。主书者，善其不以家见逐怨怼，成踊哭君，终臣子之道，起时莫能然也。言至柽者，善其得礼於柽。言遂者，因介反命是也，不待报罪也。遂弑君本当绝，小善录者，本宣公同篡之人，又不当逐。不日者，伯讨可逐，故从有罪例也。○怼，直类反。<br/><br/>　　[疏]注“不日”至“例也”。<br/><br/>　　○解云：几内大夫出奔例无罪者日，即襄二十三年“冬，十月，乙亥，臧孙纥出奔邾娄”，昭十二年“冬，十月，公子整出奔齐”之属是也。今此归父亦无罪出奔，不日者，正以仲遂弑君，其家合没，但与宣公同谋，鲁人不合逐之。若作伯讨之时，归父可逐，故从有罪之例矣。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10193.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10195.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

