<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷十五_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷十五全文,刘珍作品" />
<meta name="description" content="东观汉记校注原文阅读,东观汉记卷十五全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-252-3993.html";
var nextpage="novel-read-252-3995.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷十五</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-252-3993.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷十五</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:35:08<span class="divide">|</span></p>
<div class="page-body">
<div class="page-content">
<p>传十<br/><br/>　　朱浮<br/><br/>　　朱浮与彭宠书，〔一〕责之曰：「伯通自伐，〔二〕以为功高天下。往时辽东有豕，生子白头，〔三〕异而献之。行至河东，见群豕皆白，怀惭而还。若以子之功，论于朝廷，则为辽东豕也。」初学记卷二九<br/><br/>　　上不征彭宠，〔四〕朱浮上疏切谏曰：「连年距守，吏士疲劳，甲冑生虮蝨，弓弩不得弛，上下相率焦心，大兵冀蒙救护生活之恩。陛下辄忘之于河北，诚不知所以然。」御览卷三五六<br/><br/>　　朱浮上疏曰：「陛下率礼无违。」〔五〕文选卷四张衡南都赋李善注<br/><br/>　　朱浮为大司空，〔六〕坐卖国恩，〔七〕以为威福。书钞卷五二<br/><br/>　　〔一〕　「朱浮」，字叔元，沛国萧人，范晔后汉书卷三三有传。又见汪文台辑司马彪续汉书卷三。「朱浮与彭宠书」，建武初年，光武帝拜浮为大将军幽州牧，宠为渔阳太守，二人不协，嫌怨积深，宠举兵攻浮，浮遂与宠书责之。范书朱浮传载其书云：「盖闻知者顺时而谋，愚者逆理而动，常窃悲京城太叔以不知足而无贤辅，卒自弃于郑也。伯通以名字典郡，有佐命之功，临人亲职，爱惜仓库，而浮秉征伐之任，欲权时救急，二者皆为国耳。即疑浮相谮，何不诣阙自陈，而为族灭之计乎？朝廷之于伯通，恩亦厚矣，委以大郡，任以威武，事有柱石之寄，情同子孙之亲。匹夫媵母尚能致命一餐，岂有身带三绶，职典大邦，而不顾恩义，生心外畔者乎！伯通与吏人语，何以为颜？行步拜起，何以为容？坐卧念之，何以为心？引镜窥影，何施眉目？举措建功，何以为人？惜乎弃休令之嘉名，造枭鸱之逆谋，捐传世之庆祚，招破败之重灾，高论尧舜之道，不忍桀、纣之性，生为世笑，死为愚鬼，不亦哀乎！伯通与耿侠游俱起佐命，同被国恩。侠游谦让，屡有降挹之言；而伯通自伐，以为功高天下。往时辽东有豕，生子白头，异而献之，行至河东，见群豕皆白，怀惭而还。若以子之功论于朝廷，则为辽东豕也。今乃愚妄，自比六国。六国之时，其势各盛，廓土数千里，胜兵将百万，故能据国相持，多历年世。今天下几里，列郡几城，奈何以区区渔阳而结怨天子？此犹河滨之人捧土以塞孟津，多见其不知量也！方今天下适定，海内愿安，士无贤不肖，皆乐立名于世。而伯通独中风狂走，自捐盛时，内听骄妇之失计，外信谗邪之谀言，长为群后恶法，永为功臣鉴戒，岂不误哉！定海内者无私雠，勿以前事自误，愿留意顾老母幼弟。凡举事无为亲厚者所痛，而为见雠者所快。」文选卷四一亦载此书，李善注云：「东观汉记亦载此书，大意虽同，辞旨全别，盖录事者取舍有详略矣。」<br/><br/>　　〔二〕　「伯通自伐」，文选卷四０任昉到大司马记室牋李善注引朱浮与彭宠书，仅有此下二句。「伯通」，彭宠字。<br/><br/>　　〔三〕　「子」，原脱，聚珍本有，御览卷九０三、记纂渊海卷九八引亦有此字，今据增补。<br/><br/>　　〔四〕　「上不征彭宠」，此句原误作「上征鼓宠」，今据聚珍本改正。据范晔后汉书朱浮传记载，彭宠举兵攻浮叛汉，涿郡太守张丰亦举兵反。光武帝未能亲自将兵击讨，只遣游击将军邓隆暗中助浮。<br/><br/>　　〔五〕　「陛下率礼无违」，范晔后汉书朱浮传云：「旧制，州牧奏二千石长吏不任位者，事皆先下三公，三公遣掾史案验，然后黜退。帝时用明察，不复委任三府，而权归刺举之吏。浮复上疏曰：『陛下清明履约，率礼无违，自宗室诸王、外家后亲，皆奉遵绳墨，无党势之名』」云云。<br/><br/>　　〔六〕　「朱浮为大司空」，建武二十年，朱浮代窦融为大司空。二十二年，坐卖弄国恩免。见范晔后汉书朱浮传。<br/><br/>　　〔七〕　「坐」，姚本、聚珍本无此字。<br/><br/>　　冯鲂〔一〕<br/><br/>　　其先魏之别封曰华侯，华侯孙长卿食采冯城，因以氏焉。鲂父名杨。范晔后汉书卷三三冯鲂传李贤注<br/><br/>　　冯鲂为司空，〔二〕坐免陇西太守邓融免官。书钞卷五二<br/><br/>　　明帝诏曰：「冯鲂以忠孝典禁兵，〔三〕出入八年，数进忠言直谏，其还故爵为杨邑侯，赐以玉玦。」〔四〕编珠卷三<br/><br/>　　永平十五年，上行幸诸国，敕鲂车驾发后，将缇骑宿玄武门複道上，领南宫吏士，保给床席，子孙得到鲂所。诏曰：「南宫複道多恶风寒，左右老人居之且病痱。〔五〕内者多取帷帐，东西完塞诸窗，望令緻密。」〔六〕书钞卷一一七，范晔后汉书冯鲂传李贤注，御览卷六九九、卷七四二<br/><br/>　　冯鲂，字孝孙，父子兄弟并带青紫，三世侍中。〔七〕书钞卷五八<br/><br/>　　〔一〕　「冯鲂」，南阳湖阳人，范晔后汉书卷三三有传。又见汪文台辑谢承后汉书卷一、司马彪续汉书卷三。<br/><br/>　　〔二〕　「冯鲂为司空」，「冯鲂」二字原作「冯犹」。陈禹谟刻本书钞、唐类函卷三六引作「冯模」，姚本、聚珍本同，皆以冯鲂、冯模分为两传。姚本注云：「范书阙。」聚珍本亦认为冯模时代不可考。按「冯犹」、「冯模」皆「冯鲂」之讹。范晔后汉书冯鲂传云：光武帝「中元元年，从东封岱宗，行卫尉事。还，代张纯为司空。……永平四年，坐考陇西太守邓融，听任姦吏，策免」。<br/><br/>　　〔三〕　「典禁兵」，原脱「禁」字，书钞卷一二八引有此字，今据增补。范晔后汉书冯鲂传云：永平「七年，代阴嵩为执金吾」。「典禁兵」即指此。<br/><br/>　　〔四〕　「赐以玉玦」，此条御览卷六九二、玉海卷九０亦引，字句稍略。据范晔后汉书冯鲂传载，光武帝中元二年，冯鲂封为杨邑乡侯。明帝永平四年，坐考陇西太守邓融，听任姦吏，策免，削爵土。十四年，明帝下诏复故爵土。<br/><br/>　　〔五〕　「痱」，史记魏其武安侯列传云：「病痱。」索隐云：「痱音肥，风病也。」<br/><br/>　　〔六〕　「望令緻密」，书钞卷一一七引云：「冯鲂，永平十五年，上行幸诸国，敕鲂车驾发后，将缇骑宿玄武门。」范晔后汉书冯鲂传李贤注引云：「敕鲂车驾发后，将缇骑宿玄武门複道上，领南宫吏士，保给床席，子孙得到鲂所。」御览卷六九九引云：「冯鲂，永平中，上行幸诸国，敕鲂车驾发后，将缇骑宿玄武门複道上，诏：『南宫複道多恶风寒，老人居之且病靡苦，内者多取帷帐，东西竟塞诸窗，望令致密。』」又卷七四二引云：「明帝行幸诸国，敕执金吾冯鲂将缇骑宿玄武门複道上，诏曰：『複道多风寒，左右老人且病痱。多取帷帐，东西完塞窗，皆令緻密。』」此条即综合各书所引辑录。御览卷三００、玉海卷一三七亦引，字句皆较简略。<br/><br/>　　〔七〕　「三世侍中」，「世」字姚本、聚珍本作「代」。此条初学记卷一二、御览卷二一九亦引，字句全同。<br/><br/>　　冯石〔一〕<br/><br/>　　冯鲂孙石，袭母公主封获嘉侯，为侍中，稍迁卫尉，能取悦当世，为安帝所宠。帝尝幸其府，留饮十馀日，〔二〕赐駮犀具剑、佩刀、紫艾绶、玉玦各一。〔三〕书钞卷一三一<br/><br/>　　〔一〕　「冯石」，冯鲂子冯柱次子，范晔后汉书卷三三冯鲂传略载其事。<br/><br/>　　〔二〕　「馀」，姚本、聚珍本作「许」，系据陈禹谟刻本书钞。书钞卷一二二、御览卷三四二、事类赋卷一三引作「数」。<br/><br/>　　〔三〕　「駮犀具剑」，「駮」原作「骏」，误。姚本、聚珍本作「駮」，御览卷三四二引同，今据改正。范晔后汉书冯鲂传亦作「駮」，李贤注云：「以班犀饰剑也。」以「班」释「駮」，益证字当作「駮」。<br/><br/>　　虞延<br/><br/>　　虞延，〔一〕陈留人。〔二〕光武东巡，过小黄，〔三〕高帝母昭灵后园陵在焉。延为部督邮，〔四〕诏呼引见，问园陵之事。〔五〕延占拜可观，〔六〕其园陵树蘖皆谙其数，俎豆牺牲，颇晓其礼。帝善之，敕延从驾到鲁。还经封丘，城门下小，不容羽盖。上怒，使挞侍御史。延因陛见引咎，以为罪在督邮。上诏曰：「以陈留督邮虞延故，贷御史罪。」〔七〕御览卷二五三<br/><br/>　　虞延字子大，陈留人。孝明帝时，有新野功曹邓寅，〔八〕以外戚小侯每豫朝会，而容姿趋步，有出于众。显宗目之，〔九〕顾左右曰：「朕之仪貌，岂若此人！」特赐舆马衣服。〔一０〕延以寅虽有容仪而无实行，未尝加礼。上乃诏令自称南阳功曹诣阙，〔一一〕拜郎中，迁玄武司马。寅在职不服父丧，帝闻，乃歎曰：「『知人则哲，惟帝难之。』信哉斯言！」以延为明。〔一二〕御览卷四四二<br/><br/>　　〔一〕　「虞延」，范晔后汉书卷三三有传。又见汪文台辑谢承后汉书卷一、司马彪续汉书卷三。袁宏后汉纪卷九亦略载其事。<br/><br/>　　〔二〕　「陈留人」，此下三句御览卷三八九引作「陈留人，为都督邮，世祖闻而奇之，二十年东巡，路过小黄」。「都督邮」当作「部督邮」。部督邮为郡之佐吏，负责监察属县，考课殿最，分东、南、西、北、中部，称为五部督邮。<br/><br/>　　〔三〕　「小黄」，汪文台辑谢承后汉书卷一云「光武巡狩至外黄」。按「小黄」不误，为陈留郡属县。范晔后汉书虞延传李贤注引汉官仪注云：「高帝母起兵时死小黄北，后为作陵庙于小黄。」又引陈留风俗传云：「沛公起兵野战，丧皇妣于黄乡。天下平，乃使使者梓宫招魂幽野，有丹蛇在水，自洗濯，入于梓宫，其浴处仍有遗髮，故谥曰昭灵夫人，因作园陵、寝殿、司马门、钟簴、卫守。」<br/><br/>　　〔四〕　「部都邮」，书钞卷七七引同，姚本、范晔后汉书亦作「部都邮」。御览卷三七九引无「部」字，聚珍本作「郡」。据袁宏后汉纪记载，虞延当时为南部督邮。<br/><br/>　　〔五〕　「问园陵之事」，此句下御览卷三七九、卷三八九引有「进止从容」一句。<br/><br/>　　〔六〕　「占拜可观」，范晔后汉书虞延传同，书钞卷七七引作「瞻拜可观」，御览卷三七九、卷三八九引作「跪拜可观」，卷四三二引作「占对可观」，文字虽异，义皆可通。<br/><br/>　　〔七〕　「贷」，范晔后汉书虞延传作「贳」。按「贷」，宽免。「贳」，与「赦」字通。二字义相近。御览卷三八九引有如下一段文字：「俎豆牺牲，颇晓其礼，帝善之，敕延从驾西尽郡界，赐钱及剑带佩刀还郡。」据范晔后汉书虞延传，「延从驾」以下十六字当在「贷御史罪」句下。<br/><br/>　　〔八〕　「孝明帝时，有新野功曹邓寅」，此二句御览卷二六四引作「永平初，新野功曹邓寅」。「邓寅」，范晔后汉书虞延传作「邓衍」。<br/><br/>　　〔九〕　「显宗」，此二字御览卷二六四引作「上」。<br/><br/>　　〔一０〕「衣服」，原误作「之服」，聚珍本作「衣服」，御览卷二六四引同，范晔后汉书虞延传亦同，今据改正。<br/><br/>　　〔一一〕「上乃诏令自称南阳功曹诣阙」，此句原无，御览卷二六四引有，今据增补。聚珍本亦有此句，但无「诏」字。范晔后汉书虞延传云：「延以衍虽有容仪而无实行，未尝加礼。帝既异之，乃诏令自称南阳功曹诣阙。既到，拜郎中，迁玄武司马。」又李贤注引谢承后汉书云：「延知衍华不副实，行不配容，积三年不用，于是上乃自敕衍称南阳功曹诣阙。」<br/><br/>　　〔一二〕「以延为明」，聚珍本无此句，而有「寅闻惭而退」一句。御览卷二六四引亦无此句，而有「寅闻而惭退」一句。范晔后汉书虞延传云：「衍惭而退，由是以延为明。」<br/><br/>　　郑弘〔一〕<br/><br/>　　会稽郑弘为邹县令，〔二〕鲁春雨霜，邹穀独无灾。书钞卷三五<br/><br/>　　太尉郑弘，以日蚀免。〔三〕书钞卷三五<br/><br/>　　〔一〕　「郑弘」，字巨君，会稽山阴人，范晔后汉书卷三三有传。又见汪文台辑谢承后汉书卷一。袁宏后汉纪卷一二亦略载其事。<br/><br/>　　〔二〕　「会稽郑弘为邹县令」，此句聚珍本作「会稽郑弘字巨君，为邹县令」。<br/><br/>　　〔三〕　「太尉郑弘，以日蚀免」，书钞卷五一引云：「太尉张酺、郑洪、徐防、赵喜、随延、宠桓，并以日蚀免。」「郑洪」系「郑弘」之讹。此二句即据书钞所引辑录。聚珍本作「为太尉，以日食免」。据范晔后汉书郑弘传，元和元年，代邓彪为太尉，后为窦宪迫害去官，不言以日蚀免。章帝纪云元和三年「太尉郑弘免」，亦不言以日蚀免。袁宏后汉纪卷一二亦未言以日蚀免。<br/><br/>　　梁统〔一〕<br/><br/>　　其先与秦同祖，出于伯益，别封于梁。范晔后汉书卷三四梁统传李贤注<br/><br/>　　桥子溥，〔二〕溥子延，以明军谋特除西域司马。延生统。范晔后汉书卷三四梁统传李贤注<br/><br/>　　元帝初元五年，〔三〕轻殊死刑三十四事，哀帝建平元年，轻殊死刑八十一事，其四十二事手杀人者减死一等。范晔后汉书卷三四梁统传李贤注<br/><br/>　　五帝有流殛放杀之诛，〔四〕三王有大辟刻肌之法，是以五帝、三王之刑，除残去乱。鞭扑不可弛于家，〔五〕刑罚不可废于国，征伐不可偃于天下，用之有本末，行之有逆顺耳。书钞卷四三<br/><br/>　　统对尚书状曰：〔六〕「元寿二年，三辅盗贼群辈并起，至燔烧茂陵都邑，烟火见未央宫，前代所未尝有。其后陇西新兴，北地任横、任崖，西河漕况，越州度郡，万里交结，或从远方，四面会合，遂攻取库兵，劫略吏人，国家开封侯之科，以军法追捕，仅能破散也。」范晔后汉书卷三四梁统传李贤注<br/><br/>　　〔一〕　「梁统」，字仲宁，安定乌氏人，范晔后汉书卷三四有传。又有司马彪续汉书卷三。<br/><br/>　　〔二〕　「桥子溥」，范晔后汉书梁统传云：「统高祖父子都，自河东迁居北地，子都子桥。」其下李贤引东观汉记「桥子溥」云云作注。此句上姚本、聚珍本已据范书增补「统高祖父子都，自河东迁居北地，子都子桥」三句。<br/><br/>　　〔三〕　「元帝初元五年」，范晔后汉书梁统传云：「统在朝廷，数陈便宜。以为法令既轻，下姦不胜，宜重刑罚，以遵旧典，乃上疏。」此即疏中语。范书载梁统疏，此下诸句作「臣窃见元哀二帝轻死之刑以一百二十三事，手杀人者减死一等」。四库全书考证云：「考范书所载减轻条目，其数与原文不合，盖缘元帝所轻三十四事，范书未曾统计耳，赖本书载统疏原文，可订其讹。」<br/><br/>　　〔四〕　「五帝有流殛放杀之诛」，此文与上文同为梁统疏中语。「杀」，聚珍本作「窜」。按陈禹谟刻本书钞卷四三、唐类函卷七八引皆作「杀」，范晔后汉书梁统传亦作「杀」，无作「窜」者。姚本此条全脱。聚珍本作「窜」，纯系辑者臆改。<br/><br/>　　〔五〕　「鞭扑不可弛于家」，此下五句原无，聚珍本有，唐类函卷七八引，今据增补。<br/><br/>　　〔六〕　「统对尚书状曰」，梁统上疏建议重刑罚，议者以为不可施行。统又上言，表示「愿得召见，若对尚书近臣，口陈其要」。光武帝令尚书问状，故有统对尚书状一事。<br/><br/>　　梁竦〔一〕<br/><br/>　　彼仲尼之佐鲁兮，〔二〕先严断而后弘衍。虽离谗以呜邑兮，卒暴诛于两观。〔三〕殷伊尹之协德兮，〔四〕暨太甲而俱宁。岂齐量其几微兮，徒信己以荣名。虽吞刀以奉命兮，〔五〕抉目眦于门闾。吴荒萌其已殖兮，可信颜于王庐？〔六〕图往镜来兮，关北在篇。〔七〕君名既泯没兮，〔八〕后辟亦然。屈平濯德兮，絜显芬香。句践罪种兮，越嗣不长。〔九〕重耳忽推兮，六卿卒强。〔一０〕赵殒鸣犊兮，秦人入疆。〔一一〕乐毅奔赵兮，燕亦是丧。〔一二〕武安赐命兮，昭以不王。〔一三〕蒙宗不幸兮，长平颠荒。〔一四〕范父乞身兮，楚项不昌。〔一五〕何尔生不先后兮，推洪勳以遐迈。服荔裳如朱绂兮，骋鸾路于奔濑。历苍梧之崇丘兮，宗虞氏之俊乂。临众渎之神林兮，东敕职于蓬碣。祖圣道而垂典兮，褒忠孝以为珍。既匡救而不得兮，必殒命而后仁。惟贾傅其违指兮，〔一六〕何杨生之欺真。〔一七〕彼皇麟之高举兮，熙太清之悠悠。临岷川以怆恨兮，〔一八〕指丹海以为期。〔一九〕范晔后汉书卷三四梁统传李贤注<br/><br/>　　〔一〕　「梁竦」，字叔敬，梁统子，范晔后汉书卷三四有传。又见汪文台辑谢承后汉书卷一、司马彪续汉书卷三。<br/><br/>　　〔二〕　「彼仲尼之佐鲁兮」，范晔后汉书梁竦传云：竦「坐兄松事，与弟恭俱徒九真。既徂南土，历江、湖，济元、湘，感悼子婿、屈原以非辜沉身，乃作悼骚赋，繫玄石而沉之」。此下即悼骚赋中文字。史记孔子世家云：「定公十四年，孔子年五十六，由大司寇行摄相事。」「仲尼之佐鲁」，即谓此。<br/><br/>　　〔三〕　「虽离谗以呜邑兮，卒暴诛于两观」，「离」，遭也。「呜邑」，二字或作「呜唈」，呜咽也。「暴诛于两观」，指诛少正卯事。刘子心隐篇云：「少正卯在鲁，与孔子同时，孔子门人三盈三虚。」说苑指武篇云：「孔子为鲁司寇，七月而诛少正卯于东观之下。」袁宏后汉纪卷一二元和二年载郑弘对章帝之语云：「窦宪，姦臣也，有少正卯之行，未被两观之诛。」<br/><br/>　　〔四〕　「伊尹」，姚本、聚珍本误作「伊周」。<br/><br/>　　〔五〕　「虽吞刀以奉命兮」，「虽」字聚珍本注云：「疑作『婿』。」四库全书考证云：「按竦赋本以悼子婿、屈原，此句正用伍员事也。『虽』字疑是『婿』字之讹。」聚珍本注、考证所疑近是。史记伍子婿列传载：吴王夫差信太宰嚭之谗，「乃使使赐伍子婿属镂之剑，曰：『子以此死。』伍子婿仰天歎曰：『嗟乎！谗臣嚭为乱矣，王乃反诛我。我令若父霸。自若未立时，诸公子争立，我以死争之于先王，几不得立。若既得立，欲分吴国予我，我顾不敢望也。然今若听谀臣言以杀长者。』乃告其舍人曰：『必树吾墓上以梓，令可以为器；而抉吾眼县吴东门之上，以观越寇之入灭吴也。』乃自刭死」。<br/><br/>　　〔六〕　「信」，与「伸」字通。「王庐」，指吴王阖庐，为吴王夫差之父。<br/><br/>　　〔七〕　「关北在篇」，此句文义不明，字有讹误。「北」字姚本作一方格，表示脱一字。<br/><br/>　　〔八〕　「君名既泯没兮」，「名」字下姚本、聚珍本皆有「其」字。<br/><br/>　　〔九〕　「句践罪种兮，越嗣不长」，越王句践平吴，横行江、淮，号称霸王。句践谋臣范蠡认为越王「可与共患难，不可与共乐」，遂离开越国。而句践另一谋臣大夫种则称病不朝。有人谗种欲作乱，句践乃赐种剑，迫令自杀。种遂自杀。种卒后，越王七传至无疆，被楚所杀，越从此败散。事详史记越王句践世家。<br/><br/>　　〔一０〕「重耳忽推兮，六卿卒强」，重耳以献公骊姬之乱出亡，后归晋得立，是为晋文公。晋文公赏从亡者及功臣，以赵衰为原大夫，居原，任国政；以魏武子袭魏氏之后，列为大夫，治于魏；又封赏司空季子、狐偃等，从亡者介子推未能得到封赏。介子推认为：「献公子九人，唯君在矣。惠、怀无亲，外内弃之；天未绝晋，必得有主，主晋祀者，非君而谁？天实开之，二三子以为己力，不亦诬乎？窃人之财，犹曰是盗，况贪天之功以为己力乎？下冒其罪，上赏其姦，上下相蒙，难与处矣！」遂隐居不出。晋至昭公时，六卿赵、魏、韩、范、中行、智氏势盛，公室卑微。此所云「重耳忽推」，即指忽视介子推之言，封赏赵衰、魏武子等，导致后来六卿之强。事见史记晋世家、赵世家、魏世家。<br/><br/>　　〔一一〕「赵殒鸣犊兮，秦人入疆」，「鸣犊」，即窦鸣犊。史记孔子世家云：「孔子既不得用于卫，于西见赵简子。至于河而闻窦鸣犊、舜华之死也，临河而歎曰：『美哉水，洋洋乎！丘之不济此，命也夫！』子贡趋而进曰：『敢问何谓也？』孔子曰：『窦鸣犊、舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，覆巢毁卵则凤皇不翔。何则？君子讳伤其类也。夫鸟兽之于不义也尚知辟之，而况乎丘哉！』」是鸣犊曾辅佐赵简子，赵简子从政后杀之。「赵殒鸣犊」即谓此。「秦人入疆」，指赵王迁时秦兵入邯郸，赵亡。<br/><br/>　　〔一二〕「乐毅奔赵兮，燕亦是丧」，燕王哙时，齐兵入燕，攻破燕国，燕王哙死，燕昭王嗣立。昭王卑身厚币以招贤者，乐毅自魏往，昭王二十八年，为燕上将军，与秦、楚、三晋合谋伐齐，齐兵败。燕军攻入齐都临淄，齐城不下者独聊、莒、即墨。昭王卒，子惠王立，因与乐毅有隙，不加信任，使骑劫代乐毅为将，乐毅亡走赵。齐田单以即墨击败燕军，骑劫死，燕兵引归，齐悉复得其故城，此后燕国力衰败。事见史记燕召公世家。<br/><br/>　　〔一三〕「武安赐命兮，昭以不王」，「武安」，即白起。白起事秦昭王，以功封武安君。武安君晚年与昭王相应侯范睢有隙。昭王四十八年，使五大夫王陵攻赵邯郸，少利。四十九年正月，发兵佐陵，陵战不善。昭王欲使武安君代陵为将，武安君称病不肯行。昭王使王齕代陵，围邯郸，不能拔。楚又使春申君和信陵君将兵攻秦，秦军多有亡失。昭王、应侯欲起用武安君，武安君遂称病笃。于是昭王免武安君为士伍。诸侯军急攻秦军，秦军屡次败退。昭王使人遣武安君，不得留咸阳。武安君既行，出咸阳西门十里，至杜邮，昭王与应侯群臣议曰：「白起之迁，其意尚怏怏不服，有馀言。」昭王乃使使者赐之剑，令自裁，武安君遂自杀，此即所谓「武安赐命」。武安君死后，王齕未能攻拔邯郸，引兵而去。「昭以不王」，即谓此。事详史记白起列传、秦本纪。<br/><br/>　　〔一四〕「蒙宗不幸兮，长平颠荒」，「蒙宗」，犹言「蒙氏」，指蒙恬、蒙毅。秦始皇尊宠蒙氏，蒙恬任外事，多年统兵在外，居上郡，威震匈奴；蒙毅在内位至上卿，出则骖乘，入则御前。始皇死，胡亥、赵高处死蒙恬、蒙毅。「蒙宗不幸」，即指此。事详史记蒙恬列传。「长平颠荒」，指秦二世胡亥被赵高、阎乐困杀于望夷宫。因望夷宫在长陵西北长平观道东故亭处，故云「长平颠荒」。事详史记秦始皇本纪。<br/><br/>　　〔一五〕「范父乞身兮，楚项不昌」，「范父」，谓范增，项羽谋士，羽尊之为「亚父」。楚、汉相争时，刘邦採用陈平之计，离间项羽、范增。项羽对范增发生怀疑，范增怒曰：「天下事大定矣，君王自为之。愿赐骸骨归卒伍。」项羽许之。范增离开项羽，未至彭城，疽发背而死。范增死后，项羽所建立的楚政权日渐衰弱，终于被刘邦所灭。事详史记项羽本纪。<br/><br/>　　〔一六〕「贾傅其违指兮」，「贾傅」，指贾谊，谊先后为长沙王太傅、梁怀王太傅。贾谊建议文帝改正朔，易服色，法制度，定官名，兴礼乐，又草具诸事仪法，色尚黄，数用五，悉更秦法。因遭到大臣的反对，文帝未能採纳其议。后来谊又上疏言诸侯地连数郡，当稍削其地，文帝亦未能採纳。「违指」之言当即指此。事详史记、汉书贾谊本传。<br/><br/>　　〔一七〕「杨生之欺真」，「杨生」，指杨雄。王莽篡汉，建立新朝，雄曾事莽。在东汉人看来，刘汉为「真」，新莽为「伪」。因雄事莽，故云「欺真」。<br/><br/>　　〔一八〕「岷川」，即岷水，出自蜀境，古人视为江水正源。<br/><br/>　　〔一九〕「指丹海以为期」，「丹海」，川名，拾遗记卷一云：「舜葬苍梧之野，有鸟如雀，丹州而来，吐五色之气，……常游丹海之际，时来苍梧之野。」又名丹渊，汉书律曆志云：唐帝「让天下于虞，使子朱处于丹渊为诸侯」。此句下聚珍本尚有以下一段文字：「永元九年，制诏三公、大鸿胪曰：『夫孝莫大于尊尊亲亲，其义一也。追命外祖，以笃亲亲。其追封谥皇太后父竦为褒亲愍侯，好爵显服，以慰母心。』」姚本亦有此文，然「永元九年」误作「永和元年」。据书钞卷四七所引，此文出和帝纪，今编入和帝纪。<br/><br/>　　梁商〔一〕<br/><br/>　　商少持韩诗，兼读众书传记，天资聪敏，昭达万情。举措动作，直推雅性，务在诚实，不为华饰。孝友著于闾阈，明信结于友朋。其在朝廷，俨恪矜严，威而不猛。退食私馆，接宾待客，宽和肃敬。忧人之忧，乐人之乐，皆若在己。轻财货，不为蓄积，故衣裘裁足卒岁，奴婢车马供用而已。朝廷由是敬惮委任焉。范晔后汉书卷三四梁商传李贤注<br/><br/>　　梁商，字伯夏，安定乌氏人。〔二〕常曰：「多藏厚亡，为子孙累。」每租奉到及两宫赏赐，便置中门外，未尝入藏，悉分与昆弟中外。〔三〕御览卷五一五<br/><br/>　　梁商，〔四〕饥年穀贵，有饿馁，辄遣苍头以车载米盐菜钱，〔五〕于四城散乞贫民。〔六〕书钞卷三九<br/><br/>　　梁商上书曰：「猥复超起宿德。」〔七〕文选卷四二应璩与侍郎曹长思书李善注<br/><br/>　　商病笃，敕子冀等曰：「吾以不德，享受多福，生无以辅益朝庭，死必耗费帑藏，衣衾饭唅玉匣珠贝之属，何益朽骨。百僚劳攘，纷华道路，祇增尘垢。虽云礼制，亦有权时。方今边郡不宁，〔八〕盗贼未息，岂宜重为国损。气绝之后，载至冢舍，即时殡敛。敛以时服，皆以故衣，无更裁制。殡已开冢，冢开即葬。祭食如前，〔九〕无用三牲。孝子善述父志，不宜违我言也。」〔一０〕聚珍本<br/><br/>　　梁商薨，给赐东园轜车、朱寿器、银镂、黄金玉匣。〔一一〕书钞卷九二<br/><br/>　　初，帝作诔曰：「孰云忠侯，〔一二〕不闻其音。背去国家，都兹玄阴。幽居冥冥，靡所且穷。」　范晔后汉书卷三四梁商传李贤注<br/><br/>　　梁商朝廷敬惮，其委任自前世外戚见礼过尊显所未曾有。〔一三〕商门无驻马请谒之宾，谦虚抑损，九命弥恭，汉兴已来，妃后之家亦无商比。御览卷四二三<br/><br/>　　〔一〕　「梁商」，梁竦次子梁雍之子，范晔后汉书卷三四有传。又见汪文台辑谢承后汉书卷一、司马彪续汉书卷三。<br/><br/>　　〔二〕　「安定乌氏人」，四库全书考证云：「考史家体例，凡子孙附于祖父传者，但于祖父传中书明为某地人，后此更不复载。此条当是梁统传文，后来採摘东观汉记者移入商传。」<br/><br/>　　〔三〕　「悉分与昆弟中外」，此条记纂渊海卷四八亦引，字句微异。<br/><br/>　　〔四〕　「梁商」，原误作「梁高」，姚本同误，并立梁高传。按范晔后汉书无梁高，「梁高」乃「梁商」之讹。商轻财好施，此所载事与商行迹相符。聚珍本把此条辑入梁商传，甚是。<br/><br/>　　〔五〕　「盐」，姚本、聚珍本无此字。<br/><br/>　　〔六〕　「于四城散乞贫民」，此句姚本、聚珍本作「于四城外给与贫民」。<br/><br/>　　〔七〕　「猥复超起宿德」，此句文义不明，当有脱误。<br/><br/>　　〔八〕　「郡」，姚本作「境」，范晔后汉书梁商传同。<br/><br/>　　〔九〕　「前」，姚本同，范晔后汉书梁商传作「存」。<br/><br/>　　〔一０〕「不宜违我言也」，此条不知聚珍本从何书辑录。<br/><br/>　　〔一一〕「朱寿器」，原作「寿朱器」，姚本、聚珍本作「朱寿器」，初学记卷一四、御览卷五五一引同，今据改。「匣」，原作「柜」，姚本、聚珍本作「匣」，初学记卷一四、御览卷五五一引同，今据改。范晔后汉书梁商传云：「赐以东园朱寿器、银镂、黄肠、玉匣、什物二十八种。」<br/><br/>　　〔一二〕「忠侯」，永建元年，梁商袭父封乘氏侯，卒赐谥忠侯。见范晔后汉书梁商传。<br/><br/>　　〔一三〕「其委任自前世外戚见礼过尊显所未曾有」，此有讹误，似当作「其委任礼过尊显，前世外戚所未曾有」。聚珍本作「其委任自前世外戚礼遇所未曾有」。<br/><br/>　　梁冀〔一〕<br/><br/>　　父商献美人支通期于顺帝。〔二〕范晔后汉书卷三四梁冀传李贤注<br/><br/>　　梁冀僭侈，作平上軿车。〔三〕事类赋卷一六<br/><br/>　　永昌太守铸黄金之蛇献之冀，益州刺史种暠发其事。大将军夫人躬先率礼，淑慎其身，超号为开封君，即大将军梁冀妻也。〔四〕聚珍本<br/><br/>　　〔一〕　「梁冀」，字伯卓，梁商长子，范晔后汉书卷三四有传。又见汪文台辑谢承后汉书卷一、司马彪续汉书卷三、华峤后汉书卷一、张璠汉记。<br/><br/>　　〔二〕　「父商献美人支通期于顺帝」，范晔后汉书梁冀传云：「初，父商献美人友通期于顺帝，通期有微过，帝以归商，商不敢留而出嫁之，冀即遣客盗还通期。」李贤注云：「东观记『友』作『支』。」此条即据李贤注，又酌取范书文句辑录<br/><br/>　　〔三〕　「作平上軿车」，此条上聚珍本尚有以下一段文字：「梁冀拜步兵校尉，上书：『列校之职，上应天工，下厌群望，实非愚臣所宜。』」姚本亦辑有此段文字。按二本系据陈禹谟刻本书钞卷六一辑录。据孔广陶校注本书钞和御览卷二四二所引，「梁冀」当作「梁不疑」。今于梁冀传中不录此条，而辑入梁不疑传。<br/><br/>　　〔四〕　「即大将军梁冀妻也」，此条不知聚珍本从何书辑录。「永昌太守铸黄金之蛇献之冀，益州刺史种暠发其事」为一事，「大将军夫人躬先率礼」云云又为一事，二事不相关涉，聚珍本当从两处辑录。聚珍本注云：「『大将军夫人』以下十九字当是诏策之词，『即大将军梁冀妻也』句恐为后人加注，而节录者误作正文。又范书本传，冀妻孙寿封襄城君。梁商传：夫人阴氏薨，追号开封君。此以号开封君者为冀妻，疑亦有误。」<br/><br/>　　梁不疑<br/><br/>　　梁不疑拜步兵校尉，〔一〕上书曰：「列校之职，上应天工，下厌群望，〔二〕实非过少所宜任也。」　书钞卷六一<br/><br/>　　〔一〕　「梁不疑」，梁商次子，范晔后汉书无传，梁冀传略载其事。又见汪文台辑谢承后汉书卷一、司马彪续汉书卷三。<br/><br/>　　〔二〕　「群」，原作「郡」，御览卷二四二引作「群」，今据改。<br/><br/>　　张纯<br/><br/>　　张纯，〔一〕字伯仁，建武初，先诣阙，封武始侯。〔二〕文选卷三八任昉为萧扬州荐士表李善注<br/><br/>　　张纯，字伯仁，为太中大夫，〔三〕在朝廷累世，明习故事。建武初定，旧典多缺，每有疑义，辄以访问，以断是非，一日或数四引见。〔四〕书钞卷五六<br/><br/>　　张纯，字伯仁，为虎贲中郎将，纯素重慎周密，时上封事，辄削去草。御览卷四三<br/><br/>　　张纯，字伯仁，为大司空，〔五〕务于无为。〔六〕书钞卷五二<br/><br/>　　张纯，字伯仁。建武二十六年，纯奏议云：「三年一祫，五年一禘。禘之为言谛，谛定昭穆尊卑之义也。禘祭以夏四月。夏者阳气在上，阴气在下，故正尊卑之义也。祫祭以冬十月。〔七〕冬者五穀成熟，时备礼成，〔八〕骨肉合聚饮食也。」〔九〕书钞卷九０<br/><br/>　　子奋，字稚通。兄根，常被病。纯病困，敕家丞翕曰：〔一０〕「吾无功于时，猥蒙爵土，身死之后，勿议传国之事。」纯薨，大行移书问嗣，翕上书奋。中元二年，诏书封奋。奋上书曰：「根不病，哀臣小称病，令翕立后。臣时在河南冢庐，臣见纯前告翕语，自以兄弟不当蒙爵土之恩，愿下有司。」帝以奋违诏，收下狱，奋乃袭封。奋既嗣爵，谦俭节约，闺门和平。〔一一〕文选卷三八任昉为萧扬州荐士表李善注、书钞卷四八、类聚卷五一、御览卷五一五<br/><br/>　　〔一〕　「张纯」，京兆杜陵人，范晔后汉书卷三五有传。又见汪文台辑司马彪续汉书卷三。袁宏后汉纪卷八亦略载其事。<br/><br/>　　〔二〕　「封武始侯」，此句下尚有「子奋，字稚通」云云一段文字，已移置于后。<br/><br/>　　〔三〕　「为太中大夫」，建武五年张纯为太中大夫。见范晔后汉书张纯传。<br/><br/>　　〔四〕　「或数四引见」，此条唐类函卷五０引作「张纯，字伯仁，为太中大夫，在朝累世，明习故事。建武初，旧典多阙，每有疑议，辄以访纯，自郊庙婚冠丧纪礼仪多所正定，一日或数四引见」。姚本即据唐类函所引辑录，字句全同。聚珍本亦同，仅删「张纯，字伯仁」五字。<br/><br/>　　〔五〕　「为大司空」，建武二十三年，代杜林为大司空。见范晔后汉书张纯传。<br/><br/>　　〔六〕　「务于无为」，此条姚本、聚珍本皆未辑录。<br/><br/>　　〔七〕　「祫祭以冬十月」，原误作「禘祭以冬十二月」。范晔后汉书张纯传载纯奏议云：「祫祭以冬十月。」今据改正。<br/><br/>　　〔八〕　「时」，范晔后汉书张纯传所载纯奏议作「物」。<br/><br/>　　〔九〕　「骨肉合聚饮食也」，此条陈禹谟刻本书钞卷九０引云：「建武二十六年，诏纯曰：『禘、祫之祭，不行已久矣，宜据经典，详为其制。』纯奏曰：『礼三年一祫，五年一禘。春秋传曰：「大祫者何？合祭也。」毁庙及未毁庙之主皆登，合食乎太祖，五年而再殷。汉旧制三年一祫，毁庙主合食高庙，存庙主未尝合祭。元始五年，诸王公列侯庙会，始为禘祭。又前十八年亲幸长安，亦行此礼。禘之为言谛，谛定昭穆尊卑之义也。禘祭以夏四月，夏者阳气在上，阴气在下，故正尊卑之义也。祫祭以冬十月，冬者五穀成熟，物备礼成，故合聚饮食也。斯典之废，于兹八年，谓可如礼施行，以时定议。』帝从之，自是禘、祫遂定。」其下注「补」字，即谓已据他书增补。查范晔后汉书张纯传，可知陈本书钞系据范书张纯传增补。姚本、聚珍本皆从陈本书钞辑录。<br/><br/>　　〔一０〕「家丞翕」，范晔后汉书张纯传李贤注云：「东观记曰家丞名歙。」<br/><br/>　　〔一一〕「闺门和平」，文选卷三八任昉为萧扬州荐士表李善注引云：「子奋，字稚通。兄根，常被病。纯病困，敕家丞翕：『司空无功，爵不当传嗣。』纯薨，大行移书问嗣，翕上书夺，诏封奋。奋上书曰：『根不病，哀臣小称病，今翕移臣。』」「夺」字乃「奋」字之误。书钞卷四八引云：「纯临死，谓家人曰：『吾无功于时，猥蒙爵土，身死之后，勿议传国之事。』」类聚卷五一引云：「张纯临终，谓家丞曰：『吾无功于时，猥蒙爵土，身死之后，勿议传国爵。』子奋，上诏奋嗣爵，奋称纯遗旨，固不肯受。帝以奋违诏，收下狱，奋乃袭封。」御览卷五一五引云：「张纯封武始侯，有子根、奋。及纯病，敕家丞翕曰：『无功于国，猥蒙大恩，爵不当及于后嗣。』纯薨，大行移书问嗣，奋。中元二年，诏书封奋。奋上书曰：『不病，哀臣小称疾，令翕立后。臣时在河南冢庐，臣见纯前告翕语，自以兄弟不当蒙袭爵之恩，愿下有司。』诏不听。奋既嗣爵，谦俭节约，闺门和平。」「大行移书问嗣，奋」，「奋」字上脱「翕上书」三字。此条即综合各书所引辑录。<br/><br/>　　曹褒<br/><br/>　　曹褒，〔一〕字叔通，笃学有大度，〔二〕常慕叔孙通为汉礼仪，昼夜研精沉思，〔三〕寝则怀铅笔，行则诵文书。〔四〕当其念至，忽忘所之。〔五〕事类赋卷一五<br/><br/>　　褒笃学有大度，举孝廉，拜车府令。书钞卷五五<br/><br/>　　曹褒在射声，〔六〕营舍有停棺不葬百馀所，褒亲自履行，问其意故。吏对曰：「此等多是建武以来绝无后者。」褒怆然，为买空地，悉葬其无主者，设祭以祀之。迁城门校尉、将作大匠。〔七〕时疾疫，褒巡行病徒，〔八〕为致医药，经理饘粥，多蒙济活。〔九〕御览卷四一九<br/><br/>　　曹褒为河内太守，〔一０〕时旱，春至六月无雨，穀贵，百姓颇流离。褒到，省吏职，〔一一〕退去贪残，屡得澍雨。其秋大熟，百姓给足，流民皆还。〔一二〕御览卷一一<br/><br/>　　〔一〕　「曹褒」，范晔后汉书卷三五有传。又见汪文台辑司马彪续汉书卷三。袁宏后汉纪卷一二亦略载其事。<br/><br/>　　〔二〕　「有大度」，此三字原无，书钞卷五五引有，今据增补。<br/><br/>　　〔三〕　「研精」，此二字原无，书钞卷一０四引有，今据增补。<br/><br/>　　〔四〕　「文书」，书钞卷九八、类聚卷五五引作「诗书」。<br/><br/>　　〔五〕　「忽忘所之」，此条书钞卷九七两次引徵，字句较略。<br/><br/>　　〔六〕　「射声」，即射声校尉，掌宿卫兵，秩比二千石。据范晔后汉书曹褒传，褒于永元四年迁此官。<br/><br/>　　〔七〕　「迁城门校尉、将作大匠」，此句原无「城门校尉」四字，聚珍本有，书钞卷三九引亦有，今据增补。按范晔后汉书曹褒传亦云褒由射声校尉「迁城门校尉、将作大匠」。<br/><br/>　　〔八〕　「褒巡行病徒」，此下四句聚珍本作「褒愍哀病徒，亲自省治，医药饘粥，多蒙济活」。书钞卷三九引作「愍哀病徒，亲自省致，医药粥糜，好者知感」。聚珍本是综合书钞、御览所引而成，个别文字又作了校改。<br/><br/>　　〔九〕　「多蒙济活」，此条御览卷八五九亦引，字句疏略。<br/><br/>　　〔一０〕「曹褒为河内太守」，据范晔后汉书曹褒传，褒在永元七年为河内太守。<br/><br/>　　〔一一〕「省吏职」，此句当是四字句，与以下几句文例相同。范晔后汉书曹褒传作「省吏并职」，当据补「并」字。<br/><br/>　　〔一二〕「流民皆还」，「民」字范晔后汉书曹褒传作「宂」，误。此条姚本、聚珍本漏辑。<br/><br/>　　郑兴<br/><br/>　　郑兴从博士金子严为左氏春秋。〔一〕范晔后汉书卷三六郑兴传李贤注<br/><br/>　　光武帝问郊记事，郑兴曰：「臣不为谶。」上曰：「卿之不学，非之耶？」兴曰：「臣于书有所未学，无所非之也。」〔二〕书钞卷九六<br/><br/>　　〔一〕　「郑兴」，字少赣，河南开封人，范晔后汉书卷三六有传。又见汪文台辑谢承后汉书卷一、司马彪续汉书卷三、华峤后汉书卷一。袁宏后汉纪卷六亦略载其事。<br/><br/>　　〔二〕　「无所非之也」，此条姚本、聚珍本皆未辑录。<br/><br/>　　郑众<br/><br/>　　郑众，〔一〕字仲师，建武中，太子及山阳王因虎贲将梁松请众，〔二〕欲为通引籍，〔三〕赂遗缣帛，众悉辞不受，谓松曰：「太子储君，无外交义，汉有旧防，诸王不宜通宾客。」松讽以长者难逆。众曰：「犯禁触罪，不如守法而死。」太子及王皆奇之。〔四〕书钞卷三七<br/><br/>　　庐江献鼎，诏召郑众问齐桓公之鼎在柏寝台，见何书？春秋左氏有鼎事几？众对状，除为郎中。〔五〕御览卷七五六<br/><br/>　　永平八年，〔六〕匈奴遣使求和亲，上遣郑众持节使匈奴。众素刚烈，至北庭，虏欲令拜，众不为屈。单于大怒，围守闭之，不与水火，欲胁服众，众拔刃自誓，〔七〕单于恐而止。御览卷四三八<br/><br/>　　永平中，遣郑众使北匈奴，众因上书言：「臣前奉使，不为匈奴拜，单于恚恨，〔八〕故兵围臣。〔九〕今复衔命，必凌折臣。臣诚不忍将大汉节对毡裘独拜。〔一０〕如令匈奴遂能服臣，将有损大汉之强。」上不听，众不得已，既行，后果为匈奴所杀。〔一一〕类聚卷六八<br/><br/>　　〔一〕　「郑众」，范晔后汉书卷三六有传。又见汪文台辑司马彪续汉书卷三、华峤后汉书卷一。袁宏后汉纪卷一四亦略载其事。<br/><br/>　　〔二〕　「虎贲将」，聚珍本作「虎贲中郎将」，与范晔后汉书郑众传同。<br/><br/>　　〔三〕　「欲为通引籍」，此句聚珍本作「欲为通籍」，御览卷四二七引同。范晔后汉书郑众传作「欲为通义，引籍出入殿中」。<br/><br/>　　〔四〕　「太子及王皆奇之」，聚珍本脱此句。<br/><br/>　　〔五〕　「除为郎中」，此条事类赋卷一六、玉海卷八八亦引，文字微异。<br/><br/>　　〔六〕　「永平」，原误作「永和」。永平为明帝年号，永和为顺帝年号。郑众卒于章帝建初八年，没有活到顺帝时期，「永和」二字必误。聚珍本作「永平」，与范晔后汉书郑众传合，今据改正。<br/><br/>　　〔七〕　「众拔刃自誓」，原无「众」字。此句姚本、聚珍本作「众拔刀自誓」，书钞卷四０引作「众按刀自誓」，今据补「众」字。<br/><br/>　　〔八〕　「恚恨」，原误作「悉恨」，姚本同误。御览卷六八一引作「恚恨」，与范晔后汉书郑众传同，今据校改。聚珍本作「恚怒」。<br/><br/>　　〔九〕　「故兵围臣」，此句姚本、聚珍本作「放兵围臣」，御览卷六八一引作「遣兵围臣」，范晔后汉书郑众传作「故遣兵围臣」。按范书当是东观汉记旧文。<br/><br/>　　〔一０〕「独」，此字原无，书叙指南卷一九引亦无此字，聚珍本有，御览卷三四一、卷六八一，记纂渊海卷四九引亦有，今据增补。<br/><br/>　　〔一一〕「后果为匈奴所杀」，此句疑为类聚作者妄加。据范晔后汉书郑众传记载，众被迫北使匈奴，在路途上连续上书，有诏追还，拘繫廷尉，会赦归家。建初六年，代邓彪为大司农，八年卒官。书钞卷五四两引华峤后汉书，亦言郑众为大司农。是众非为匈奴所杀，而卒于任大司农时期。<br/><br/>　　范升<br/><br/>　　范升，〔一〕字辨卿，迁博士，每有大议，辄见访问。书钞卷六七<br/><br/>　　〔一〕　「范升」，范晔后汉书卷三六有传。<br/><br/>　　陈元<br/><br/>　　陈元上疏曰：〔一〕「抉瑕摘衅，掩其弘美。」〔二〕文选卷二五傅咸赠何劭王济李善注<br/><br/>　　光武兴立左氏，而桓谭、卫宏并共毁訾，故中道而废。〔三〕聚珍本<br/><br/>　　〔一〕　「陈元」，范晔后汉书卷三六有传。又见汪文台辑华峤后汉书卷一。四库全书考证云：「陈元传，按此传姚本前后两见，一编王綝传后，一编尹勤传后，并讹贺玄，永乐大典同。」<br/><br/>　　〔二〕　「掩其弘美」，陈元习左氏春秋，光武帝建武初，议立左氏传博士，范升奏以为左氏传浅末，不宜立。陈元诣阙上疏辩之。范晔后汉书陈元传详载其事。此二句即疏中语。<br/><br/>　　〔三〕　「故中道而废」，此条聚珍本辑录，不知摘自何书。<br/><br/>　　贾逵<br/><br/>　　贾逵，〔一〕字景伯，能讲左氏及五经本文，以大小夏侯尚书教授。长八尺二寸，〔二〕诸儒为之语曰：「问事不休贾长头。」　御览卷六一五<br/><br/>　　明帝永平十七年，〔三〕神雀五色翔集京师，帝以问临邑侯刘复，〔四〕不能对，荐贾逵博物。〔五〕对曰：「昔武王修父之业，鸑鷟鸣于岐山，〔六〕宣帝威怀戎狄，神雀仍集，〔七〕此降胡之徵也。」〔八〕帝召贾逵，〔九〕敕兰台给笔札，使作神雀颂。〔一０〕稽瑞<br/><br/>　　建初元年，贾逵入北宫虎观、南宫云台，〔一一〕使出左氏大义，书奏，上嘉之，赐布五百疋、衣一袭。〔一二〕御览卷八二０<br/><br/>　　贾逵，字景伯，拜侍中。〔一三〕逵在朝侍帷幄，兼领秘书近署，甚见纳用。书钞卷五八<br/><br/>　　〔一〕　「贾逵」，范晔后汉书卷三六有传。又见汪文台辑谢承后汉书卷一、司马彪续汉书卷三、华峤后汉书卷二。袁宏后汉纪卷一二亦略载其事。<br/><br/>　　〔二〕　「长八尺二寸」，此句原无，聚珍本把此句置于「字景伯」之下。御览卷三七七引云：「贾逵长八尺二寸，京师为之语曰：『问事不休贾长头。』」范晔后汉书贾逵传云：「逵悉传父业，弱冠能诵左氏传及五经本文，以大夏侯尚书教授，……身长八尺二寸，诸儒为之语曰：『问事不休贾长头。』」是此句当在「诸儒为之语曰」句上。<br/><br/>　　〔三〕　「永平十七年」，类聚卷九九、御览卷九二二、事类赋卷一九误引作「永安十七年」，姚本同误。聚珍本尚不误。玉海卷六０云：「贾逵传：『显宗永平中，有神爵集宫殿官府，冠羽有五采色，帝异之，以问临邑侯刘复，复不能对，荐逵博学多识，帝乃召逵问之。……因敕兰台给笔札，使作神雀颂。』」「显宗永平中」句下注：「东观记永平十四年。」可见王应麟所看到的东观汉记「永平十七年」作「永平十四年」。<br/><br/>　　〔四〕　「临邑侯」，原误作「瑞邑侯」。刘复为刘兴之子，建武三十年封临邑侯，见范晔后汉书北海靖王兴传。贾逵传亦作「临邑侯」，今据改正。<br/><br/>　　〔五〕　「贾逵」，原脱「逵」字。<br/><br/>　　〔六〕　「鸑鷟鸣于岐山」，范晔后汉书贾逵传李贤注云：「鸑鷟，凤之别名也。周大夫内史过对周惠王曰：『周之兴也，鸑鷟鸣于岐山。』事见国语也。」<br/><br/>　　〔七〕　「仍」，频也。<br/><br/>　　〔八〕　「此降胡之徵也」，原脱「胡之徵也」四字，文义未完，据范晔后汉书贾逵传当有此四字，今据增补。李贤注云：「宣帝时神雀再见，改为年号，后匈奴降服，呼韩入朝也。」<br/><br/>　　〔九〕　「帝召贾逵」，此下三句原无，书钞卷一０四引有，今据增补。<br/><br/>　　〔一０〕「使作神雀颂」，此条御览卷九二二、事类赋卷一九引作「永安十七年，公卿以神雀五色翔集京师，奉觞上寿，令贾逵作神雀颂」。<br/><br/>　　〔一一〕「虎观」，当作「白虎观」。范晔后汉书贾逵传云：「建初元年，诏逵入讲北宫白虎观、南宫云台。」<br/><br/>　　〔一二〕「赐布五百疋、衣一袭」，此条文选卷三九江淹诣建平王上书李善注、卷五四刘峻辩命论李善注亦引，文字较为简略。<br/><br/>　　〔一三〕「拜侍中」，此句以下四句姚本、聚珍本作「拜侍中，领骑都尉，内备帷幄，兼领祕书近署，甚见信用」，与范晔后汉书贾逵传无一字之别。疑姚本系据范书增改，而聚珍本又移用姚本文字。<br/><br/>　　司马均〔一〕<br/><br/>　　争曲直者，辄言「敢祝少宾乎」？心不直者，终不敢祝也。〔二〕范晔后汉书卷三六贾逵传李贤注<br/><br/>　　〔一〕　「司马均」，其事略载范晔后汉书卷三六贾逵传，又见汪文台辑谢承后汉书卷八。<br/><br/>　　〔二〕　「终不敢祝也」，范晔后汉书贾逵传云：「逵荐东莱司马均、陈国汝郁，帝即徵之，并蒙优礼。均字少宾，安贫好学，隐居教授，不应辟命。信诚行乎州里，乡人有所计争，辄令祝少宾，不直者终无敢言。」其下李贤即引东观汉记此条文字作注。姚本、聚珍本在此条文字前据范书增入「司马均，字少宾，东莱人，隐居教授，诚信行乎州里，乡人有」二十二字。<br/><br/>　　汝郁<br/><br/>　　汝郁，〔一〕字叔异，陈国人。年五岁，母病，不能饮食，郁常抱持啼泣，〔二〕亦不肯饮食。母怜之，强为餐饭，欺言已愈。郁察母亲色不平，〔三〕辄复不食。宗亲共奇异之，因字曰「异」。〔四〕御览卷四一二<br/><br/>　　汝郁再徵，载病诣公车，〔五〕尚书敕郁自力受拜。郁乘辇白衣诣止车门，〔六〕台遣两当关扶郁，〔七〕入拜郎中。　文选卷四三嵇康与山巨源绝交书李善注<br/><br/>　　〔一〕　「汝郁」，范晔后汉书卷三六贾逵传略载其事。又见汪文台辑司马彪续汉书卷五。<br/><br/>　　〔二〕　「常抱持啼泣」，此五字原无，姚本、聚珍本有，范晔后汉书贾逵传李贤注引亦有，今据增补。初学记卷一七引脱「泣」字，有前四字。<br/><br/>　　〔三〕　「母亲色」，初学记卷一七、类林卷一引作「母颜色」，「亲」乃「颜」之误。姚本、聚珍本作「母色」，类聚卷七二引同。「不」，初学记卷一七引同，姚本、聚珍本作「未」，类聚卷七二引亦作「未」。<br/><br/>　　〔四〕　「因字曰『异』」，聚珍本脱此句。此条御览卷五一五、卷八四七亦引，文字较简略。<br/><br/>　　〔五〕　「公车」，范晔后汉书丁鸿传李贤注：「署名，公车所在，因以名。诸待诏者，皆居以待命。」又光武帝纪李贤注引汉官仪云：「公车掌殿司马门，天下上事及徵召皆总领之。」<br/><br/>　　〔六〕　「止车门」，聚珍本同。疑当作「公车门」。<br/><br/>　　〔七〕　「当关」，谓守门者。<br/><br/>　　张霸<br/><br/>　　张霸，〔一〕字伯饶，蜀郡成都人。年数岁，有所敢，必先让父母，乡里号曰「张曾子」。九岁通春秋，〔二〕复欲进业，父母语「汝小何能多曰」。〔三〕御览卷四一二<br/><br/>　　张霸，字伯饶，以樊鯈删严氏公羊春秋犹多繁词，〔四〕乃减为二十万言，更名张氏之学。书钞卷一０一<br/><br/>　　张霸博览五经，孙林、刘固等并慕之，市宅其傍以就学。〔五〕书钞卷九六<br/><br/>　　〔一〕　「张霸」，范晔后汉书卷三六有传。又见汪文台辑谢承后汉书卷二、司马彪续汉书卷三。<br/><br/>　　〔二〕　「九岁」，聚珍本同，范晔后汉书张霸传作「七岁」。<br/><br/>　　〔三〕　「汝小何能多曰」，字有脱误。聚珍本作「汝小何能多少」，字亦有误。按范晔后汉书张霸传云：「七岁通春秋，复欲进馀经，父母曰『汝小未能也』，霸曰『我饶为之』，故字曰『饶』焉。」据此，东观汉记「汝小」六字当作「汝小何能，霸曰」，其下又有脱漏。<br/><br/>　　〔四〕　「樊鯈」，原作「樊鯈」，姚本、聚珍本作「樊儵」，御览卷六一０引同。按「鯈」字是。范晔后汉书樊宏传附载樊鯈事，名作「鯈」，并云字长鱼。鯈为鱼名，以「鯈」为名，与字长鱼义相关连，这正符合古人名与字的一般规律。<br/><br/>　　〔五〕　「市宅其傍以就学」，此条书钞卷九六两次徵引。范晔后汉书张霸传亦载此事。姚本、聚珍本皆未辑录。<br/><br/>　　张楷<br/><br/>　　张楷，〔一〕字公超，隐居弘农山中，学者随之，所居成市，后华阴山南遂有公超市。〔二〕书钞卷九六<br/><br/>　　〔一〕　「张楷」，范晔后汉书卷三六张霸传后附有张楷传。汪文台辑谢承后汉书卷二、华峤后汉书卷一亦略载其事。<br/><br/>　　〔二〕　「后华阴山南遂有公超市」，此条姚本、聚珍本皆未辑录。<br/><br/>　　桓荣<br/><br/>　　桓荣，〔一〕字春卿，沛郡龙亢人也。荣本齐桓公后。〔二〕桓公作伯，支庶用其谥立族命氏焉。少学长安，治欧阳尚书，事博士朱普，贫窭无资，〔三〕常客佣以自给，精力不倦，十五年不闚家。〔四〕御览卷四八四<br/><br/>　　桓荣勤学，讲论不怠。〔五〕书钞卷九七<br/><br/>　　桓荣拜议郎，入侍太子，每朝会，辄令荣于公卿前敷奏经书，帝称善，曰：「得卿几晚。」〔六〕初学记卷二一<br/><br/>　　欧阳尚书博士缺，上欲用桓荣，荣叩头让曰：〔七〕「臣经术浅薄，不如同门生郎中彭闳、扬州从事皋弘。」帝曰：「俞，往，女谐。」〔八〕因拜荣为博士，引闳为议郎。〔九〕车驾幸太学，会诸博士论难于前，荣被服儒衣，温恭有蕴藉，明经义，每以礼让相厌，〔一０〕不以辞长人，儒者莫之及，特为加赏赐。又诏诸生雅吹击磬，尽日乃罢。〔一一〕御览卷四二四<br/><br/>　　桓荣为博士，入会庭中，诏赐奇菓，受者皆怀之，荣独举手奉以拜。帝笑指之曰：〔一二〕「此真儒生也。」愈见敬厚。御览卷三九一<br/><br/>　　桓荣常寝病，〔一三〕太子朝夕遣中人问疾，赐以帷帐奴婢，曰：「如有不讳，无忧家室也。」后病愈，入复侍讲。类聚卷六八<br/><br/>　　建安二十八年，大会百官，诏问谁可傅太子者。群臣承意，皆言太子舅执金吾阴识可。博士张佚正色曰：「今陛下立太子，为阴氏乎？为天下乎？即为阴氏，则阴侯可；为天下，则固宜用天下之贤才。」上称善，曰：「欲置傅者，以辅太子也。今博士不难正朕，况太子乎！」即拜为太子太傅。〔一四〕御览卷二四四<br/><br/>　　建武二十八年，〔一五〕以桓荣为少傅，赐以辎车乘马。荣大会诸生，陈车马印绶，曰：「今日所蒙，〔一六〕稽古之力也，可不勉乎！」　御览卷二四四<br/><br/>　　太子执报桓荣书曰：「君慎疾加餐，重爱玉体。」〔一七〕文选卷二四曹植又赠丁仪王粲李善注<br/><br/>　　初，桓荣遭仓卒困厄时，尝与族人桓元卿俱捃拾，投闲辄诵诗。〔一八〕元卿谓荣曰：「卿但尽气尔，当安复施用时乎？」〔一九〕荣笑而不应。后荣为太常，元卿来候荣，荣诸弟子谓曰：〔二０〕「平生笑君尽气，今何如？」元卿曰：「我农民，安能预知此。」御览卷三九一<br/><br/>　　显宗即位，尊桓荣以师礼。常幸太常府，令荣坐东面，设几杖，会百官骠骑将军东平王苍以下、荣门生数百人，天子亲自执业，时执经生避位发难，〔二一〕上谦曰「太师在是」。即罢，悉以太官供具赐太常家，其恩礼如此。永平二年，辟雍初成，拜荣为五更。〔二二〕每大射养老礼毕，上辄引荣及弟子升堂，执经自为下说。〔二三〕御览卷四０四<br/><br/>　　明帝诏曰：「五更沛国桓荣，以尚书辅朕十有馀年，〔二四〕诗云：〔二五〕『日就月将，示我显德行。』其赐爵关内侯，食邑五千户。」〔二六〕书钞卷四八<br/><br/>　　〔一〕　「桓荣」，范晔后汉书卷三七有传。又见汪文台辑司马彪续汉书卷三、华峤后汉书卷一。袁宏后汉纪卷九亦略载其事。<br/><br/>　　〔二〕　「荣本齐桓公后」，此下三句原无，范晔后汉书桓荣传李贤注引，就文理来看，此下三句当置于此。聚珍本即如此连缀。又此句下原引有「也」字，据上下文气，不当有此字，聚珍本已删，今从之。<br/><br/>　　〔三〕　「资」，原脱此字，聚珍本有，与范晔后汉书桓荣传同，今据增补。<br/><br/>　　〔四〕　「十五年不闚家」，此条文选卷三八任昉为范尚书让吏部封侯第一表李善注引作「桓荣字春卿，沛国人也。治欧阳尚书，事九江朱文刚，穷极师道，赐荣爵关内侯」。据汉书儒林传，朱普字公文，李善注引作「朱文刚」，误。<br/><br/>　　〔五〕　「讲论不怠」，从叙事文理来看，此条应在上条「少学长安」句前。<br/><br/>　　〔六〕　「曰：得卿几晚」，此五字原无，类聚卷四六引云：「桓荣授皇太子经，每朝，令荣于公卿前说经。上曰：『得卿几晚。』因除博士。」今据补。此条书钞卷六七引作「桓荣授皇太子经，每朝会，辄令荣于公卿前说经」。又御览卷六一五亦引，文字与初学记卷二一引全同。<br/><br/>　　〔七〕　「荣」，原脱，姚本、聚珍本有，类聚卷二一引亦有，今据增补。<br/><br/>　　〔八〕　「俞，往，女谐」，范晔后汉书桓荣传李贤注：「『俞』，然也。然其所举，勅令往，言汝能和谐此官。」<br/><br/>　　〔九〕　「引闳为议郎」，范晔后汉书桓荣传云：「引闳、弘为议郎。」<br/><br/>　　〔一０〕「每以礼让相厌」，「礼」字下原衍「义」字，聚珍本无，与范晔后汉书桓荣传相合，今据删。「厌」，服也。<br/><br/>　　〔一一〕「尽日乃罢」，此句下尚有「荣卒，子郁当袭爵，上书让于兄子帆，显宗不许，不得已受封，而悉以租入与之。帝以郁先师子，有礼让，甚见亲厚」一段文字，因与桓郁传重出，今删去。此条文选卷五０范晔逸民传论李善注亦引，字句极为简略。杜工部草堂诗笺卷一赠比部萧郎中十兄亦引，仅有「桓荣温恭有蕴藉」一句。<br/><br/>　　〔一二〕「指」，原误作「止」，聚珍本作「指」，与范晔后汉书桓荣传同，今据改正。<br/><br/>　　〔一三〕「常」，姚本、聚珍本作「尝」。按二字通。<br/><br/>　　〔一四〕「即拜为太子太傅」，此条为桓荣传中文字，范晔后汉书桓荣传亦载此事，字句几乎全然相同。范书于「即拜为太子太傅」句下云：「而以荣为少傅，赐以辎车、乘马。荣大会诸生，陈其车马、印绶，曰：『今日所蒙，稽古之力也，可不勉哉！』」姚本未辑录此条文字，聚珍本另立张佚传，以此条文字列置其中。<br/><br/>　　〔一五〕「建武」，原误作「建兴」，聚珍本不误，今据改正。<br/><br/>　　〔一六〕「今日所蒙」，聚珍本同，六帖卷七五、记纂渊海卷三三引作「今日之荣」。<br/><br/>　　〔一七〕「重爱玉体」，据范晔后汉书桓荣传载，桓荣为太子少傅，以太子经学成毕，上疏归道，故太子报书。此即书中语。此条聚珍本连缀于上条之前，据范书桓荣传当置于此。<br/><br/>　　〔一八〕「投闲辄诵诗」，此句姚本作「投閒辄诵」，书钞卷九七引同。聚珍本作「投间辄诵诗」，御览卷八二四引作「投闲辄讲」。<br/><br/>　　〔一九〕「安复」，聚珍本同，御览卷八二四引作「复有」。<br/><br/>　　〔二０〕「荣诸弟子谓曰」，原脱「荣」字、「弟」字，聚珍本有，范晔后汉书桓荣传李贤注引亦有，今据增补。<br/><br/>　　〔二一〕「时执经生避位发难」，此下二句原作「每言『太师在是』」，今据范晔后汉书桓荣传李贤注引校改。<br/><br/>　　〔二二〕「五更」，礼记文王世子云：「遂设三老五更，群老之席位焉。」郑玄注：「三老五更各一人也，皆年老更事致仕者也，天子以父兄养之，示天下之孝悌也。」汉书礼乐志云：「养三老五更于辟雍。」范晔后汉书明帝纪云：永平二年「冬十月壬子，幸辟雍，初行养老礼。诏曰：『……令月元日，复践辟雍。尊事三老，兄事五更，安车〈车耎〉轮，供绥执绶。……』」此时三老为李躬，五更即桓荣。<br/><br/>　　〔二三〕「执经自为下说」，「下说」二字聚珍本作「辩说」。范晔后汉书桓荣传李贤注：「『下说』谓下语而讲说之也。」此条翰苑新书卷二一引作「桓荣为太常，上幸太常府，荣东面坐，设九宾会。后为五更禄终厥身」。初学记卷一八、类聚卷四九、御览卷六一五、续编珠卷一亦引，文字较简略。<br/><br/>　　〔二四〕「辅」，姚本、聚珍本作「授」，范晔后汉书桓荣传李贤注引同。范晔后汉书明帝纪永平二年载明帝诏，字亦作「授」。书钞卷六七引作「教」。书钞卷六七所引已辑入明帝纪。<br/><br/>　　〔二五〕「诗云」，此下三句原无，而有「示我以德行」一句。姚本、聚珍本作「诗云」三句，范晔后汉书桓荣传李贤注引同，今据改。<br/><br/>　　〔二六〕「五千户」，姚本、聚珍本作「五百户」，而范晔后汉书明帝纪、桓荣传作「五千户」，书钞卷六七引同。此条书钞卷一二亦引，字句疏略。<br/><br/>　　桓郁〔一〕<br/><br/>　　桓荣卒，子郁当袭爵，让于兄子，显宗不许，不得已受封，而悉以租入与之。〔二〕类聚卷五一<br/><br/>　　永平十四年为议郎，〔三〕迁侍中。范晔后汉书卷三七桓郁传李贤注<br/><br/>　　上谓郁曰：〔四〕「卿经及先师，致复文雅。」其冬，上亲于辟雍自讲所制五行章句已，复令郁说一篇。上谓郁曰：「我为孔子，卿为子夏，起予者商也。」又问郁曰：「子几人能传学？」郁曰：「臣子皆未能传学，孤兄子一人学方起。」〔五〕上曰：「努力教之，有起者即白之。」〔六〕范晔后汉书卷三七桓郁传李贤注<br/><br/>　　皇太子赐郁鞍马、刀剑，郁乃上疏皇太子曰：「伏见太子体性自然，包含今古，谦谦允恭，天下共见。郁父子受恩，无以明益，夙夜惭惧，诚思自竭。愚以为太子上当合圣心，下当卓绝于众，宜思远虑，以光朝廷。」〔七〕范晔后汉书卷三七桓郁传李贤注<br/><br/>　　和帝永元三年，〔八〕西谒园陵，桓郁兼羽林中郎将从，〔九〕赐马二匹，〔一０〕并鞍勒、防汗。〔一一〕御览卷三五九<br/><br/>　　桓荣子郁，以明经复为太常。〔一二〕类聚卷四九<br/><br/>　　〔一〕　「桓郁」，范晔后汉书卷三七有传。又见汪文台辑华峤后汉书卷一。袁宏后汉纪卷九亦略载其事。<br/><br/>　　〔二〕　「而悉以租入与之」，此条御览卷五一二亦引，文字与此全同。<br/><br/>　　〔三〕　「永平十四年为议郎」，此句上聚珍本有「上以郁先师子，有礼让，甚见亲厚，郁以」十五字，是据范晔后汉书桓郁传增入。<br/><br/>　　〔四〕　「上谓郁曰」，此句上聚珍本有「上自制五家要说章句，令郁校定于宣明殿」二句，是据范晔后汉书桓郁传增入。<br/><br/>　　〔五〕　「孤兄子一人学方起」，四库全书考证云：「考李贤范书桓荣传注引华峤书云：『荣长子雍早卒。』范书郁传云：『荣卒，郁当袭爵，让于兄子帆。』则郁所谓『学方起』者，当指帆言。」<br/><br/>　　〔六〕　「有起者即白之」，此条御览卷六一五，玉海卷二六、卷二八、卷一五九亦引，字句较为简略。<br/><br/>　　〔七〕　「以光朝廷」，范晔后汉书桓荣传云：「永平十五年，入授皇太子经，迁越骑校尉，诏勅太子、诸王各奉贺致礼。郁数进忠言，多见採纳。」其下李贤即引此条文字作注。<br/><br/>　　〔八〕　「永平三年」，姚本、聚珍本作「永元二年」，初学记卷二二引作「永元元年」，皆误。据范晔后汉书和帝纪，和帝于永元三年「冬十月癸未，行幸长安」。「十一月癸卯，祠高庙，遂有事十一陵」。下文所云「西谒园陵」事即指此。永元元年、二年皆无西谒园陵之举。<br/><br/>　　〔九〕　「从」，姚本、聚珍本无此字，初学记卷二二引亦无此字。<br/><br/>　　〔一０〕「赐马二匹」，此句上姚本、聚珍本有「上」字，初学记卷二二引亦有「上」字。<br/><br/>　　〔一一〕「防汗」，即鞈，革製的胸甲，当心著之，可以御矢。<br/><br/>　　〔一二〕「以明经复为太常」，此条原作「桓荣为太常，上幸太常府，荣东面坐，设九宾会。子郁，以明经复为太常」。「设九宾会」以上诸句是桓荣传中文字，为免重複，今删去。据范晔后汉书桓郁传，和帝永元四年，郁代丁鸿为太常。<br/><br/>　　桓焉<br/><br/>　　桓焉为太傅，〔一〕以母忧自乞解职，听以大夫行丧。踰年，使赐牛酒，〔二〕夺服，即拜光禄大夫，迁太常。书钞卷九三<br/><br/>　　〔一〕　「桓焉」，桓郁第三子，范晔后汉书卷三七有传。又见汪文台辑华峤后汉书卷一。<br/><br/>　　〔二〕　「使赐」，姚本、聚珍本作「诏使赐」，御览卷五四六引作「诏赐」。<br/><br/>　　桓典<br/><br/>　　桓典，〔一〕字公雅，举孝廉为郎中。居无几，国相王吉以罪被诛，〔二〕故人亲戚莫敢至者。典独弃官收敛归葬，服丧三年，负土成坟，为立祠堂，尽礼而去。御览卷四二０<br/><br/>　　桓典为御史，是时宦者执政，典无所迴避，常乘骢马，京师畏惮，为之语曰：「行行且止，避骢马御史。」〔三〕类聚卷九三<br/><br/>　　〔一〕　「桓典」，桓焉中子桓顺之子，范晔后汉书卷三七有传。又见汪文台辑司马彪续汉书卷三、华峤后汉书卷一。<br/><br/>　　〔二〕　「国相」，指沛国相。<br/><br/>　　〔三〕　「避骢马御史」，此条御览卷八九四亦引，文字稍异。<br/><br/>　　桓鸾〔一〕<br/><br/>　　鸾父良，龙舒侯相。范晔后汉书卷三七桓鸾传李贤注<br/><br/>　　鸾贞亮之性，著乎幼冲。学览六经，莫不贯综。推财孤寡，分贿友朋。泰于待贤，狭于养己。常著大布褞袍，粝食醋餐。范晔后汉书卷三七桓鸾传李贤注<br/><br/>　　除陈留巳吾长，旬月閒迁河内汲令。范晔后汉书卷三七桓鸾传李贤注<br/><br/>　　〔一〕　「桓鸾」，桓焉弟桓良之子，范晔后汉书卷三七有传。<br/><br/>　　桓礹〔一〕<br/><br/>　　礹到吴郡，〔二〕扬州刺史刘繇振给穀食衣服所乏者，〔三〕悉不受。后东适会稽，住止山阴县故鲁相锺离意舍，太守王朗饷给粮食、布帛、牛羊，一无所留。临去之际，屋中尺寸之物，悉疏付主人，纤微不漏。移居扬州从事屈豫室中，中庭橘树一株，遇实熟，乃以竹藩树四面，风吹落两实，以绳繫著树枝。每当危亡之急，其志弥固，宾客从者皆肃其行。范晔后汉书卷三七桓礹传李贤注<br/><br/>　　〔一〕　「桓礹」，范晔后汉书卷三七有传。又见汪文台辑谢承后汉书卷二。范书云：「晔字文林，一名严。」李贤注「东观记『严』作『礹』」。<br/><br/>　　〔二〕　「礹到吴郡」，此句上聚珍本有「桓礹，字文林，尤修志介，一餐不受于人，不应辟命，初平中，天下乱」数句，系摘范晔后汉书桓晔传文句增补。<br/><br/>　　〔三〕　「刘繇」，姚本同，聚珍本作「刘孙」，误。刘繇，字正礼，为扬州刺史，范晔后汉书献帝纪、许劭传、陶谦传、袁术传、刘宠传均有记载。<br/><br/>　　丁綝<br/><br/>　　綝字幼春，〔一〕定陵人也。伉健有武略。范晔后汉书卷一七冯异传李贤注<br/><br/>　　丁綝从上渡河，拜河南太守。〔二〕及封功臣，上令各言所乐，谓綝曰：「诸将皆欲县，子独求乡，何也？」綝曰：「昔孙叔敖敕其子，受封必求硗确之地。〔三〕今綝能薄功微，得乡厚矣。」上从之，封为定陵新安乡侯，食五千户。〔四〕后徒封陵阳侯。类聚卷五一<br/><br/>　　〔一〕　「丁綝」，范晔后汉书卷三七丁鸿传略载其事。<br/><br/>　　〔二〕　「拜河南太守」，原无此句，聚珍本有，御览卷二０一引同，今据增补。范晔后汉书丁鸿传载，建武元年，丁綝拜河南太守。<br/><br/>　　〔三〕　「硗确」，瘠薄之地。吕氏春秋异宝篇云：「孙叔敖疾，将死，戒其子曰：『王数封我矣，吾不受也。为我死，王则封汝，必无受利地。楚、越之间有寝之丘者，而名甚恶。荆人畏鬼，而越人信机。可长有者，其唯此也。』孙叔敖死，王果以美地封其子，而子辞，请寝之丘，故至今不失。」事又见列子说符篇、淮南子人间训。<br/><br/>　　〔四〕　「食五千户」，原无此句，聚珍本有，今据增补。御览卷二０一引亦有此句，只是脱「五」字。范晔后汉书丁鸿传云：丁綝「封定陵新安乡侯，食邑五千户」。<br/><br/>　　丁鸿<br/><br/>　　丁鸿年十三，〔一〕从桓荣受欧阳尚书，三年而明章句，善论难，为都讲，〔二〕遂笃志精锐，布衣荷担，不远千里。御览卷三八四<br/><br/>　　丁鸿父綝，从征伐，鸿独与弟盛居，怜盛幼少而共寒苦。及綝卒，鸿当袭封，上书让国于盛，书不报。既葬，乃挂衰絰于冢庐而去，〔三〕留书与盛曰：「鸿贪经书，不顾恩义，弱而随师，生不供养，死不饭唅，皇天祖祢，并不右助，身被大病，不任茅土。前上疾状，愿辞爵，章不报。迫于当封，谨自放弃。」〔四〕御览卷五一五<br/><br/>　　丁鸿让国于弟盛，逃去。鸿初与九江人鲍骏同事桓荣，甚相友善。及鸿亡，骏遇于东海，阳狂不识骏。骏乃止而让之曰：「今子以兄弟私恩而绝父不灭之基，可谓智乎？」鸿感怆，〔五〕垂涕歎息，乃还就国。御览卷七三九<br/><br/>　　丁鸿，字孝公，〔六〕兼射声校尉。〔七〕肃宗召鸿与太常楼望、少府成封、屯骑校尉桓郁、卫士令贾逵等论定五经同异于白虎观，〔八〕鸿最明，诸人称之。上歎嗟其才，〔九〕号之曰「殿中无双丁孝公」，赐钱二十万。〔一０〕书钞卷六一<br/><br/>　　元和二年，车驾东巡狩，鸿以少府从。上奏曰：「臣闻古之帝王，统治天下，五载巡狩，至于岱宗，柴祭于天，望秩山川，协时月正日，同斗斛权衡，使人不争。陛下尊履蒸蒸，奉承弘业，祀五帝于明堂，配以光武，二祖四宗，咸有告祀。瞻望太山，嘉泽降澍，柴祭之日，白气上升，与燎烟合，黄鹄群翔，所谓神人以和，答响之休符也。」上善焉。范晔后汉书卷三七丁鸿传李贤注<br/><br/>　　以庐江郡为六安国，徒封为马亭侯。〔一一〕范晔后汉书卷三七丁鸿传李贤注<br/><br/>　　永元四年，〔一二〕司徒丁鸿兼卫尉。类聚卷四九<br/><br/>　　日蚀，司徒丁鸿上疏曰：〔一三〕「臣闻春秋日蚀三十六，而弑君三十六，〔一四〕变不空生。夫帝王不宜以重器假人，观古及汉倾危之祸，靡不由世位擅宠之家。伏见大将军，〔一五〕刺史二千石初除谒辞，求通待报，虽奉玺书，受台敕，不敢去，至数十日。背公室，向私门，此乃上威损，下权盛。〔一六〕外附之臣，〔一七〕依託权门，谄谀以求容媚，宜诛之。」御览卷四五三<br/><br/>　　鸿薨，子湛嗣。湛卒，子浮嗣。浮卒，子夔嗣。〔一八〕范晔后汉书卷三七丁鸿传李贤注<br/><br/>　　〔一〕　「丁鸿」，范晔后汉书卷三七有传。又见汪文台辑司马彪续汉书卷三、华峤后汉书卷一。袁宏后汉纪卷一三亦略载其事。<br/><br/>　　〔二〕　「都讲」，主持讲学之人。范晔后汉书侯霸传云：霸「师事九江太守房元，治穀梁春秋，为元都讲」。<br/><br/>　　〔三〕　「冢」，原误作「家」，聚珍本作「冢」。书钞卷四八两引，一引作「冢」，御览卷二０一引亦作「冢」，今据改。<br/><br/>　　〔四〕　「弃」，聚珍本脱此字。<br/><br/>　　〔五〕　「怆」，聚珍本同，文选卷三八任昉为褚谘议秦让兄袭封表李善注引作「悟」，与范晔后汉书丁鸿传同。<br/><br/>　　〔六〕　「字孝公」，文选卷三八任昉为褚谘议秦让兄袭封表李善注引作「字季公」，不可信。范晔后汉书丁鸿传作「字孝公」。<br/><br/>　　〔七〕　「兼射声校尉」，和帝永元十年，丁鸿被徵诣公车，不久拜侍中。十三年，以侍中兼射声校尉，见范晔后汉书丁鸿传。<br/><br/>　　〔八〕　「肃宗召鸿与太常楼望、少府成封、屯骑校尉桓郁、卫士令贾逵等论定五经同异于白虎观」，此句书钞卷六一原引作「肃宗召鸿与诸儒桓郁、贾逵等论定五经同异于白虎观」，范晔后汉书丁鸿传李贤注，玉海卷四二、卷一六六引作「与太常楼望、少府成封、屯骑校尉桓郁、卫士令贾逵等集议」。此句即据诸书所引合校而成。<br/><br/>　　〔九〕　「上歎嗟其才」，此下诸句书钞卷六一原引作「帝数嗟歎曰：『殿中无双丁孝公。』」今据范晔后汉书丁鸿传李贤注引增改。<br/><br/>　　〔一０〕「赐钱二十万」，此条聚珍本作「兼射声校尉。肃宗诏与太常楼望、少府成封、屯骑校尉桓郁、卫士令贾逵等集议五经同异于白虎观，使五官中郎将魏应主承制问难，侍中淳于恭奏上，上亲称制临决。上嗟歎鸿才，号之曰『殿中无双丁孝公』，赐钱二十万」。所增字句，与范晔后汉书丁鸿传大体相同。<br/><br/>　　〔一一〕「徒封为马亭侯」，范晔后汉书丁鸿传云：「元和三年，徒封马亭乡侯。」李贤注：东观汉记云「『以庐江为六安国』，所以徒封为马亭侯」。此条文字即据此酌定。姚本、聚珍本作「元和三年，以庐江郡为六安国，徒封鸿为马亭侯」。也是据范书和李贤注增改。<br/><br/>　　〔一二〕「永元四年」，原作「永元二年」，御览卷二三０引作「永元三年」，皆误。范晔后汉书丁鸿传云：「永元四年，代袁安为司徒。是时窦太后临政，宪兄弟各擅威权。鸿因日食，上封事，……书奏十馀日，帝以鸿行太尉兼卫尉，屯南、北宫。于是收大将军印绶，宪及诸弟皆自杀。」今据校正。范书和帝纪载永元四年闰三月，太常丁鸿为司徒，可见鸿兼卫尉不可能在永元四年以前。<br/><br/>　　〔一三〕「日蚀，司徒丁鸿上疏曰」，范晔后汉书和帝纪载，永元四年闰三月，太常丁鸿为司徒，六月戊戌朔，日食。丁鸿上疏当在此月。<br/><br/>　　〔一四〕「弑」，原误作「杀」，聚珍本作「弑」，范晔后汉书丁鸿传同，今据改。「三十六」，聚珍本同，范书作「三十二」。李贤注云：「刘向上书云：『弑君三十六。』今据春秋与刘向同，而东观及续汉、范氏诸本皆云『三十二』，盖误也。」是东观汉记原文作「三十二」。<br/><br/>　　〔一五〕「伏见大将军」，此下有脱文。范晔后汉书丁鸿传载鸿疏云：「今大将军虽欲敕身自约，不敢僭差，然而天下远近皆惶怖承旨，刺史二千石初除谒辞，求通待报，虽奉符玺，受台敕，不敢便去，久者至数十日。」由此可以看出，所脱文字为「虽欲」至「承旨」二十一字。<br/><br/>　　〔一六〕「下权盛」，据范晔后汉书丁鸿传，此句下删削颇多，其中有「閒者月满先节，过望不亏，此臣骄溢背君，事功独行也」诸句，李贤注云：「『月满先节』，谓未及望而满也。东观记作『先节』，俗本作『失节』，字之误也。」可见东观汉记原有「閒者月满先节」诸语，御览卷四五三引时删去。<br/><br/>　　〔一七〕「外附之臣」，谓背离公室，攀附私家的臣属。<br/><br/>　　〔一八〕「子夔嗣」，范晔后汉书丁鸿传云：永元「六年，鸿薨，赐赠有加常礼。子湛嗣。湛卒，子浮嗣。浮卒，子夏嗣」。李贤注云：「东观记及续汉书『夏』字作『夔』也。」此条文字即综合范书和李贤注辑出。姚本、聚珍本同。<br/><br/>　　杨乔<br/><br/>　　杨乔曰：〔一〕「臣伏念二千石，〔二〕典牧千里。」　文选卷三八张悛为吴令谢询求为诸孙置守冢人表李善注<br/><br/>　　〔一〕　「杨乔」，会稽乌伤人。聚珍本以为时代不可考。按范晔后汉书杨琁传云：「兄乔，为尚书，容仪伟丽，数上言政事。桓帝爱其才貌，诏妻以公主。乔固辞不听，遂闭口不食，七日而死。」又循吏孟尝传云：「桓帝时，尚书同郡杨乔上书荐尝。」是杨乔为桓帝时人。<br/><br/>　　〔二〕　「念」，聚珍本作「见」。<br/><br/>　　毛义<br/><br/>　　庐江毛义，〔一〕性恭俭谦约，〔二〕少时家贫，以孝行称。〔三〕南阳张奉慕其名，〔四〕往候之。坐有顷，府檄适至，以义守令。〔五〕义奉而入白母，〔六〕喜动颜色。书钞卷一０三<br/><br/>　　〔一〕　「毛义」，范晔后汉书卷三九刘赵淳于江刘周赵列传序、袁宏后汉纪卷一一略载其事。又见汪文台辑谢承后汉书卷七、华峤后汉书卷一。<br/><br/>　　〔二〕　「性恭俭谦约」，原无此句，聚珍本有，御览卷五九七引亦有，今据增补。<br/><br/>　　〔三〕　「以孝行称」，此句下聚珍本有「为安阳尉」一句。按范晔后汉书刘赵淳于江刘周赵列传序李贤注引云：「义为安阳尉，府檄到，当守令。」通鑑卷四六胡三省注引云：「义为安阳尉，府檄至。」聚珍本所增即据此。<br/><br/>　　〔四〕　「名」，御览卷五九七引同，姚本、聚珍本作「义」，类聚卷五八引亦作「义」。<br/><br/>　　〔五〕　「以义守令」，「守」，摄代。「令」，县令。通鑑卷四六章帝元和元年载：「南阳张奉慕义名，往候之，坐定而府檄适至，以义守安阳令。」是以毛义摄代安阳县令。<br/><br/>　　〔六〕　「奉」，姚本、聚珍本作「奉檄」，类聚卷五八引同，御览卷五九七引作「摄檄」。<br/><br/>　　薛苞<br/><br/>　　汝南薛苞，〔一〕字孟尝，丧母，以至孝闻。父娶后妻而憎苞，分出，〔二〕日夜号泣，不能去，至被欧杖。不得已，庐于舍外，旦入而洒扫。父怒，又逐之。乃庐于里门，晨昏不废。积岁馀，父母惭而还之。御览卷四九一<br/><br/>　　〔一〕　「薛苞」，范晔后汉书无传，刘平等人传序略载其事，「苞」字作「包」。其事又见袁宏后汉纪卷一一。<br/><br/>　　〔二〕　「分出」，范晔后汉书刘平等人传序作「分出之」。<br/><br/>　　刘平<br/><br/>　　刘平，〔一〕字公子，楚郡人。更始时，天下乱，平弟仲为贼所杀。其后贼忽然而至，平扶侍其母，奔走逃难，抱仲遗腹女而弃其子。母欲还取之，平不听，曰：「力不能两活，仲不可以绝类。」遂去不顾，与母俱匿野泽中。平朝出求食，逢饿贼，〔二〕将烹之，叩头曰：「今旦为老母求菜，〔三〕老母待归为命，愿得归，食母毕，还就。」因涕泣，〔四〕贼哀而遣之。平还，食母讫，因白曰：「属与贼期，义不可欺。」遂还诣贼。众皆大惊，相谓曰：「常闻烈士，〔五〕今乃见之。去矣，吾不忍食子。」于是得全。平既免脱，〔六〕乃摭荚得三升豆，以谢贼恩。御览卷四二０<br/><br/>　　刘平，字公子，以仁孝著闻，永平三年为宗正。〔七〕书钞卷五三<br/><br/>　　〔一〕　「刘平」，范晔后汉书卷三九有传。又见汪文台辑谢承后汉书卷二、司马彪续汉书卷三、华峤后汉书卷一。袁宏后汉纪卷九亦略载其事。<br/><br/>　　〔二〕　「逢饿贼」，范晔后汉书刘平传同，聚珍本作「为饿贼所得」。<br/><br/>　　〔三〕　「今旦为老母求菜」，刘平语聚珍本作「今旦为老母求菜，老母飢，少气，待归为命。愿得归，饭母毕，还就死」。类聚卷八五引作「老母飢，少气力，待平为命。愿得还，饭食母，驰来就死」。御览卷八四一引与类聚卷八五引同，仅无「力」字、「食」字。按刘平语中「母待归为命」一句，当从范晔后汉书刘平传作「母待旷为命」。刘平初名旷。<br/><br/>　　〔四〕　「因涕泣」，类聚卷八五引作「涕泣发于肝胆」。<br/><br/>　　〔五〕　「常」，聚珍本作「尝」。按二字通。<br/><br/>　　〔六〕　「平既免脱」，此下三句原无，今据御览卷八四一引增补。聚珍本有此三句，仅无「脱」字。类聚卷八五引作「乃摭三升豆，以谢贼恩」。<br/><br/>　　〔七〕　「永平三年为宗正」，此句下姚本、聚珍本尚有「数荐达名士承宫、郇恁等」一句。范晔后汉书刘平传有此句，疑聚珍本据范书增补。此条初学记卷一二、御览卷二三０、合璧事类后集卷二三、翰苑新书卷二二亦引，文字略同。又六帖卷七五、卷七七亦引，「宗正」二字皆误为「祭酒」。<br/><br/>　　赵孝<br/><br/>　　赵孝父为田禾将军，〔一〕孝尝从长安来，欲止亭。亭长难之，言有贵客过，扫洒，不欲秽污地，良久乃听止。吏因问曰：「田禾将军子从长安来何时发？〔二〕几日至？」孝曰：「寻到矣。」御览卷一九四<br/><br/>　　赵孝为郎，每告归，往来常白衣步担，过道上邮亭，但称书生，寄止于亭门塾。〔三〕御览卷一八五<br/><br/>　　赵孝，字长平，沛国蕲人。王莽时，天下乱，人相食，孝弟礼为饿贼所得，孝闻，即自缚诣贼，曰：「礼久饿羸瘦，不如孝肥。」饿贼大惊，并放之。〔四〕初学记卷一七<br/><br/>　　赵孝，字长平，建武初，天下新定，穀食尚少，孝得穀，炊将熟，〔五〕令弟礼夫妻使出，〔六〕比还，孝夫妻共茹蔬菜，〔七〕礼夫妻来归，告言已食，辄独饭之。积久，礼心怪疑，后掩伺见之，亦不肯复出，〔八〕遂共蔬食，兄弟怡怡，乡里归德。〔九〕御览卷八四七<br/><br/>　　〔一〕　「赵孝」，范晔后汉书卷三九有传。又见汪文台辑谢承后汉书卷二、华峤后汉书卷一。袁宏后汉纪卷九亦略载其事。「田禾将军」，王莽时置此将军，掌管北边屯田之事。<br/><br/>　　〔二〕　「田禾将军」，原脱「禾」字，今据上文增补。<br/><br/>　　〔三〕　「寄止于亭门塾」，以上两条聚珍本作「赵孝，字长平，沛国蕲人，父为田禾将军。孝为郎，归告，每往来，常白衣步担。尝从长安来，过直上邮亭，亭长难之，告有贵客过，洒扫」。其下「不欲秽污地」云云诸句与御览卷一九四引同，而「田禾将军子」句「禾」字未脱。<br/><br/>　　〔四〕　「并放之」，此条类聚卷二一、续编珠卷一亦引，字句大同小异。<br/><br/>　　〔五〕　「将」，原脱，姚本、聚珍本有，书钞卷一四三，初学记卷一七，御览卷四一六、卷五一五、卷八三七引皆有此字，今据增补。<br/><br/>　　〔六〕　「使出」，姚本、初学记卷一七引同，御览卷四一六、卷五一五、卷八三七引皆无「使」字。聚珍本作「俱出外」，类林卷一引同。<br/><br/>　　〔七〕　「比还，孝夫妻共茹蔬菜」，此下五句聚珍本作「孝夫妇共蔬食，比礼夫妻归，即曰『我已食讫』，以穀饭独与之」。姚本和初学记卷一七、御览卷八三七引与御览卷八四七引同，惟「茹蔬菜」三字作「蔬食茹菜」。按「蔬食茹菜」四字当为原书旧貌，书钞卷一四三引东观汉记赵孝事，标目即作「蔬食茹菜」。又御览卷四一六、卷五一五引各句次序亦与御览卷八四七引同，只是个别文字歧异。<br/><br/>　　〔八〕　「亦不肯复出」，「肯复」二字原作「肯后」，御览卷八三七引作「复肯」，可知「肯后」乃「肯复」之讹，今改正。此句聚珍本和御览卷五一五引作「亦不肯食」，御览卷四一六引同，惟无「亦」字。<br/><br/>　　〔九〕　「乡里归德」，此条陈禹谟刻本书钞卷一四三引作「赵孝，字长平，建武初，天下新定，穀食贵。孝得穀，炊将熟，时弟他出，至莫始回，孝待之同饭，虽蔬食茹菜，兄弟怡怡」。所述与他处所引略有不同。此句下聚珍本尚有以下一段文字：「孝辟太尉府，显宗闻其行，官至长乐卫尉，弟礼为御史中丞。帝嘉其笃行，宠异之，诏礼十日就长乐卫尉府，太官送供具，相对尽欢。数年，礼卒，令孝从官属送丧归也。」此段文字不知从何书辑出，范晔后汉书赵孝传、书钞卷五三引华峤后汉书、袁宏后汉纪卷九亦载有相类内容，字句间有异同。<br/><br/>　　魏谭<br/><br/>　　魏谭，〔一〕字少闻，〔二〕王莽末，政乱，盗贼起，人民相食。谭为夷所得，〔三〕等辈数十皆缚束，当稍就敢。见谭貌谨敕，独放，令主炊养。有夷长公哀谭，〔四〕谓曰：「汝曹皆当以次死，哀纵汝，急宜去。」〔五〕谭不肯去，叩头曰：「我常为诸君主炊养，〔六〕食馨肉肌香，馀皆菜食，羸瘦，肉腥臊不可食，愿先等辈死。」长公义之，即相谓此儿有义，可哀纵也。贼遂皆放之，数十人皆得脱。御览卷四二０<br/><br/>　　魏谭有一孤兄子，年一二岁，常自养视，遭饥馑，分升合以相生活。〔七〕谭时有一女，生裁数月，念无穀食，终不能两全，弃其女，养活兄子，州郡高其义。御览卷五一二<br/><br/>　　〔一〕　「魏谭」，范晔后汉书卷三九赵孝传附有魏谭传。<br/><br/>　　〔二〕　「少闻」，聚珍本作「少间」，范晔后汉书赵孝传附魏谭传作「少閒」。按「间」与「閒」，二字同。此下聚珍本有「琅邪人」一句。<br/><br/>　　〔三〕　「夷」，聚珍本作「贼」，下同。<br/><br/>　　〔四〕　「夷长公」，范晔后汉书赵孝传附魏谭传云：「贼有夷长公。」李贤注：「夷，姓也。」按「夷」疑指少数民族，「长公」似为夷族下级头目之称。<br/><br/>　　〔五〕　「急宜去」，此句聚珍本作「急从此去」，范晔后汉书赵孝传附魏谭传同。<br/><br/>　　〔六〕　「常」，聚珍本作「尝」。按二字通。<br/><br/>　　〔七〕　「生」，聚珍本作「存」。<br/><br/>　　倪萌<br/><br/>　　倪萌，〔一〕字子明，齐国临淄人也。仁孝敦笃，不好荣贵，常勤身田农。遭岁仓卒，兵革并起，人民馁饿相啖，与兄俱出城採蔬，为赤眉贼所得，欲杀啖之。萌诣贼叩头言：〔二〕「兄年老羸瘠，不如萌肥健，愿代兄。」贼义而不啖，命归求豆来赎兄。〔三〕萌归不能得豆，复自缚诣贼，贼遂放之。〔四〕初学记卷一七<br/><br/>　　〔一〕　「倪萌」，范晔后汉书卷三九赵孝传后附载其事。「倪」字范书作「儿」，二字同。<br/><br/>　　〔二〕　「萌」，此字原无，姚本、聚珍本同。御览卷三七八、卷八四一引有，今据增补。<br/><br/>　　〔三〕　「命归求豆来赎兄」，此下诸句原无，聚珍本有，御览卷八四一引亦有，今据增补。<br/><br/>　　〔四〕　「贼遂放之」，此条续编珠卷一亦引，字句与初学记卷一七引同。<br/><br/>　　王琳<br/><br/>　　汝南王琳字巨尉，〔一〕年十馀，丧父母，遭大乱，百姓奔逃，唯琳兄弟独守冢庐。〔二〕弟季出，遇赤眉贼，将为餔。琳自缚，请先季死，贼矜而放之。类聚卷二一<br/><br/>　　〔一〕　「汝南王琳字巨尉」，此句原仅有「王琳」二字，聚珍本有「汝南」、「字巨尉」五字，御览卷四一六、卷四二０引同，今据增补。王琳，范晔后汉书卷三九赵孝传后附载其事。<br/><br/>　　〔二〕　「冢」，原作「家」，聚珍本作「冢」。按「冢」字是，范晔后汉书赵孝传后载王琳事云：「琳兄弟独守塚庐，号泣不绝。」「塚」与「冢」，二字同。<br/><br/>　　淳于恭<br/><br/>　　淳于恭以谦俭推让为节，〔一〕家有山田橡树，人有盗取之者，恭助为收拾。载之归，乃知是恭。其盗还橡，〔二〕恭不受。〔三〕类聚卷二一<br/><br/>　　淳于恭，字孟孙，北海淳于人。以谦俭推让为节，人有刈恭禾者，〔四〕恭见之，〔五〕念其愧，因伏草中，至去乃起。恭家井在门外，上有盆，邻里牧牛儿争饮牛。〔六〕恭恶其争，多置器其上，〔七〕为预汲水满之。小儿复争，恭各语其家父母，父母乃禁怒之，里落皆化而不争。御览卷四０三<br/><br/>　　淳于恭养兄崇孤儿，教诲学问，时不如意辄呼责，〔八〕数以捶自击其胫，欲以感之。儿惭负，不敢复有过。〔九〕御览卷五一二<br/><br/>　　〔一〕　「淳于恭」，姓淳于，名恭。范晔后汉书卷三九有传。又见汪文台辑司马彪续汉书卷三。<br/><br/>　　〔二〕　「橡」，亦称橡子，即栎实，可食。范晔后汉书李恂传记载，恂免官后，「徒新安关下，拾橡实以自资」。<br/><br/>　　〔三〕　「恭不受」，此句下原有「人又有盗刈恭禾者，恭见之，念其愧，因伏草中，至去乃起」数句，为避免与下条重出，今删去。此条御览卷四二四、卷四九一亦引，文字大同小异。<br/><br/>　　〔四〕　「者」，原无，姚本、聚珍本有，类聚卷八五，御览卷四二四、卷四九一引亦有此字，今据增补。<br/><br/>　　〔五〕　「恭」，原无，姚本、聚珍本有，类聚卷八五，御览卷四二四、卷四九一、卷八三九引亦有此字，今据增补。<br/><br/>　　〔六〕　「儿」，聚珍本作「而」，误。<br/><br/>　　〔七〕　「多置器其上」，事类赋卷八引云：「淳于恭家井在门所，邻儿饮牛，恭恶不淨，多置器在井上。」字句多所删改。<br/><br/>　　〔八〕　「呼」，原作「平」，于此无义，必是误字。聚珍本作「呼」，当是。「呼」字残破，舛误为「平」。今依聚珍本校正。<br/><br/>　　〔九〕　「不敢复有过」，此条聚珍本置于上条「至去乃起」句下。按以上三条记述了淳于恭的四件事情，一为恭助盗橡者，二为伏草中不见盗禾者，三为置器井旁，不令牧牛儿争，这些举动使得「里落皆化而不争」。四为教诲兄子事，与以上三事不为一类，在东观汉记中，教诲兄子事当在以上三事之后。范晔后汉书淳于恭传云：恭「家有山田果树，人或侵盗，辄助为收採。又见偷刈禾者，恭念其愧，因伏草中，盗去乃起，里落化之。王莽末，岁飢兵起，恭兄崇将为盗所亨，恭请代，得俱免。后崇卒，恭养孤幼，教诲学问，有不如法，辄反用杖自垂，以感悟之，儿惭而改过」。由此也可看出，「里落化之」以上为一类内容，以下为另一类内容。东观汉记所记恭教诲兄子事当序在「里落皆化而不争」句后，聚珍本连缀于第三事之前，舛乱失次。<br/><br/>　　江革<br/><br/>　　江革，〔一〕字次翁，〔二〕客东海下邳，佣赁以养父母。下邳知其孝，市买辄与好善者，〔三〕虽无钱，任贳与之。御览卷八二七<br/><br/>　　江革专心养母，幅巾屣屩。〔四〕文选卷四三孔稚珪北山移文李善注<br/><br/>　　江革母年八十，革不欲摇动之，常自居辕内輓车，不用牛马。〔五〕书钞卷一四一<br/><br/>　　永平中，江革为五官中郎将，每朝会，〔六〕帝诏使虎贲迎送扶掖。〔七〕革每进拜，上辄自礼之，〔八〕小有疾，〔九〕辄太官送食，宠遇甚厚。京师贵戚卫尉顺阳侯马廖、侍中窦宪等各奉书致礼遗革，〔一０〕终不发书，无所当受，〔一一〕上以此重之。〔一二〕御览卷四七四<br/><br/>　　〔一〕　「江革」，范晔后汉书卷三九有传。又见汪文台辑谢承后汉书卷二、华峤后汉书卷一。袁宏后汉纪卷一一亦略载其事。<br/><br/>　　〔二〕　「字次翁」，此句原无，聚珍本有，御览卷二四一引江革拜五官中郎将事有「江革，字次翁」之文，今据增补「字次翁」一句。<br/><br/>　　〔三〕　「买」，聚珍本作「贾」。<br/><br/>　　〔四〕　「幅巾屣屩」，「屣屩」，聚珍本作「屐履」，文选卷二一颜延年秋胡诗李善注引同。此条杜工部草堂诗笺卷八引作「江革养母，幅巾屐履」。<br/><br/>　　〔五〕　「不用牛马」，此条御览卷七七五亦引，文字稍有不同。<br/><br/>　　〔六〕　「每朝会」，原无「每」字，姚本、聚珍本有，御览卷二四一引亦有，今据增补。此句书钞卷六三引作「每有朝会」，亦有「每」字。<br/><br/>　　〔七〕　「迎送扶掖」，原脱「送」字，御览卷三六九引有，今据增补。此四字姚本、聚珍本作「扶持」二字，书钞卷六三、御览卷二四一引同。<br/><br/>　　〔八〕　「上辄自礼之」，此句姚本、聚珍本作「恒自礼焉」。书钞卷六三引作「常自礼之」，孔广陶书钞注云：「『恒』作『常』，系唐人转写避穆宗讳也。」御览卷二四一引作「帝自礼之」。<br/><br/>　　〔九〕　「小有疾」，此下三句姚本作「时有疾不会，辄敕大臣送醪膳，恩宠莫与为比」。「臣」字当作「官」。聚珍本「臣」作「官」，「醪膳」作「餐醪」，馀与姚本同。书钞卷六三引与聚珍本全同。<br/><br/>　　〔一０〕「窦宪」，其下姚本、聚珍本有「慕其行」三字，与范晔后汉书江革传相合。<br/><br/>　　〔一一〕「当」，姚本、聚珍本作「报」，范晔后汉书江革传亦作「报」。<br/><br/>　　〔一二〕「上以此重之」，此句姚本、聚珍本作「帝闻而益善之」，范晔后汉书江革传同。<br/><br/>　　刘般<br/><br/>　　刘般，〔一〕字伯兴，〔二〕兼屯骑校尉。〔三〕时五校官显职闲，〔四〕府寺宽敞，舆服光丽，伎巧毕给，故多宗室肺腑居之。御览卷二四二<br/><br/>　　刘般字伯兴，〔五〕为太僕，在朝尽节，〔六〕夙夜不怠。书钞卷五四<br/><br/>　　刘般字伯兴，迁宗正，〔七〕在朝廷竭忠尽节，勤身忧国，〔八〕夙夜不怠，数纳嘉谋，州郡便宜，〔九〕清净畏慎，受职修治，振施宗族。御览卷二三０<br/><br/>　　〔一〕　「刘般」，原作「刘磐」。书钞卷五三、卷五四、卷六一，初学记卷一二，六帖卷七五、卷七七，御览卷二三０皆引刘般事迹片段，字皆作「刘般」，姚本、聚珍本亦作「刘般」，今从之。刘般，范晔后汉书卷三九有传。又见汪文台辑华峤后汉书卷一。<br/><br/>　　〔二〕　「字伯兴」，原作「字仲兴」，书钞卷六一引刘般为屯骑校尉事，亦云「字仲兴」，皆误。初学记卷一二、御览卷二三０引刘般为宗正事，皆云「字伯兴」，与聚珍本合，范晔后汉书刘般传亦云：「字伯兴」，今据改。<br/><br/>　　〔三〕　「兼屯骑校尉」，范晔后汉书刘般传载：「永平……十年，徵般行执金吾事，从至南阳，还为朝侯。明年，兼屯骑校尉。」<br/><br/>　　〔四〕　「五校」，范晔后汉书刘般传同。书钞卷六一引作「五校尉」，聚珍本同。按有无「尉」字，均无妨文义。五校尉，指屯骑校尉、越骑校尉、步兵校尉、长水校尉、射声校尉。司马彪续汉书百官志刘昭注云：「大驾卤簿，五校在前，各有鼓吹一部。」<br/><br/>　　〔五〕　「伯兴」，原误作「与伯」。<br/><br/>　　〔六〕　「在朝尽节」，此句姚本、聚珍本作「在朝竭忠尽节」，初学记卷一二引东观汉记云：「刘般字伯兴，代名忠孝，在朝竭忠尽节。建初元年，拜为宗正。」据此，此句上又有「世名忠孝」一句。初学记「代」字原作「世」，避唐太宗李世民讳改。六帖卷七五、卷七七引亦有「代名忠孝」一句。<br/><br/>　　〔七〕　「迁宗正」，此句姚本、聚珍本作「建初元年，拜为宗正」。与初学记卷一二所引全同。按范晔后汉书刘般传云：「建初二年，迁宗正。」<br/><br/>　　〔八〕　「勤身忧国」，此句姚本、聚珍本作「忧勤国事」，书钞卷五三引作「勤忧国事」，字异而义同。<br/><br/>　　〔九〕　「州郡便宜」，此下四句姚本、聚珍本无。<br/><br/>　　刘恺<br/><br/>　　刘恺，〔一〕字伯豫，以当袭父般爵，〔二〕让与弟宪，遁逃避封。〔三〕久之，章和中，〔四〕有司奏请绝国，上美其义，特优加之，〔五〕恺犹不出。有司复奏之，侍中贾逵上书曰：「孔子称『能以礼让为国，于从政乎何有』。」和帝纳之，下诏曰：〔六〕「故居巢侯刘般嗣子恺，当袭父般爵，而称父遗意，致国弟宪，遁亡七年，所守弥固。盖王法崇善，成人之美。其听宪嗣爵。」乃徵恺，拜为郎，稍迁侍中。恺之入朝，在位者莫不仰其风行。御览卷四二四<br/><br/>　　〔一〕　「刘恺」，范晔后汉书卷三九刘般传附有刘恺传。又见汪文台辑华峤后汉书卷一。书钞卷四八引有此条，首云「东观汉记刘恺传云」，可知东观汉记有刘恺传。<br/><br/>　　〔二〕　「以当袭父般爵」，此句下聚珍本有「封居巢侯」一句，御览卷二０一引亦有此句，但作「居崇侯」。按「居巢侯」是，东汉有居巢县，属庐江郡。据范晔后汉书刘般传，般于建武九年封菑丘侯，后徒封抒秋侯，永平元年又徒为居巢侯。<br/><br/>　　〔三〕　「遁逃避封」，「遁」字原脱，聚珍本、御览卷五一五引皆有「遁」字，范晔后汉书刘般传附刘恺传同，今据增补。<br/><br/>　　〔四〕　「久之，章和中」，此二句原无，聚珍本有，御览卷五一五引亦有此二句，范晔后汉书刘般传附刘恺传同，今据增补。<br/><br/>　　〔五〕　「加」，御览卷五一五引同，此字误。聚珍本作「嘉」。「加」乃「嘉」的残破字。范晔后汉书刘般传附刘恺传作「假」，于义亦通。<br/><br/>　　〔六〕　「下诏」，原误倒作「诏下」，聚珍本作「下诏」，范晔后汉书刘般传附刘恺传同，今据改。<br/><br/>　　蔡顺〔一〕<br/><br/>　　蔡君仲，汝南人。王莽乱，人相食。君仲取桑椹，赤黑异器。贼问所以，君仲云：「黑与母，赤自食。」贼义之，遗盐二斗，〔二〕受而不食。〔三〕御览卷九五五<br/><br/>　　〔一〕　「蔡顺」，字君仲，范晔后汉书卷三九周磐传附载其事。<br/><br/>　　〔二〕　「斗」，事类赋卷二五引作「升」。<br/><br/>　　〔三〕　「受而不食」，此条类聚卷八八亦引，字句略简。<br/><br/>　　赵咨<br/><br/>　　赵咨，〔一〕字文楚，东郡燕人，大司农陈奇举咨至孝，〔二〕躬率子孙耕农为养。盗尝夜往劫之，咨恐母惊惧，乃先至门迎盗，因请为设食，谢曰：「老母八十，疾病须养，居贫无储，〔三〕乞少置衣粮，〔四〕妻子馀物无所惜。」〔五〕诸盗皆惭歎，跪曰：「所犯无状，干暴贤者。」言毕奔走。类聚卷二０<br/><br/>　　〔一〕　「赵咨」，范晔后汉书卷三九有传。<br/><br/>　　〔二〕　「字文楚，东郡燕人，大司农陈奇举咨至孝」，此三句原仅有「至孝」二字，今据御览卷四一二引增补。<br/><br/>　　〔三〕　「无储」，此二字原无，聚珍本有，御览卷四一二引亦有，今据增补。<br/><br/>　　〔四〕　「少」，原无此字，聚珍本有，御览卷四一二引亦有，今据增补。范晔后汉书赵咨传载咨言云：「老母八十，疾病须养，居贫，朝夕无储，乞少置衣粮。」<br/><br/>　　〔五〕　「妻子馀物无所惜」，此句御览卷四一二引作「妻子馀物，一无所请」，与范晔后汉书赵咨传同。粮。」<br/><br/>　　〔五〕　「妻子馀物无所惜」，此句御览卷四一二引作「妻子馀物，一无所请」，与范晔后汉书赵咨传同。<br/><br/>　　东观汉记</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-252-3993.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3995.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

