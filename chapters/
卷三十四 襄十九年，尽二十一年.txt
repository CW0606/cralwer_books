<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十四 襄十九年，尽二十一年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十四 襄十九年，尽二十一年全文,孔颖达作品" />
<meta name="description" content="春秋左传正义原文阅读,卷三十四 襄十九年，尽二十一年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10314.html";
var nextpage="novel-read-1018-10316.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十四 襄十九年，尽二十一年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10314.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十四 襄十九年，尽二十一年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:24:28<span class="divide">|</span></p>
<div class="page-body">
<div class="page-content">
<p> 　　【经】十有九年，春，王正月，诸侯盟于祝柯。（前年围齐之诸侯也。祝柯县今属济南郡。○柯，古多反。）晋人执邾子。（称人以执，恶及民也。）公至自伐齐。（无传。）<br/><br/>　　[疏]“十九年公”至“自伐齐”。<br/><br/>　　○正义曰：往年围齐，今以伐致，传既不说，杜亦不解。《公羊传》曰：“此同围齐也，何以致伐？未围齐也。未围齐，则其言围齐何？抑齐也。曷为抑齐？为其亟伐。”其意言往年同围齐者，实非围齐，故以伐致。案传“攻平阴，齐侯堑防门而守之”，则是兵实围齐，不得如《公羊》说也。贾逵云：围齐而致伐，以策伐勋也。伐者，加兵之名，围则伐内之别。围伐终是一事，不得各有其勋，何言策伐勋也？但围是伐内之别。此言“至自伐齐”。僖二十九年言“至自围许”，史异辞，无义例。<br/><br/>　<br/><br/>　　取邾田，自漷水。取邾田，以郭水为界也。漷水出东海合乡县，西南经鲁国至高平湖陆县入泗。○漷，好虢反；徐音郭，又虎伯反；《字林》，口郭、口获二反。<br/><br/>　　季孙宿如晋。葬曹成公。无传。<br/><br/>　　夏，卫孙林父帅师伐齐。<br/><br/>　　秋，七月，辛卯，齐侯环卒。世子光三与鲁同盟。<br/><br/>　　[疏]注“世子”至“同盟”。<br/><br/>　　○正义曰：环以成十年即位，十五年国佐盟于戚，十七年自盟于柯陵，十八年崔杼于虚朾。襄三年世子光于鸡泽，五年世子光于戚，九年世子光于戏，十一年世子光于亳城北。不数成公之世，世子光犹四同盟。言三者，襄五年戚盟，不书经，故杜不数。刘炫以为杜误，非也。<br/><br/>　<br/><br/>　　晋士匄帅师侵齐，至穀，闻齐侯卒，乃还。详录所至及还者，善得礼。<br/><br/>　　八月，丙辰，仲孙蔑卒。无传。<br/><br/>　　齐杀其大夫高厚。郑杀其大夫公子嘉。<br/><br/>　　冬，葬齐灵公。无传。<br/><br/>　　城西郛。鲁西郭。○郛，芳夫反。叔孙豹会晋士匄于柯。魏郡内黄县东北有柯城。<br/><br/>　　城武城。泰山南武城县。<br/><br/>　　【传】十九年，春，诸侯还自沂上，盟于督扬，曰：“大毋侵小。”（督扬即祝柯也。○督，丁毒反。毋音无。）执邾悼公，以其伐我故。（伐鲁在十七年。）遂次于泗上，疆我田。（正邾鲁之界也。泗，水名。○疆，居良反。）取邾田，自漷水归之于我。（邾田在漷水北，今更以漷为界，故曰取邾田。）<br/><br/>　　[疏]“传注邾田”至“邾田”。<br/><br/>　　○正义曰：邾在鲁南，田在漷水北，今更以漷水为界，取邾漷北之田，归于鲁也。十六年“命归侵田”，此年正邾鲁之界，则此田旧是鲁界，邾人取以为己有，今日使之归鲁，故曰“取邾田”也。《公羊传》曰：“其言自漷水何？以漷为竟也。何言乎以漷为竟？漷移也。”其意言邾、鲁以漷水为竟，漷水移人邾界，鲁随而有之。贾、服取以为说，言刺晋偏而鲁贪。案传晋命归侵田，此田邾先侵，鲁追令反本，何晋偏而鲁贪，《公羊》之说，不可通也。<br/><br/>　<br/><br/>　　晋侯先归。公享晋六卿于蒲圃，六卿过鲁。○圃，布古反。过，古禾反。赐之三命之服；军尉、司马、司空、舆尉、候奄皆受一命之服。如鞍战还之赐，唯无先辂。○鞍音安。贿荀偃束锦、加璧、乘马，先吴寿梦之鼎。荀偃，中军元帅，故特贿之。五匹为束。四马为乘。寿梦，吴子乘也。献鼎於鲁，因以为名。古之献物，必有以先，今以璧马为鼎之先。○贿，呼罪反。乘马，绳证反，注“四马为乘”同。先吴，悉荐反，又如字。梦，莫公反。帅，所类反。<br/><br/>　　[疏]注“荀偃”至“之先”。<br/><br/>　　○正义曰：《杂记》云“纳币一束，束五两，两五寻”。郑玄云：“纳币谓昏礼纳徵也。十个为束，贵成数。两两者合其卷，是谓五两。八尺曰寻。一两五寻，则每卷二丈也，合之则四十尺。今谓之匹，犹匹偶之云。”彼虽主说昏币，但经、传所言束帛、束锦者，其朿多少皆与彼同，故云五匹为朿也。吴子乘以十二年卒，乘献此鼎於鲁，鲁人因以其人名之，谓之“吴寿梦之鼎”。今以此鼎贿荀偃也。古之献物，必有以先之。《老子》云：“虽有拱抱之璧，以先驷马。”谓以璧为马先也。僖三十三年“郑商人弦高以乘韦先牛十二犒师”，谓以韦为牛先也。二十六年“郑伯赐子展先路、三命之服，先八邑”，谓以车服为邑之先也。皆以轻物先重物，此锦璧可执，马可牵行，皆轻於鼎，故以璧马为鼎之先，以轻先重，非以贱先贵，鼎价未必贵於璧马也。<br/><br/>　<br/><br/>　　荀偃瘅疽，生疡於头。瘅疽，恶创。○瘅，丁但反，徐音旦。疽，七徐反。疡音羊。创，初良反。<br/><br/>　　[疏]瘅疽生疡於头。<br/><br/>　　○正义曰：《说文》云：“瘅，劳病也。疽，痈也。痈，肿也。疡，头创也。”然则传言荀偃病此疽肿，肿溃，遂生创於头。杜云“瘅疽，恶创”，略言其病创耳。<br/><br/>　<br/><br/>　　济河，及著雍，病，目出。大夫先归者皆反。士匄请见，弗内。请后，曰“郑甥可”。士匄，中军佐，故问后也。郑甥，荀吴。其母郑女。○著，张虑反，又直虑反。雍，於用反。见，贤遍反。二月，甲寅，卒，而视，不可含。目开口噤。○视如字，徐市至反，下同。含，户暗反，本亦作唅，下同。噤，其荫反。宣子盥而抚之，曰：“事吴敢不如事主！”犹视。大夫称主。○盥音管。栾怀子曰：“其为未卒事於齐故也乎？”怀子，栾盈。○为，于伪反，下注“为怀子”同。乃复抚之曰：“主苟终，所不嗣事于齐者，有如河！”乃瞑，受含。嗣，续也。○复，扶又反。瞑，亡丁反，一音亡平反。桓谭以为荀偃病而目出，初死其目未合，尸冷乃合，非其有所知也。传因其异而记之耳。宣子出，曰：“吾浅之为丈夫也！”自恨以私待人。<br/><br/>　　晋栾鲂帅师从卫孙文子伐齐。为怀子之言故也。栾鲂，栾氏族。不书，兵并林父，不别告也。经书夏，从告。○并如字，又必政反。季武子如晋拜师，谢讨齐。晋侯享之。范宣子为政，代荀偃将中军。○将，子匠反，后放此。赋《黍苗》。《黍苗》，《诗·小雅》。美召伯劳来诸侯，如阴雨之长黍苗也。喻晋君忧劳鲁国，犹召伯。○召，上照反，下同。劳，力报反，来，力代反。长，丁丈反。季武子兴，再拜稽首，曰：“小国之仰大国也，如百穀之仰膏雨焉！若常膏之，其天下辑睦，岂唯敝邑？”赋《六月》。《六月》，尹吉甫佐天子征伐之诗。以晋侯比吉甫，出征以匡王国。○仰，如字，徐五亮反，下同。膏雨，如字，徐古报反。常膏，古报反，又如字。辑，音集，本又作集。“百谷”。<br/><br/>　　○正义曰：谷之种类极多，言百，举成数也。季武子以所得於齐之兵，作林锺而铭鲁功焉。林锺，律名。铸锺，声应林锺，因以为名。○铸，之树反。应，应对之应。<br/><br/>　　[疏]注“林锺”至“为名”。<br/><br/>　　○正义曰：《月令》季夏，“律中林锺”。是林锺，六月之律名也。《周语》云：“景王将铸无射，问律於泠州鸠。对曰：‘律所以立，均出度也。古之神瞽考中声而量之以制，度律均钟，百官轨仪。’”贾逵云：“律谓六律、六吕。以均钟大小清浊也。”考，成也。成，平也。平中和之声，度律吕之长短，以立均钟，以成和平之声，而百官之道，得象而仪之。是言度律吕长短，然后铸钟，钟声应律，遂以律名钟。此钟声应林钟，故以林钟为名。<br/><br/>　<br/><br/>　　臧武仲谓季孙曰：“非礼也！夫铭，天子令德，天子铭德不铭功。诸侯言时计功，举得时，动有功，则可铭也。大夫称伐。铭其功伐之劳。今称伐，则下等也；从大夫故。<br/><br/>　　[疏]“今称伐，则下等也”。<br/><br/>　　○正义曰：诸侯之铭当言时既功时计功。鲁之伐齐也，借人之力，功非已有。妨民农务，不可谓时。二者既无可称，唯有从行征伐，可得称伐劳耳。伐虽可称，若称伐，则从大夫之例，於三者为下等，不足为功美也。<br/><br/>　<br/><br/>　　计功，则借人也，借晋力也。○借，如字，一音情亦反。言时，则妨民多矣，何以为铭？且夫大伐小，取其所得以作彝器，彝，常也。谓锺鼎为宗庙之常器。○夫音扶。彝，以之反。铭其功烈以示子孙，昭明德而惩无礼也。今将借人之力以救其死，若之何铭之？小国幸於大国，以胜大国为幸。○惩，直升反。而昭所获焉以怒之，亡之道也。”为城西郛武城传。<br/><br/>　　齐侯娶于鲁，曰颜懿姬，无子。其侄鬷声姬生光，以为大子。兄子曰侄。颜、鬷皆二姬母姓，因以为号。懿、声皆谥。○娶，子住反。侄，直结反。鬷，子公反。诸子仲子、戎子，戎子嬖。诸子，诸妾姓子者。二子，皆宋女。○仲，本亦作中，音仲，下皆放此。嬖，必计反。仲子生牙，属诸戎子。属，讬之。○属，音之蜀反，注同。戎子请以为大子，许之。齐侯许之。仲子曰：“不可！废常，不祥，废立嫡之常。○嫡，本或作適，丁历反。间诸侯，难。事难成也。○间，间厕之间。光之立也，列於诸侯矣。列诸侯之会。今无故而废之，是专黜诸侯，谓光已有诸侯之尊。而以难犯不祥也。君必悔之！”公曰：“在我而已。”遂东大子光。废而徙之东鄙。使高厚傅牙以为大子，夙沙卫为少傅。齐侯疾，崔杼微逆光。疾病，而立之。光杀戎子，终言之。○少，诗照反，下注“公犹少”同。杼，直吕反。<br/><br/>　　[疏]注“终言之”。<br/><br/>　　○正义曰：知终言之者，以云“尸诸朝，非礼”，下始云五月“齐灵公卒，庄公即位”。若非即位之后，岂得尸戎子於朝？故传终言之。<br/><br/>　<br/><br/>　　尸诸朝，非礼也。妇人无刑。无黥、刖之刑。○黥，其京反。刖音月，又五刮反。<br/><br/>　　[疏]注“无黥、刖之刑”。<br/><br/>　　○正义曰：妇人淫，则闭之於宫，犯死不得不杀，而云“妇人无刑”，知其於五刑之中无三等刑耳。三等，墨、劓、刖也。三等之刑，墨轻，刖重，故举其轻重而略其劓也。《周礼》谓之“墨”，《尚书》谓之“黥”，黥、墨为一，故依《尚书》言黥也。服虔云：“妇人从人者也，故不为制刑。及犯恶，从男子之刑也。”若与男子俱受黥、刖、劓，亦是妇人刑矣。何独主男子而妇人从之也？刘难服云：犯淫，则男子割势，妇人闭宫，岂得从男子乎？<br/><br/>　<br/><br/>　　虽有刑，不在朝市。谓犯死刑者，犹不暴尸。○暴，蒲卜反。夏，五月，壬辰，晦，齐灵公卒。经书七月辛卯，光定位而后赴。庄公即位。太子光也。执公子牙於句渎之丘。以夙沙卫易已，卫奔高唐以叛。光谓卫教公易己。高唐在祝柯县西北。○句，古侯反。渎音豆。<br/><br/>　　晋士匄侵齐，及穀，闻丧而还，礼也。礼之常，不必待君命。<br/><br/>　　[疏]注“礼之”至“君命”。<br/><br/>　　○正义曰：传言“礼也”，则兵不伐丧，必有常礼，礼有此法，故“闻丧即还”。《公羊传》曰：“还者何？善辞也。何善尔？大其不伐丧也。此受命乎君而伐齐，则何大乎其不伐丧？大夫以君命出，进退在大夫也。”何休云：“礼，兵不从中，御外临事制宜，唯义所在，故善之。”是与《左氏》同也。《穀梁传》曰：“还者，事未毕之辞也。不伐丧，善之也。善之则何为未毕也？君不尸小事，臣不专大名。善则称君，过则称已，则民作让矣。士匄外专君命，故非之也。然则为士匄者宜奈何？宜椫帷而归命乎介。”其意言待命乃还，故杜言不必待君命，所以排《穀梁》也。<br/><br/>　<br/><br/>　　於四月，丁未，於此年四月。郑公孙虿卒，赴於晋大夫。范宣子言於晋侯，以其善於伐秦也。十四年晋伐秦，子蟜见诸侯师，而劝之济泾。六月，晋侯请於王，王追赐之大路，使以行，礼也。大路，天子所赐车之总名，以行葬礼。传言大夫有功，则赐服路。<br/><br/>　　[疏]注“大路”至“服路”。<br/><br/>　　○正义曰：二十四年“穆叔如周，王嘉其有礼，赐之大路”。与此并赐诸侯之卿，其文皆云“大路”。知大路，天子所赐车之总名也。《周礼·巾车》：“王之五路：有玉路，金路，象路，革路，木路。”又有“服车五乘：孤乘夏篆，卿乘夏缦，大夫乘墨车，士乘栈车，庶人乘役车”。又曰：“凡良车、散车不在等者，其用无常。”《周礼》有此文耳。其封诸侯，赐之以车，则同姓以金路，异姓以象路，四卫以革路，蕃国以木路。其赐诸侯之卿，则无文。《释例》曰：“《周宫》王之五路，及卿大夫士服车各有名。又有良车、散车，不在等者，其用无常。”谓此上五路之良、散，当以出赐，故言“其用无常”也。传通称玉路、金路为大路，及赐鲁穆叔、郑子蟜当是革路。若木路所以封四卫及蕃国之君也，而亦曰大路者，据受王之殊锡，皆举其总名，或云先，或云次，当各自以就数为差也。杜言当是革路，若木路者，虽疑不敢质，谓当是此二路也。必疑然者，以服车称车不称路，王若赐之夏篆、夏缦，不应谓之为大路。名之曰大路，必在五路之中矣。金路、象路乃赐同姓，异姓之国君不可以赐其臣，而传称列国之卿当小国之君，固周制也。位当小国之君，则车亦可以同之。故疑是革路，若木路也。革路、木路，路之卑者，亦称大路者，以受王殊赐，皆举其总名也。若受之於君，或称先或称次。杜云以就数为差者，三命之卿就数三，再命之卿就数二，故郑赐子展先路，三命之服，子产次路，再命之服是也。若其不然，王赐叔孙穆子其车若是夏篆、夏缦，即与常车无异，何故生弗敢乘，及死乃请以葬也？乡饮酒礼者，大夫之礼也。“工人卒歌，主人献工，大师则为之洗”，郑玄云：“大夫若君赐之乐，谓之大师为之洗，尊之也。”彼尊君赐乐，谓工师为太师，此尊王赐车，谓王车为大路，其意类於彼也。何休《膏肓》以天子车称大路，诸侯车称路车，大夫称车；今郑子蟜，诸侯之大夫耳，当与天子士同，赐其车而名之曰大路，非正也；孔子曰“唯器与名不可以假人，名不正，则言不顺”：於义《左氏》为短。案《周礼》“天子衮冕”，上公亦称衮冕，天子析羽为旌，诸侯及大夫亦称旌。又天子乐官称大师，《乡饮酒礼》君赐乐亦称大师，此皆名同於上。则卿大夫大路，何独不可同之於天子大路之名乎？何休之难，非也。<br/><br/>　<br/><br/>　　秋，八月，齐崔侯杀高厚於洒蓝，而兼其室。洒蓝，齐地。○洒，色买反，徐所绮反。蓝，力甘反。书曰“齐杀其大夫”，从君於昏也。传解经不言崔杼杀，而为国讨文。<br/><br/>　　郑子孔之为政也专。专权。国人患之，乃讨西宫之难十年，尉止等作难西宫，子孔知而不言。○难，乃旦反，注及下同。与纯门之师。前年，子孔召楚师至纯门。子孔当罪，以其甲及子革、子良氏之甲守。以自守也。○守，手反反，下“守备”同。甲辰，子展、子西率国人伐之，杀子孔而分其室。书曰“郑杀其大夫”，专也。亦以国讨为文。子然、子孔，宋子之子也；子然，子革父。士子孔，圭妫之子也。宋子、圭妫，皆郑穆公妾。士子孔，子良父。○妫，居危反。圭妫之班亚宋子，而相亲也；亚，次也。○亚，於嫁反。士子孔亦相亲也。僖之四年，子然卒；郑僖四年，鲁襄六年。简之元年，士子孔卒。鲁襄八年。司徒孔实相子革、子良之室，司徒孔与二父相亲，故相助其子。○相，息亮反，注同。三室如一，言同心。故及於难。故二子并及难。子革、子良出奔楚。子革为右尹。子革即郑丹。郑人使子展当国，子西听政，立子产为卿。简公犹幼，故大夫当国。<br/><br/>　　齐庆封围高唐，弗克。夙沙卫以叛，故围之。冬，十一月，齐侯围之，见卫在城上，号之，乃下。卫下与齐侯语。○号，徐胡报反，召也；一音户刀反。问守备焉，以无备告。揖之，乃登。齐侯以卫告诚，揖而礼之，欲生之也。卫志於战死，故不顺齐侯之揖，而还登城。<br/><br/>　　[疏]“见卫”至“乃登”。<br/><br/>　　○正义曰：杜於此注皆用贾逵之说。服虔引彭仲博云：齐欲诛卫，呼而下，与之言，固可取之，无为揖之复令登城。仲博以为齐侯号卫，卫惭而下，云“问守备焉”，问卫之守高唐者。卫无恩信，故今守者以无备告，齐侯善其言，故揖之，乃命士卒登城。服虔谓此说近之。案传之次第“卫在城上，号之，乃下”，是卫下也。“问守备焉”，问卫也。若其别问馀人，当云问其守者，不得云“问守备”也。若齐侯揖之，而命士卒登城，则士於此时已登矣。何故下文方曰“殖绰、工偻会夜縋纳师”也？卫巳下城齐侯不即执取者，或有所隔碍不得取之。汉末曹操与马超对语，徐晃与关羽对语，皆仇敌交言，而不能相取，亦何怪古之人乎？<br/><br/>　<br/><br/>　　闻师将傅，食高唐人。殖绰、工偻会夜縋纳师，因其会食。二子，齐大夫。○傅音附。食音嗣。偻，力侯反。縋，直伪反。<br/><br/>　　[疏]“夜縋纳师”。<br/><br/>　　○正义曰：二子因其无备，先往城上，乃从城上县绳纳师。<br/><br/>　<br/><br/>　　醢卫于军。○醢音海。<br/><br/>　　城西郛，惧齐也。前年与晋伐齐，又铸其器为锺，故惧。<br/><br/>　　齐及晋平，盟于大隧。大隧，地阙。○隧音遂。故穆叔会范宣子于柯。齐、晋平，鲁惧齐，故为柯会以自固。穆叔见叔向，赋《载驰》之四章。四章曰：“控于大邦，谁因谁极！”控，引也。取其欲引大国以自救助。○控，苦贡反。<br/><br/>　　[疏]注“四章”至“救助”。<br/><br/>　　○正义曰：“控于大邦”乃是《载驰》五章，而云四章者，文十三年郑子家赋《载驰》之四章，义取“控于大邦”，意在五章，而并赋四章，彼注已云四章以下，故於此略之。《诗》注云：“极，至也。”今卫侯欲求援引之力，助於大国之诸侯，亦谁因乎！由谁至乎！闵之，故欲归问之”。<br/><br/>　<br/><br/>　　叔向曰：“肸敢不承命！”叔向度齐未肯以盟服，故许救鲁。○度，待洛反。穆叔归，曰：“齐犹未也，不可以不惧。”乃城武城。<br/><br/>　　卫石共子卒，石买。○共音恭。悼子不哀。买之子石恶。孔成子曰：“是谓蹶其本，蹶，犹拔也。○蹶，徐求月反，拔也，一音居月反，又居卫反。<br/><br/>　　[疏]注“蹶犹拔也”。<br/><br/>　　○正义曰：蹶者，倒也。树倒必拔根，故云“蹶，犹拔也”。父是亲之极，孝为德之本，於父尚犹不哀，必是不能爱人也。己不爱人，人亦不爱己。己人皆不爱，必将丧家，知其不能保有宗嗣也。<br/><br/>　<br/><br/>　　必不有其宗。”为二十八年石恶出奔传。<br/><br/>　　【经】二十年，春，王正月，辛亥，仲孙速会莒人盟于向。（向，莒邑。○向，舒亮反。）<br/><br/>　　夏，六月，庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子盟于澶渊。澶渊在顿丘县南，今名繁汙。此卫地，又近戚田。○澶，市然反。汙音纡。近，附近之近。秋，公至自会。无传。<br/><br/>　　仲孙速帅师伐邾。<br/><br/>　　蔡杀其大夫公子燮。庄公子。○燮，息协反。蔡公子履出奔楚。燮母弟也。<br/><br/>　　陈侯之弟黄出奔楚。称弟，明无罪也。<br/><br/>　　[疏]注“称弟，明无罪也”。<br/><br/>　　○正义曰：传“言非其罪也”，则无罪之文明矣。而云“称弟，明无罪”者，贾逵以为称名，罪其逼。杜以郑段有罪，去弟以罪段，今此存弟，非是罪黄之文也，言此以排贾氏也。<br/><br/>　<br/><br/>　　叔老如齐。<br/><br/>　　冬，十月，丙辰，朔，日有食之。无传。季孙宿如宋。<br/><br/>　　【传】二十年，春，及莒平。孟庄子会莒人，盟于向，督扬之盟故也。（莒数伐鲁，前年诸侯盟督扬以和解之。故二国自复共盟，结其好。○数，所角反，下同。解，古买反，又户买反。复，扶又反，下始复同。好，呼报反，下皆同。）<br/><br/>　　[疏]“传盟于”至“故也”。<br/><br/>　　○正义曰：於经，服异则称同盟，此齐成而盟，不言同者，往年齐与晋平，盟于大隧，是齐已服於晋矣。非於此始服，故不言同也。晋以齐既平和而召诸侯以为此会，传解其为盟之意，故云“齐成”也。<br/><br/>　<br/><br/>　　夏，盟于澶渊，齐成故也。齐与晋平。<br/><br/>　　邾人骤至，以诸侯之事弗能报也。骤，数也。谓十五年、十七年伐鲁。秋，孟庄子伐邾以报之。既盟而又伐之，非。<br/><br/>　　蔡公子燮欲以蔡之晋，背楚。○背音佩。蔡人杀之。公子履，其母弟也。故出奔楚。与兄同谋故。<br/><br/>　　陈庆虎、庆寅畏公子黄之逼，二庆，陈卿。恐黄逼夺其政。○逼，彼力反。诉诸楚曰：“与蔡司马同谋。”同欲之晋。楚人以为讨。讨，责陈。公子黄出奔楚。奔楚自理。初，蔡文侯欲事晋，曰：“先君与於践土之盟，先君，文侯父庄侯甲午也。践土盟在僖二十八年。○与音预。晋不可弃，且兄弟也。”畏楚，不能行而卒。宣十七年，文侯卒。楚人使蔡无常，徵发无准。公子燮求从先君以利蔡，不能而死。书曰“蔡杀其大夫公子燮”，言不与民同欲也。罪其违众。“陈侯之弟黄出奔楚”，言非其罪也。称弟，罪陈侯及二庆。<br/><br/>　　[疏]注“称弟”至“二庆”。<br/><br/>　　○正义曰：称弟者，止为罪陈侯。但陈侯之罪，罪在信二庆，故杜兼言二庆耳。称弟不为罪二庆也。《释例》曰：“兄而害弟者，称弟以章兄罪。弟又害兄，则去弟以罪弟身。推此以观其馀，秦伯之弟针，陈侯之弟黄，皆是兄害其弟者也。秦伯有千乘之国，而不能容其母弟，传曰‘罪秦伯也’。归罪秦伯，则针罪轻也。陈侯不能制御臣下，使逐其弟。传曰‘言非其罪也’。非黄之罪，则罪在陈侯。示互举之文也。”<br/><br/>　<br/><br/>　　公子黄将出奔，呼於国曰：“庆氏无道，求专陈国，暴蔑其君，而去其亲，五年不灭，是无天也。”为二十三年陈杀二庆传。○呼，好故反。去，起吕反。○齐子初聘于齐，礼也。齐、鲁有怨，朝聘礼绝，今始复通，故曰初。继好息民，故曰礼。<br/><br/>　　冬，季武子如宋，报向戌之聘也。向戌聘在十五年。褚师段逆之以受享，段，共公子子石也。逆以入国，受享礼。○褚，张吕反。段，徐徒乱反。共音恭。赋《常棣》之七章以卒。武子赋也。七章以卒，尽八章。取其“妻子好合，如鼓瑟琴。宜尔室家，乐尔妻帑”。言二国好合，宜其室家，相亲如兄弟。○棣，大计反。乐音洛。帑音奴。宋人重贿之。归，复命，公享之，赋《鱼丽》之卒章。《鱼丽》，《诗·小雅》。卒章曰：“物其有矣，维其时矣。”喻聘宋得其时。○丽，力驰反。<br/><br/>　　[疏]“赋《鱼丽》之卒章”。<br/><br/>　　○正义曰：《鱼丽》，《诗·小雅》。“物其有矣”者，谓言鱼有鲿鲨鲂鳇，并有旨酒也。“维其时矣”者，注云：“太平而后微物众多，取之有时，用之有道，则万物莫不多也。”<br/><br/>　<br/><br/>　　公赋《南山有台》。《南山有台》，《诗·小雅》。取其“乐只君子，邦家之基”，“邦家之光”。喻武子奉使，能为国光煇。○只，之氏反，本亦作旨。使，所吏反。武子去所，曰：“臣不堪也。”去所，辟席。<br/><br/>　　卫甯惠子疾，召悼子，悼子，甯喜。曰：“吾得罪於君，悔而无及也。名藏在诸侯之策，曰：‘孙林父、甯殖出其君。’君入则掩之。掩恶名。○策，初革反。出，如字，徐音黜。若能掩之，则吾子也。若不能，犹有鬼神，吾有馁而已，不来食矣。”馁，饿也。○馁，奴罪反。悼子许诺，惠子遂卒。为二十六年卫侯归传。<br/><br/>　　【经】二十有一年，春，王正月，公如晋。<br/><br/>　　邾庶其以漆、闾丘来奔。二邑在高平南平阳县，东北有漆乡，西北有显闾亭。以邑出为叛；適鲁而言来奔，内外之辞。○漆，本或作淶，徐音七。闾，力於反。<br/><br/>　　[疏]“二邑在高平南阳”至“之辞”。<br/><br/>　　○正义曰：杜解地邑，自为其例，言“在”者指知其处，言“有”者以示不审。此言“二邑在高平”者，知其在高平郡界耳。又言“有”者，并不审其处也。《释例》曰：“漆，高平南平阳县东北有漆乡。闾丘，高平南平阳县西北有显闾亭。”是二邑知在高平，而不审其地，故言“有”也。诸侯之臣入其私邑而以之出奔者，皆书为叛，卫孙林父、宋华亥、宋公之弟辰、赵鞅、荀寅等皆书为叛。叛者，背其本国之大辞也。此及莒、牟、夷、邾、黑肱亦以邑叛本国，但叛来归鲁，据其至鲁为文，而言来奔，内外之辞，言俱是叛，而辞异耳。且传谓庶其等为三叛人，明其来是叛也。<br/><br/>　<br/><br/>　　夏，公至自晋。无传。<br/><br/>　　秋，晋栾盈出奔楚。盈不能防闲其母，以取奔亡。称名，罪之。<br/><br/>　　[疏]注“盈不”至“罪之”。<br/><br/>　　○正义曰：宣十年“齐崔氏出奔卫”，书其族也。文八年“宋司城来奔”，举其官也。又十四年“宋子哀来奔”，称其字也。皆为无罪，不书其名，则书名为罪之文。据传盈无大罪，故辨之。不能防闲其母，以取奔亡，称其名，罪之也。“不能防闲其母”《诗序》文也。《周礼·虎贲氏》“舍则守王闲”。又《校人》谓“马厩为闲”。则闲是栏卫禁防之名也。礼之防失，若彼闲然。《论语》云：“大德不逾闲。”闲谓礼法，言不能以礼法禁防母也。<br/><br/>　<br/><br/>　　九月，庚戌，朔，日有食之。无传。<br/><br/>　　冬，十月，庚辰，朔，日有食之。无传。<br/><br/>　　曹伯来朝。<br/><br/>　　公会晋侯、齐侯、宋公、卫侯、郑伯、曹伯、莒子、邾子于商任。商任，地阙。○任音壬。<br/><br/>　　【传】二十一年，春，公如晋，拜师及取邾田也。（谢十八年伐齐之师、漷水之田。）<br/><br/>　　邾庶其以漆、闾丘来奔。庶其，邾大夫。季武子以公姑姊妻之，计公年不得有未嫁姑姊，盖寡者二人。○公姑姊，杜以公之姑及姊，是二人也。或曰，《列女传》称梁有节姑妹，谓父之妹也。此云姑姊，是父之姊也，一人耳。以杜氏为误。案成二年，楚侵及阳桥，孟孙往赂，以公衡以公衡为质。杜云：“衡，成公子也。”楚师及宋，公衡逃归。臧宣叔云：“衡父不忍数年之不晏，以弃鲁国。”则公衡之年，下计犹十七八。成公是其父，固当三十有馀矣。成二年至此三十八岁，姑又成公之姊，则年近七十矣。假令公衡非成公之子，犹是成公之弟。成九年伯姬归于宋。伯者，长称。九年始嫁，则为成公之妹，成公不得有姊矣。若成公别有庶长之姊，以成公、公衡之年推之，亦不复堪嫁，故知二人也。唯《公羊》以成公即位年幼。据《左氏》成四年传云，公如晋，晋侯见公不敬。公归，欲求成于楚，得季文子谏而止。此非年幼也。反覆推之，杜氏不误。妻之，七计反，下同。<br/><br/>　　[疏]“传注计公”至“二人”。<br/><br/>　　○正义曰：杜以姑为父之女昆弟，姊是己之女昆，故计公之年，以为寡者二人。刘炫云：“案十二年传云‘无女而有姊妹及姑姊妹’，则古人谓姑为姑姊妹也。而知此姑姊是襄公父之姊，止一人耳，不得云寡者二人。”今知不然者，以襄公，成公之子，成公即位二年，已令大子公衡为质於楚，及宋逃归，则公衡年十五六矣。成公即位之初，已三十有馀，计至於今七十许岁，其姊虽存，年极老矣，安可以妻庶期？刘以为成公之姊而规杜氏，非也。<br/><br/>　<br/><br/>　　皆有赐於其从者。於是鲁多盗。季孙谓臧武仲曰：“子盍诘盗？”诘，治也。○从，才用反，下同。盍，朝腊反，下盍反同。诘，起吉反。<br/><br/>　　[疏]“子盍”。<br/><br/>　　○正义曰：郑玄、服虔皆以“盍”为“何不”也。<br/><br/>　<br/><br/>　　武仲曰：“不可诘也。纥又不能。”季孙曰：“我有四封，而诘其盗，何故不可？子为司寇，将盗是务去，若之何不能？”武仲曰：“子召外盗而大礼焉，何以止吾盗？吾，谓国中。○去，起吕反，下皆同。子为正卿，而来外盗；使纥去之，将何以能？庶其窃邑於邾以来，子以姬氏妻之，而与之邑，使食漆、闾丘。其从者皆有赐焉。若大盗，礼焉以君之姑姊与其大邑，其次皂牧舆马，给其贱役，从皂至牧，凡八等之人。○皂，在早反。凡八等之人，谓皂、舆、隶、僚、仆、台、圉、牧也。<br/><br/>　　[疏]注“给其”至“之人”。<br/><br/>　　○正义曰：昭七年传曰：“皂臣舆，舆臣隶，隶臣僚，僚臣仆，仆臣台，马有圉，牛有牧。”自皂至牧有八等也。其次，谓庶其从者，鲁给之以八等之人。<br/><br/>　<br/><br/>　　其小者衣裳剑带，是赏盗也。赏而去之，其或难焉。纥也闻之，在上位者洒濯其心，壹以待人，轨度其信，可明徵也。徵，验也。○洒，西礼反。濯，直角反。度，待洛反。<br/><br/>　　[疏]“轨度”至“徵也”。<br/><br/>　　○正义曰：谓使其臣信有轨，则法度可明，以为徵验也。刘炫云：“轨，法也。行依法度，而言有信也。<br/><br/>　<br/><br/>　　而后可以治人。夫上之所为，民之归也。上所不为而民或为之，是以加刑罚焉，而莫敢不惩。若上之所为而民亦为之，乃其所也，又可禁乎？《夏书》曰：‘念兹在兹，逸《书》也。兹，此也。谓行此事，当念使可施之於此。○不惩，直升反。释兹在兹，释，除也。谓欲有所治除於人，亦当顾已得无亦有之。名言兹在兹，名此事，言此事，亦皆当令可施於此。○令，力呈反。允出兹在兹，允，信也。信出於此，则善亦在此。惟帝念功。’言帝念功，则功成也。将谓由已壹也。信由已壹，而后功可念也。”言非但意念而已，当须信已诚至。<br/><br/>　　[疏]“夏书”至“念也”。<br/><br/>　　○正义曰：“念兹在兹”，谓念此所行之事，欲施於他，得可施之在於此身，然后行之。“释兹在兹”，释，除也。谓有所除治於此前人之上，亦当在此身无有罪过，然后除之。“名言兹在兹”，谓名此事、言此事，亦皆当令可施於此，犹若名此除盗、言此除盗。已能除盗，是除盗之事可施於此。若已不能除盗，遣人除盗，是不可施於此也。“允出兹在兹”，允，信也。谓诚信之心出於此身，则善亦诚在此身也。“信由已壹”，谓信实由已专壹，然后善功可念。此断章为义，故与《尚书》本文稍殊也。<br/><br/>　<br/><br/>　　庶其非卿也，以地来，虽贱必书，重地也。重地，故书其人，其人书，则恶名彰，以惩不义。<br/><br/>　　[疏]“庶其非卿也”。<br/><br/>　　○正义曰：《公羊》、《穀梁》皆以邾莒之徒，小国不合有卿。《释例》曰：“公、侯、伯、子、男及其卿大夫士命数，《周官》具有等差，当春秋时，渐已变改，是以仲尼、丘明据时之宜，仍其行事，从而然之，不复与《周官》同。而先儒考合《周官》、《礼记》各致异端。今详推经、传，国之大小，皆据当时土地人民，不复依爵。故书秦、楚之卿而略於滕、薛也。诸侯大国之卿，皆必有命，固无所疑，其总名亦曰大夫也。故经、传卿大夫之文相涉，晋杀三卿，而经书大夫，邢丘之会，传称大夫，亦皆卿也。蜀之盟，齐国之大夫。溴梁之盟，小邾之大夫。此不命一命之大夫，故不书也。命者，谓其君正爵命之於朝，其宫室、车、旗、衣服、礼仪，各如其命数，则皆以卿礼书之於经。卫之於晋，不得比次国，则邾、莒、杞、鄫之属，固以微矣。此等诸国，当时附随大国，不得列於会者甚众，及其得列，上不能自通於天子，下无暇於备礼成制。故与於会盟战伐甚多，唯曹之公子首，得见於经，其馀或命而礼仪不备，或未加命数，故皆不书之也。邾卑我之等，其奔亡亦多，所书唯数人而已，知其合制者少也。又邾庶其等，传皆言‘非卿，以地来，虽贱必书’。纪裂繻来逆女，传曰‘卿为君逆’。知此等微国，亦应有卿，有卿则应书於经。徒以卑陋，制不合礼。失礼之例，杞降为夷。华耦具官，君子贵之。至於此等卿而不备礼，亦所以见其略贱也。诸儒以为邾、莒无命卿，既自违传。刘、贾又云，春秋之序，三命以上，乃书於经。颍氏以为再命称人。传曰‘叔孙昭子三命，逾父兄。’昭公十年，昭子始加三命，而先此叔孙皆自见经。知所书皆再命也。”是杜大明《春秋》书卿名氏之例，以邾、莒自当有卿，若有再命，则书名氏，其不书於经，皆为礼不备，故庶其非卿，谓非再命之卿也。<br/><br/>　<br/><br/>　　齐侯使庆佐为大夫，庆佐，崔杼党。复讨公子牙之党，执公子买于句渎之丘。公子鉏来奔。叔孙还奔燕。三子，齐公族。言庄公斥逐亲戚，以成崔、庆之势，终有弑杀之祸。○复，扶又反。鉏，仕居反。还音旋。杀之，申志反，又如字。<br/><br/>　　夏，楚子庚卒，楚子使薳子冯为令尹。访於申叔豫，叔豫，叔时孙。叔豫曰：“国多宠而王弱，弱，政教微而贵臣强。国不可为也。”遂以疾辞。方暑，阙地，下冰而床焉。重茧衣裘，鲜食而寝。茧，绵衣。○阙，求月反。茧，古典反；《礼记》云，纊为茧。衣裘，於既反鲜息浅反少也。下鲜过并注同<br/><br/>　　[疏]注“茧，绵衣”。<br/><br/>　　○正义曰：《玉藻》曰：“纊为茧，缊为袍。”郑玄云：“衣有著之异名也。纊谓今之新绵，缊谓今纊及旧絮也。”然则茧是袍之别名，谓新绵著袍，故云绵衣也。置冰床下，使有寒气，其上加绵衣，暑月多衣，所以示疾。<br/><br/>　<br/><br/>　　楚子使医视之，复曰：“瘠则甚矣！瘠，瘦也。○瘠，在亦反。瘦，所又反。而血气未动。”言无疾。乃使子南为令尹。子南，公子追舒也。为二十二年杀追舒传。<br/><br/>　　栾桓子娶於范宣子，生怀子。桓子，栾黡。怀子，盈也。范鞅以其亡也，怨栾氏，十四年，栾黡彊逐范鞅使奔秦。○彊，其丈反。故与栾盈为公族大夫而不相能。桓子卒，栾祁与其老州宾通，栾祁，桓子妻，范宣子女，盈之母也。范氏，尧后，祁姓。○相能，如字，徐乃代反。几亡室矣。言乱甚。○几，其依反。怀子患之。祁惧其讨也，诉诸宣子曰：“盈将为乱，以范氏为死桓主而专政矣，桓主，栾黡。<br/><br/>　　[疏]“以范”至“政矣”。<br/><br/>　　○正义曰：桓是黡之谥，大夫称主，诬栾盈。言盈以范氏为死桓主，道范氏之意以桓主已死，其家裘弱，故陵侮栾氏而专晋国之政矣。<br/><br/>　<br/><br/>　　曰：“吾父逐鞅也”。不怒而以宠报之，谓宣子不为黡责怒鞅，而反与鞅宠位。○为，于伪反，下文“吾为”同。又与吾同官而专之，同为公族大夫，而鞅专其权势。吾父死而益富。死吾父而专於国，有死而已，吾蔑从之矣。’言宣子专政，盈欲以死作难。○难，乃旦反。其谋如是，惧害於主，吾不敢不言。”范鞅为之徵。证其有此。怀子好施，士多归之。宣子畏其多士也，信之。怀子为下卿，下军佐。○好，呼报反。施，式豉反。宣子使城著而遂逐之。著，晋邑。在外易逐。○著，直豫反，又张虑反。易，以豉反。秋，栾盈出奔楚。宣子杀箕遗、黄渊、嘉父、司空靖、邴豫、董叔、邴师、申书、羊舌虎、叔罴，十子，皆晋大夫，栾盈之党也。羊舌虎，叔向弟。○邴音丙。罢，彼皮反。<br/><br/>　　[疏]“秋栾”至“叔罴”。<br/><br/>　　○正义曰：如此传文，则栾盈出奔之后，宣子始杀十子也。《晋语》云：“平公六年，箕遗及黄渊、嘉父作乱，不克而死。公乃问阳毕，阳毕对曰：‘抡逞志而亏君以乱国者之后而去之，是遂威而远权也。栾氏之诬晋国久矣，栾书实覆宗，杀厉公以厚其家，若灭栾氏，则民威矣。’公许诺，尽逐群贼，而使祁午及阳毕適曲沃逐栾盈。”如《国语》，则先杀十子，后逐栾盈。与此异者，贾逵云：十子皆栾盈之党，知范氏将害栾氏，故先为之作难。讨范氏不克而死。然则栾盈城著，十子在国谋杀宣子不克，宣子先杀之，乃使適著逐栾盈。此传先言栾盈，后言其党耳，非是栾盈既奔之后杀十子也。此传言“城著而遂逐之”，则是就著逐栾盈。《国语》言適曲沃逐栾盈者，曲沃是栾氏之采邑，盖就著逐其身，適曲沃逐其家也。<br/><br/>　<br/><br/>　　囚伯华、叔向、籍偃。籍偃，上军司马。人谓叔向，曰：“子离於罪，其为不知乎？”讥其受囚而不能去。○知音智，下及注同。叔向曰：“与其死亡若何？言虽囚，何若於死亡。《诗》曰：‘优哉游哉，聊以卒岁。’知也。”《诗·小雅》。言君子优游於衰世，所以辟害，卒其寿，是亦知也。○《诗·小雅》，案今《小雅》无此全句，唯《采菽》诗云：“优哉游哉，亦是戾矣。”<br/><br/>　　[疏]“优哉游哉”。<br/><br/>　　○正义曰：此《小雅·采菽》之篇。案彼《诗》云“优哉游哉，亦是戾矣”。与此不同者，盖师读有异。<br/><br/>　<br/><br/>　　乐王鲋见叔向曰：“吾为子请！”叔向弗应。出，不拜。乐王鲋，晋大夫乐桓子。○鲋音附。应，应对之应，下注同；一本作不应。其人皆咎叔向。叔向曰：“必祁大夫。”祁大夫，祁奚也。食邑於祁，因以为氏。祁县今属太原。○咎，其九反。室老闻之，曰：“乐王鲋言於君，无不行，其言皆得行。求赦吾子，吾子不许。谓不应，出不拜。祁大夫所不能也，不能动君。而曰‘必由之’，何也？”叔向曰：“乐王鲋，从君者也，何能行？祁大夫外举不弃雠，内举不失亲，其独遗我乎？《诗》曰：‘有觉德行，四国顺之。’《诗·大雅》。言德行直，则天下顺之。○行，下孟反，注同。夫子，觉者也。”觉，较然正直。○较音角。晋侯问叔向之罪於乐王鲋，对曰：“不弃其亲，其有焉。”言叔向笃亲亲，必与叔虎同谋。於是祁奚老矣，老，去公族大夫。闻之，乘驲而见宣子，曰：“《诗》曰：‘惠我无疆，子孙保之。’《诗·周颂》也。言文、武有惠训之德，加於百姓，故子孙保赖之。○驲，人实反，传也。疆，居良反，下注同。《书》曰：‘圣有谟勋，明徵定保。’逸《书》。谟，谋也。勋，功也。言圣哲有谋功者，当明信定安之。○谟，莫胡反。勋，如字，《书》作训。<br/><br/>　　[疏]“有觉”至“顺之”。<br/><br/>　　○正义曰：此《诗·大雅·抑》之篇。○“惠我”至“保之”。<br/><br/>　　○正义曰：此《诗·周颂·烈文》之篇。<br/><br/>　　○注“逸书”至“安之”。<br/><br/>　　○正义曰：此引《书》，曰《夏书·胤征》之文也。彼作“圣有谟训”，此云“惠训不倦”，行本当作“训”，但杜以传作“圣有谟勋”，故顺传文解之。刘背传文而规杜氏，非也。<br/><br/>　<br/><br/>　　夫谋而鲜过、惠训不倦者，叔向有焉，谋鲜过，有谟勋也。惠训不倦，惠我无疆也。社稷之固也。犹将十世宥之，以劝能者，今壹不免其身，壹以弟故。○宥音又。以弃社稷，不亦惑乎？鲧殛而禹兴；言不以父罪废其子。○鲧，古本反。殛，纪力反。<br/><br/>　　[疏]“鲧殛而禹兴”。<br/><br/>　　○正义曰：《尚书》称尧使鲧治水，九载绩用不成，乃求得舜而徵用之，历试三年，乃禅以位。《舜典》美舜之功，“象以典刑”之下，始云“流共工于幽州，放驩兜于崇山，窜三苗于三危，殛鲧于羽山，四罪而天下咸服”。孔安国云：“作者先叙典刑，而连引四罪，明皆徵用所行，於此总见之。”是言舜初被徵用，先诛鲧而后举禹，故言“鲧殛而禹兴”。僖三十三年传曰：“舜之罪也殛鲧，其举也兴禹。”《洪范》云：“鲧则殛死，禹乃嗣兴。”皆言诛鲧乃举禹。而郑玄注《尚书》以为禹治水既毕，乃流四凶。言其先举禹而后诛鲧，既违经传之文，且复於理不当。故王肃难云：“禹治水而后以鲧为无功而殛之，是为用人子之功而流放其父，则为禹之勤劳，適使父殛。舜失五典克从之义，禹陷三千莫大之罪，进退无据，迂亦甚哉！<br/><br/>　<br/><br/>　　伊尹放大甲而相之，卒无怨色；太甲，汤孙也。荒淫失度，伊尹放之桐宫，三年，改悔而复之，而无恨心。言不以一怨妨大德。○大音泰。相，息亮反。<br/><br/>　　[疏]注“太甲”至“大德”。<br/><br/>　　○正义曰：太甲，汤孙，《世本》纪文也。《书序》云：“太甲既立，不明。伊尹放诸桐宫，三年，复归于亳。思庸，伊尹作《太甲》三篇。”是太甲能自改悔，伊尹复之之事也。<br/><br/>　<br/><br/>　　管、蔡为戮，周公右王。言兄弟罪不相及。○右，王音又。若之何其以虎也弃社稷？子为善，谁敢不勉？多杀何为？”宣子说，与之乘，以言诸公而免之。共载入见公。○说音悦。乘，绳证反。见公，贤遍反，下文“始见”并注同。不见叔向而归。言为国，非私叔向也。○为，于伪反，下不为已亦为子皆同。叔向亦不告免焉而朝。不告谢之，明不为已。初，叔向之母妒叔虎之母美而不使。不使见叔向父。○妒，丁故反。其子皆谏其母。其母曰：“深山大泽，实生龙蛇。言非常之地多生非常之物。彼美，余惧其生龙蛇以祸女。女敝族也。敝，衰坏也。龙蛇，喻奇怪。○女音汝，下同。国多大宠，六卿专权。不仁人间之，不亦难乎？余何爱焉？”使往视寝，生叔虎。美而有勇力，栾怀子嬖之，故羊舌氏之族及於难。栾盈过於周，周西鄙掠之。劫掠财物。○间，间厕之间。於难，乃旦反。掠音亮。辞於行人，王行人也。曰：“天子陪臣盈，诸侯之臣，称於天子曰陪臣。得罪於王之守臣，范宣子为王所命，故曰守臣。○守，手又反，注同。将逃罪。罪重於郊甸，重得罪於郊甸，谓为郊甸所侵掠也。郭外曰郊，郊外曰甸。○罪重，直用反，注同。甸，徒练反。无所伏窜，敢布其死：布，陈也。○窜，七乱反。昔陪臣书能输力於王室，王施惠焉。输力，谓辅相晋国以翼戴天子。○相，息亮反。其子黡，不能保任其父之劳。大君若不弃书之力，亡臣犹有所逃。大君，谓天王。○任音壬。<br/><br/>　　[疏]注“大君谓天王”。<br/><br/>　　○正义曰：进言於王而称大君，知大君谓天王也。大君，君之大者，故以为天子。《易》云“大君有命”，亦谓天子也。<br/><br/>　<br/><br/>　　若弃书之力，而思黡之罪，臣，戮馀也，罪戮之馀。将归死於尉氏，尉氏，讨奸之官。不敢还矣。敢布四体，唯大君命焉。”布四体，言无所隐。<br/><br/>　　[疏]注“尉氏，讨奸之官”。<br/><br/>　　○正义曰：归死尉氏，犹言归死於司败，明尉氏主刑人，故为讨奸之官。《周礼》司寇之属，无尉氏之官，盖周室既衰，官名改易，於时有此官耳。其司败亦非《周礼》之官名也。<br/><br/>　<br/><br/>　　王曰：“尢而效之，其又甚焉。”尢晋逐盈，而自掠之，是效尤。○效，或作傚，户教反。使司徒禁掠栾氏者归所取焉，使候出诸轘辕。候，送迎宾客之官也。轘辕，关，在缑氏县东南。○辕音袁。<br/><br/>　　[疏]“使司”至“氏者”。<br/><br/>　　○正义曰：《周官》司寇掌诘奸慝，刑暴乱，当使司寇，而此云“司徒”者，以司徒掌会万民之卒伍，以起徒役，以比追胥，以此追寇盗，是其所掌获得罪人，乃使司寇刑之耳。<br/><br/>　<br/><br/>　　冬，曹武公来朝，始见也。即位三年始来见公。<br/><br/>　　会於商任，锢栾氏也。禁锢栾盈，使诸侯不得受。○锢音固。齐侯、卫侯不敬。叔向曰：“二君者必不免。会朝，礼之经也；礼，政之舆也；政须礼而行。政，身之守也。政存则身安。怠礼失政，失政不立，是以乱也。”为二十五年齐弑光，二十六年卫弑剽传。○弑，申志反，下同。剽，匹妙反。<br/><br/>　　[疏]“会朝”至“乱也”。<br/><br/>　　○正义曰：经训常也，法也。会以训上下之则，朝以正班爵之义，是会朝为礼之常法也。政待礼而行，犹人须车以载，礼是政之车舆也。《礼运》云：“政者，君之所以藏身也。”言政行於外，身藏其中，政是身之所守也。怠慢於礼，则政无车，无车则政不行，是失政也。君既失政，则身无所守，失政则身不立，是其所以乱也。<br/><br/>　<br/><br/>　　知起、中行喜、州绰、刑蒯出奔齐，四子，晋大夫。○知音智。行，户郎反。蒯，苦怪反。<br/><br/>　　[疏]注“四子晋大夫”。<br/><br/>　　○正义曰：《国语》阳毕对公，“公许诺，尽逐群贼”，此谓也。<br/><br/>　<br/><br/>　　皆栾氏之党也。乐王鲋谓范宣子曰：“盍反州绰、邢蒯？勇士也。”宣子曰：“彼栾氏之勇也，余何获焉？”言不为已用。王鲋曰：“子为彼栾氏，乃亦子之勇也。”言子待之如栾氏，亦为子用也。<br/><br/>　　[疏]“子为”至“勇也”。<br/><br/>　　○正义曰：子斥，宣子也。子能为彼栾氏，待遇其人如栾氏，彼荷子之恩，乃亦为子之勇矣。<br/><br/>　<br/><br/>　　齐庄公朝，指殖绰、郭最曰：“是寡人之雄也。”州绰曰：“君以为雄，谁敢不雄？然臣不敏，平阴之役，先二子鸣。”十八年，晋伐齐，及平阴，州绰获殖绰、郭最。故自比於鸡，斗胜而先鸣。○先二，悉荐反。庄公为勇爵。设爵位以命勇士。殖绰、郭最欲与焉。自以为勇。○欲与音预，下同。州绰曰：“东闾之役，臣左骖迫，还於门中，识其枚数。识门版数，亦在十八年。○枚，本亦作板。<br/><br/>　　[疏]“识其枚数”。<br/><br/>　　○正义曰：十八年传云“以板数阖”。枚谓马挝，以马枚数门扇之板。此云“识其枚数”，枚谓门扇之板。彼时数得其数，则二枚不同。今人数物，犹云一枚、二枚也。<br/><br/>　<br/><br/>　　其可以与於此乎？公曰：“子为晋君也。”对曰：“臣为隶新。言但为仆隶尚新耳。○子为，于伪反。然二子者譬於禽兽，臣食其肉而寝处其皮矣。”言尝射得之。○射，食亦反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10314.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10316.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

