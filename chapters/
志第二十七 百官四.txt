<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第二十七 百官四_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第二十七 百官四全文,范晔作品" />
<meta name="description" content="后汉书原文阅读,志第二十七 百官四全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8088.html";
var nextpage="novel-read-653-8090.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第二十七 百官四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8088.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第二十七 百官四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:47:20<span class="divide">|</span></p>
<div class="page-body">
<div class="page-content">
<p>　执金吾　太子太傅　大长秋　太子少傅　将作大匠　城门校尉　北军中候　司隶校尉<br/><br/>　　执金吾一人，中二千石。《汉官秩》云比二千石。本注曰：掌宫外戒司非常水火之事。胡广曰：“卫尉巡行宫中，则金吾徼于外，相为表里，以擒奸讨猾。”月三绕行宫外，及主兵器。吾犹御也。应劭曰：“执金革以御非常。”《汉官》曰：“员吏二十九人，其十人四科，一人二百石，文学三人百石，二人斗食，十三人佐学事，主缇骑。”丞一人，比千石。《汉官秩》云六百石。缇骑二百人。本注曰：无秩，比吏食奉。《汉官》曰：“执金吾缇骑二百人，持戟五百二十人，舆服导从，光满道路，群僚之中，斯最壮矣。世祖叹曰；‘仕宦当作执金吾。’”<br/><br/>　　武库令一人，六百石。本注曰：主兵器。丞一人。<br/><br/>　　右属执金吾。本注曰：本有式道、左右中候三人，六百石。车驾出，掌在前清道，还持麾至宫门，宫门乃开。中兴但一人，又不常置，每出，以郎兼式道候，事已罢，不复属执金吾。又省中垒、寺互、都船令、丞、尉及左右京辅都尉。<br/><br/>　　太子太傅一人，中二千石。本注曰：职掌辅导太子。礼如师，不领官属。荀绰《晋百官表注》曰：“唐、虞官。”<br/><br/>　　太长秋一人，二千石。本注曰：承秦将行，宦者。景帝更为大长秋，或用士人。中兴常用宦者，职掌奉宣中宫命。凡给赐宗亲，及宗亲当谒见者关通之，中宫出则从。张晏曰：“皇后卿。”丞一人，六百石。本注曰：宦者。<br/><br/>　　中宫仆一人，千石。本注曰：宦者。主驭。本注曰：太仆，秩二千石，中兴省“太”，减秩千石，以属长秋。<br/><br/>　　中宫谒者令一人，六百石。本注曰：宦者。中宫谒者三人，四百石。本注曰：宦者。主报中章。<br/><br/>　　中宫尚书五人，六百石。本注曰：宦者。主中文书。<br/><br/>　　中宫私府令一人，六百石。本注曰：宦者。主中藏币帛诸物，裁衣被补浣者皆主之。丁孚《汉仪》曰：“中宫藏府令，秩千石，仪比御府令。”丞一人。本注曰：宦者。<br/><br/>　　中宫永巷令一人，六百石。本注曰：宦者。主宫人。丞一人。本注曰：宦者。<br/><br/>　　中宫黄门冗从仆射一人，六百石。本注曰：宦者。主中黄门冗从。丁孚《汉仪》曰：“给事中宫侍郎六人，比尚书郎，宦者为之。给事黄门四人，比黄门侍郎。给事羽林郎一人，比羽林将虎贲官骑下。”<br/><br/>　　中宫署令一人，六百石。本注曰：宦者。主中宫清署天子数。女骑六人，丞、复道丞各一人。本注曰：宦者。复道丞主中阁道。<br/><br/>　　中宫药长一人，四百石。本注曰：宦者。<br/><br/>　　右属大长秋。本注曰：承秦，有詹事一人，位在长秋上，亦宦者，主中诸官。成帝省之，以其职并长秋。是后皇后当法驾出，则中谒、中宦者职吏权兼詹事奉引，讫罢。宦者诛后，尚书选兼职吏一人奉引云。其中长信、长乐宫者，置少府一人，职如长秋，及余吏皆以宫名为号，员数秩次如中宫。长乐五官史，朱瑀之类是也。本注曰：帝祖母称长信宫，故有长信少府，长乐少府，位在长秋上，及职吏皆宦者，秩次如中宫。长乐又有卫尉，仆为太仆，皆二千石，在少府上。丁孚《汉仪》曰：“丞，六百石。”其崩则省，不常置。<br/><br/>　　太子少傅，二千石。本注曰：亦以辅导为职，悉主太子官属。《汉官》曰：“员吏十二人。”<br/><br/>　　太子率更令一人，千石。本注曰：主庶子、舍人更直，职似光禄。<br/><br/>　　太子庶子，四百石。本注曰：无员，如三署中郎。<br/><br/>　　太子舍人，二百石。本注曰：无员，更直宿卫，如三署郎中。《汉官》曰：“十三人，选良家子孙。”<br/><br/>　　太子家令一人，千石。本注曰：主仓谷饮食，职似司农、少府。<br/><br/>　　太子仓令一人，六百石。本注曰：主仓谷。<br/><br/>　　太子食官令一人，六百石。本注曰：主饮食。<br/><br/>　　太子仆一人，千石。本注曰：主车马，职如太仆。<br/><br/>　　太子厩长一人，四百石。本注曰：主车马。<br/><br/>　　太子门大夫，六百石。《汉官》曰：“门大夫二人，选四府掾属。”本注曰：旧注云职比郎将。旧有左右户将，别主左右户直郎，建武以来省之。<br/><br/>　　太子中庶子，六百石。本注曰：员五人，职如侍中。<br/><br/>　　太子洗马，比六百石。本注曰：《旧注》云员十六人，职如谒者。太子出，则当直者在前导威仪。《汉官》曰：“选郎中补也。”<br/><br/>　　太子中盾一人，四百石。本注曰：主周卫徼循。<br/><br/>　　太子卫率一人，四百石。本注曰：主门卫士。<br/><br/>　　右属太子少傅。本注曰：凡初即位，未有太子，官属皆罢，唯舍人不省，领属少府。<br/><br/>　　将作大匠一人，二千石。蔡质《汉仪》曰：“位次河南尹，光武中元二年省，谒者领之，章帝建初元年复置。”本注曰：承秦，曰将作少府，景帝改为将作大匠。掌修作宗庙、路寝、宫室、陵园木土之功，并树桐梓之类列于道侧。《汉官篇》曰“树栗、漆、梓、桐”，胡广曰：“古者列树以表道，并以为林囿。四者皆木名，治宫室并主之。”《毛诗传》曰：“椅，梓属也。”陆玑草木疏曰：“梓实桐皮曰椅，今人云梧桐是也。梓，今人所谓梓楸者是也。”丞一人，六百石。<br/><br/>　　左校令一人，六百石。本注曰：掌左工徒。丞一人。安帝复也。<br/><br/>　　右校令一人，六百石。本注曰：掌右工徒。丞一人。安帝复也。<br/><br/>　　右属将作大匠。《前书》曰属官又有左、右中候，石库、东园主章、左右前后中校七令丞，成帝省。<br/><br/>　　城门校尉一人，比二千石。本注曰：掌雒阳城门十二所。《周礼》：“司门。”干宝注曰：“如今校尉。”<br/><br/>　　司马一人，千石。本注曰：主兵。城门每门候一人，《周礼》每门下士二人。干宝曰：“如今门候。”六百石。蔡质《汉仪》曰：“门候见校尉，执板不拜。”本注曰：雒阳城十二门，其正南一门曰平城门，《汉官秩》曰：“平城门为宫门，不置候，置屯司马，秩千石。”李尤铭曰：“平城司午，厥位处中。”《古今注》曰：“建武十四年九月开平城门。”北宫门，属卫尉。其余上西门，应劭《汉官》曰：“上西所以不纯白者，汉家初成，故丹漆镂之。”李尤铭曰：“上西在季，位月惟戌。”雍门，铭曰：“雍门处中，位月在酉。”广阳门，铭曰：“广阳位孟，厥月在申。”津门，铭曰：“津名自定，位季月未。”小苑门，开阳门，应劭《汉官》曰：“开阳门始成未有名，宿昔有一柱来在楼上，琅邪开阳县上言，县南城门一柱飞去。光武皇帝使来识视，怅然，遂坚缚之，刻记其年月，因以名焉。”铭曰：“开阳在孟，位月惟巳。”秏门，铭曰：“秏门值季，月位在辰。”中东门，铭曰：“中东处仲，月位当卯。”上东门，铭曰：“上东少阳，厥位在寅。”谷门，铭曰：“谷门北中，位当于子。”夏门，铭曰：“夏门值孟，位月在亥。”凡十二门。蔡质汉仪曰：“雒阳二十四街，街一亭；十二城门，门一亭。”<br/><br/>　　右属城门校尉。<br/><br/>　　北军中候一人，六百石。本注曰：掌监五营。《汉官》曰：“员吏七人，候自得辟召，通大鸿胪一人，斗食。”<br/><br/>　　屯骑校尉一人，比二千石。本注曰：掌宿卫兵。《汉官》曰：“员吏百二十八人，领士七百人。”司马一人，千石。蔡质《汉仪》曰：“五营司马见校尉，执板不拜。”<br/><br/>　　越骑校尉一人，比二千石。如淳曰：“越人内附以为骑也。”晋灼曰：“取其才力超越也。”案纪，光武改青巾左校尉为越骑校尉。臣昭曰：越人非善骑所出，晋灼为允。本注曰：掌宿卫兵。蔡质汉仪亦曰掌越骑。《汉官》曰：“员吏百二十七人，领士七百人。”司马一人，千石。<br/><br/>　　步兵校尉一人，比二千石。初置掌上林菀门屯兵，见《前书》。本注曰：掌宿卫兵。《汉官》曰：“员吏七十三人，领士七百人。”司马一人，千石。<br/><br/>　　长水校尉一人，比二千石。如淳曰：“长水，胡名也。”韦昭曰：“长水校尉典胡骑，厩近长水，故以为名。”长水盖关中小水名。本注曰：掌宿卫兵。蔡质《汉仪》曰：“主长水、宣曲胡骑。”《汉官》曰：“员吏百五十七人，乌桓胡骑七百三十六人。”司马、胡骑司马各一人，千石。本注曰：掌宿卫，主乌桓骑。<br/><br/>　　射声校尉一人，比二千石。服虔曰：“工射也。冥寞中闻声则射中之，故以为名。”本注曰：掌宿卫兵。蔡质《汉仪》曰：“掌待诏射声士。”《汉官》曰：“员吏百二十九人，领士七百人。”司马一人，千石。<br/><br/>　　右属北军中候。本注曰：旧有中垒校尉，领北军营垒之事。有胡骑、虎贲校尉，皆武帝置。中兴省中垒，但置中候，以监五营。胡骑并长水。虎贲主轻车，并射声。案大驾卤簿，五校在前，各有鼓吹一部。<br/><br/>　　凡中二千石，丞比千石。真二千石，丞、长史六百石。比二千石，丞比六百石。令、相千石，丞、尉四百石；其六百石，丞、尉三百石。长、相四百石及三百石，丞、尉皆二百石。诸侯、公主家丞，秩皆比百石。诸边鄣塞尉、诸陵校尉长，皆二百石。有常例者不署秩。<br/><br/>　　司隶校尉一人，比二千石。蔡质《汉仪》曰：“职在典京师，外部诸郡，无所不纠。封侯、外戚、三公以下，无尊卑。入宫，开中道称使者。每会，后到先去。”本注曰：孝武帝初置，荀绰《晋百官表注》曰：“司隶校尉，周官也。征和中，阳石公主巫蛊之狱起，乃依周置司隶。”臣昭曰：周无司隶，岂即司寇乎？持节，掌察举百官以下，及京师近郡犯法者。《前书》曰：“置从中都官徒千二百人，捕巫蛊，督大奸猾，后罢其兵。”元帝去节，成帝省，建武中复置，并领一州。蔡质《汉仪》曰：“司隶诣台廷议，处九卿上，朝贺处公卿下陪卿上。初除，谒大将军、三公，通谒持板揖。公仪、朝贺无敬。台召入宫对。见尚书持板，朝贺揖。”从事史十二人。本注曰：都官从事，主察举百官犯法者。蔡质《汉仪》曰：“都官主雒阳百官朝会，与三府掾同。”《博物记》曰：“中兴以来，都官从事多出之河内，掊击贵戚。”功曹从事，主州选署及众事。别驾从事，校尉行部则奉引，录众事。簿曹从事，主财谷簿书。其有军事，则置兵曹从事，主兵事。其余部郡国从事，每郡国各一人，主督促文书，察举非法，皆州自辟除，故通为百石云。假佐二十五人。本注曰：主簿录郃下事，省文书。门亭长主州正。门功曹书佐主选用。《孝经》师主监试经。《月令》师主时节祠祀。律令师主平法律。簿曹书佐主簿书。其余都官书佐及每郡国，各有典郡书佐一人，各主一郡文书，以郡吏补，岁满一更。司隶所部郡七。<br/><br/>　　河南尹一人，主京都，特奉朝请。其京兆尹、左冯翊、右扶风三人，汉初都长安，皆秩中二千石，谓之三辅。中兴都雒阳，更以河南郡为尹，以三辅陵庙所在，不改其号，但减其秩。其余弘农、河内、河东三郡。其置尹，冯翊、扶风及太守丞奉之本位，在《地理志》。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8088.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-653-8090.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

