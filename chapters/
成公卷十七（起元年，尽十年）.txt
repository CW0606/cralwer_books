<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_成公卷十七（起元年，尽十年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,成公卷十七（起元年，尽十年）全文,何休、徐彦作品" />
<meta name="description" content="春秋公羊传注疏原文阅读,成公卷十七（起元年，尽十年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10194.html";
var nextpage="novel-read-1019-10196.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>成公卷十七（起元年，尽十年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10194.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>成公卷十七（起元年，尽十年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:04:12<span class="divide">|</span></p>
<div class="page-body">
<div class="page-content">
<p>　　元年，春，王正月，公即位。○二月，辛酉，葬我君宣公。<br/><br/>　　无冰。周二月，夏十二月。《尚书》曰“舒恒燠若”，《易》京房传曰“当寒而温，例赏也”，是时成公幼少，季孙行父专权，而委任之所致。○舒恒，如字，缓也；《尚书》作“豫”。“奥”，本又作“燠”，於六反，暖也。少，诗召反。<br/><br/>　　[疏]注“尚书”至“燠若”。<br/><br/>　　○解云：《洪范》文。舒，迟也。恒，常也。若，顺也。言人君举事太舒，则有常燠之咎气来顺之是也。<br/><br/>　　○注“易京”至“赏也”。<br/><br/>　　○解云：凡为赏罚宜出君门，而臣下行之，故曰倒赏也。是以《洪范》云“唯辟作福，唯辟作威，唯辟玉食”，郑氏云“此凡君抑臣之言也，作福专庆赏，作威专刑罚，玉食备珍美”；又云“臣之有作福作威玉食，其害于而家，凶于而国”，郑氏云“害于汝家，福去室凶；凶于汝国，乱下民”是也。然则是时成公幼少，季孙专政，是以无冰矣。桓十四年“无冰”之下，何氏云“此夫人淫泆，阴而阳行之所致”；襄二十八年“无冰”之下，何氏云“豹羯为政之所致”，皆与此注合。<br/><br/>　<br/><br/>　　三月，作丘甲。何以书？讥。何讥尔？讥始丘使也。四井为邑，四邑为丘。甲，铠也。讥始使丘民作铠也。古者有四民：一曰德能居位曰士，二曰辟土殖穀曰农，三曰巧心劳手以成器物曰工，四曰通财粥货曰商。四民不相兼，然后财用足。月者，重录之。○铠，苦伐反。辟，婢亦反。粥，羊六反。<br/><br/>　　[疏]“讥始丘使也”。<br/><br/>　　○解云：谓不辨能否以丘责甲，故讥之矣。<br/><br/>　　○注“四井”至“为丘”。<br/><br/>　　○解云：《司马法》文。《周礼》经亦然。<br/><br/>　　○注“古者”至“录之”。<br/><br/>　　○解云：四民之言，出《齐语》也。德能居位曰士者，即彼云“处士就间宴”是也。辟士殖穀曰农者，即彼云“处农就田野是也”。巧心劳手以成器物曰工者，即彼云“处工就宫府”是也。通财粥货曰商者，即彼云“处商就巿井”是也。云月者，重录之者，欲道宣十五年秋“初税亩”，哀十二年“春，用田赋”皆书时，今书月，故如此解。<br/><br/>　<br/><br/>　　夏，臧孙许及晋侯盟于赤棘。时者，谋结鞍之战不相负也。后为晋所执。不日者，执在三年外寻旧盟后，非此盟所能保。<br/><br/>　　[疏]注“时者”至“负也”。解云：正以《春秋》之义，大信者书时故也。鞍之战在下二年。<br/><br/>　　○注“后为”至“能保”。<br/><br/>　　○解云：《春秋》之义，不信者日，故如此注也。言后为晋所执者，即下十六年“九月，晋人执季孙行父，舍之於招丘”是也。言执在三年外寻旧盟后者，即下三年，“冬，十有一月，晋侯使荀庚来聘。丙午，及荀庚盟”，传云“此聘也，其言盟何？聘而言盟者，寻旧盟也”是。<br/><br/>　<br/><br/>　　秋，王师败绩于贸戎。孰败之？盖晋败之。以晋比侵柳围郊，知王师讨晋而败之。○贸戎，音茂，一音茅，《左氏》作“茅戎”。<br/><br/>　　[疏]注“以晋”至“茅戎”。<br/><br/>　　○解云：宣元年“冬，晋赵穿帅师侵柳”，传云“柳者何？天子之邑也。曷为不系乎周？不与伐天子也”者，是晋侵柳之事。昭二十三年春，“晋人围郊”，传云“郊者何？天子之邑也。曷为不系于周？不与伐天子也”者，是晋人围郊之事。然则围郊之事超在此经之后，得如此明义者，正以往前晋人侵柳已犯天子，至於在后围郊复犯天子，二经之间天子败绩，据上下更无馀国犯王之处，故知正是天子讨晋而为所败，故如此解。<br/><br/>　<br/><br/>　　或曰贸戎败之。以地贸戎故。<br/><br/>　　[疏]注“以地贸戎故”。<br/><br/>　　○解云：盖晋侯不臣，知王讨之，逆往败之，亦何伤？<br/><br/>　<br/><br/>　　然则曷为不言晋败之？据侵柳围郊言晋。王者无敌，莫敢当也。正其义使若王自败于贸戎，莫敢当敌败之也。不日月者，深正之使若不战。<br/><br/>　　[疏]“王者”至“当也”。<br/><br/>　　○解云：《春秋》之义，讬鲁为王，而使旧王无敌者，见任为王，宁可会夺？正可时时内鲁见义而已。<br/><br/>　　○注“不日”至“不战”。<br/><br/>　　○解云：正以《春秋》之例偏战者日，诈战者月，故如此解。<br/><br/>　<br/><br/>　　冬，十月。<br/><br/>　　二年，春，齐侯伐我北鄙。○夏，四月，丙戌，卫孙良夫帅师及齐师战于新筑，卫师败绩。○筑，音竹。<br/><br/>　　六月，癸酉，季孙行父、臧孙许、叔孙侨如、公孙婴齐帅师会晋郤克、卫孙良夫、曹公子手及齐侯战于鞍，齐师败绩。曹无大夫，公子手何以书？据羁无氏。○公子手，一本作“午”，《左氏》作“首”，鞍，音安。<br/><br/>　　[疏]注“据羁无氏”。<br/><br/>　　○解云：即庄二十四年冬，“曹羁出奔陈”，传曰“曹羁者何？曹大夫也”，注云“以小国知无氏为大夫”。然则曹为小国，例无大夫，假有须见者，仍名氏不具。以此言之，则是不合有大夫之限，故传云“曹无大夫，公子手何以书”。<br/><br/>　<br/><br/>　　忧内也。《春秋》讬王于鲁，因假以见王法，明诸侯有能从王者征伐不义，克胜有功，当褒之，故与大夫。大夫敌君不贬者，随从王者大夫得敌诸侯也。不从内言敌之者，君子不掩人之功，故从外言战也。鲁举四大夫不举重者，恶内多虚，国家悉出用兵，重录内也。○以见，贤遍反，年未注同。恶，乌路反。<br/><br/>　　[疏]注“大夫”至“侯也”。<br/><br/>　　○解云：欲决僖二十八年夏，晋侯以下“及楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”，注云“臣无敌君战之义，故绝正也”。然则彼是大夫敌君，故贬之，此不贬者，随从王者大夫有得敌诸侯之义故也。以此言之，即知宣十二年晋荀林父序于楚子之上，为恶者，时无王者大夫故也。<br/><br/>　　○注“不从”至“战也”。<br/><br/>　　○解云：桓十年冬，“齐侯、卫侯、郑伯来战于郎”，传云“此偏战也，何以不言师败绩？内不言战，言战乃败矣”，注云“《春秋》讬王於鲁，战者敌文也。王者兵不与诸侯敌，战乃其已败之文，故不复言师败绩”矣。然则此战之内有鲁大夫，若从鲁为文，宜直云季孙行父以下，败齐师于鞍而已，但以君子不掩人功，故从外为文，言战于鞍，齐师败绩耳。何氏必如此解者，正以桓十三年“春，二月，公会纪侯、郑伯。已巳，及齐侯、宋公、卫侯、燕人战，齐师、宋师、卫师、燕师败绩”，传云“内不言战，此其言战何？从外也。曷为从外？持外，故从外也”，何氏云“明当归功乎纪、郑言战”。然则此亦归功于晋、卫，不掩其功，故从外言战也。<br/><br/>　<br/><br/>　　秋，七月，齐侯使国佐如师。已酉，及国佐盟于袁娄。君不使乎大夫，此其行使乎大夫何？据高子来盟，鲁无君不称使。不从王者大夫称使者，实晋郤克为主，经先晋，传举郤克是也。○不使，所吏反，下及注“使乎大夫”同。<br/><br/>　　[疏]注“据高”至“称使”。<br/><br/>　　○解云：即闵二年“齐高子来盟”，传云“何以不称使？我无君也”，何氏云“时闵公弑，僖公未立，故正其义，明君臣无相適之道也。《春秋》谨於别尊卑，理嫌疑，故绝去使文，以起事张例，则所谓君不行使乎大夫也”者是。<br/><br/>　　○注“不从”至“是也”。<br/><br/>　　○解云：经先晋，谓未战之时，经已言“及晋侯盟于赤”是也。云传举郤克是也者，即下传云“师还齐侯，晋郤克投戟，逡巡再拜稽首马前”之属是也。或者言先晋，正谓会晋郤克是也，何者？序四大夫乃言会晋郤克，则似卻克先在是，而四大夫往会之，是为先晋之文，犹如宣元年“宋公、陈侯”以下，“会晋师于斐林，伐郑”然。<br/><br/>　<br/><br/>　　佚获也。佚获者，已获而逃亡也。当绝贱，使与大夫敌体以起之。君获不言师败绩，等起不去师败绩者，辟内败文。○佚获，音逸，下同，一本作“失”。去，起吕反。<br/><br/>　　[疏]注“君获”至“败文”。解云：言君获不言师败绩者，即僖十五年冬，“晋侯及秦伯战于韩，获晋侯”，传云“此偏战也，何以不言师败绩？君获，不言师败绩也”，注云“举君获为重也”是也。然则君若被获，则不言师败绩。今此经等欲起见齐侯被获，何不去师败绩以见之，而书使乎大夫以起之者，正欲辟内败之文故也，何者？《春秋》王鲁，内不言战，言战乃败。若直言季孙行父以下及齐侯战于鞍，不言齐师败绩，则是内败之文。<br/><br/>　<br/><br/>　　其佚获奈何？师还齐侯，还，绕。○还，音环，注同。晋郤克投戟，逡巡再拜稽首马前。逢丑父者，顷公之车右也，人君骖乘有车右，有御者。○逡，七巡反。顷，音倾。乘，绳证反。<br/><br/>　　[疏]“晋郤”至“马前”。<br/><br/>　　○解云：礼，介者不拜。而郤克再拜者，盖齐师已败，行陨命之礼，投戟之后得再拜矣。若当战之时，将军有不可犯之色，宁有拜乎？故《表记》曰“君子衰绖则有哀色，端冕则有敬色，甲胄则有不可辱之色”，郑注云“言色称其服也”是。<br/><br/>　<br/><br/>　　面目与顷公相似，衣服与顷公相似，礼，皮弁以征，故言衣服相似。顷公有负晋、鲁之心，故特巽丑父备急，欲以自伐。<br/><br/>　　[疏]注“礼皮弁以征”。<br/><br/>　　○解云：时王之礼，即昭二十五年注云“皮弁以征不义”是也。《韩诗传》亦有此文。<br/><br/>　　○注“顷公”至“之心”。<br/><br/>　　○解云：即下传云“前此者，晋郤克与臧孙许同时而聘于齐，则客或跛或眇，於是使跛者迓跛者，眇者迓眇者”是也。<br/><br/>　<br/><br/>　　代顷公当左。升车象阳，阳道尚左，故人君居左，臣居右。○尚，时亮反。使顷公取，饮顷公操饮而至，不知顷公将欲坚敌意邪？势未得去邪？○公操，七刀反，持也。曰：“革取清者。”革，更也。军中人多水泉浊，欲使远取清者，因亡去。顷公用是佚而不反。不书获者，内大恶讳。<br/><br/>　　[疏]注“不书”至“恶讳”。解云：获人君故为大恶，是以讳而不书也。若获大夫则当书之，是以庄十二年传云“万尝与庄公战，获乎庄公”，“数月，然后归之”，何氏云“获不书者，士也”，然则万若大夫，书之明矣。<br/><br/>　<br/><br/>　　逢丑父曰：“吾赖社稷之神灵，吾君已免矣。”郤克曰：“欺三军者，其法奈何？”顾问执法者。曰：“法斮。”斮，斩。○斮，在略反，又仕略反，斩也。<br/><br/>　　[疏]“曰法斮”。<br/><br/>　　○解云：《释器》云“鱼曰斮之。”樊光云“斮，斫也。”又《说文》云“斮，斩也。”故此何氏亦云斮，斩也。<br/><br/>　<br/><br/>　　於是斮逢丑父。丑父死君不贤之者，经有使乎大夫，於王法顷公当绝。如贤丑父，是赏人之臣绝其君也。若以丑父故不绝顷公，是开诸侯战不能死难也。如以衰世无绝顷公者，自齐所当善尔，非王法所当贵。○难，乃旦反。<br/><br/>　　[疏]注“若以”至“难也”。<br/><br/>　　○解云：言若以丑父，故不绝顷公，似若襄二十九年“吴子使札来聘”，传曰“吴无君，无大夫，此何以有君，有大夫？贤季子也。何贤乎季子？让国也”，“贤季子，则贤君许使臣有大夫？以季子为臣，则宜有君者也”。今若以丑父贤，以为齐国有君而不绝顷公，即开诸侯不死社稷。<br/><br/>　　○注“如以”至“得贵”。<br/><br/>　　○解云：丑父权以免齐侯，是以齐人得善之，但《春秋》为王法，是以不得贵耳。而《公羊说》、《解疑论》皆讥丑父者，非何氏意，不足为妨。<br/><br/>　<br/><br/>　　已酉，及齐国佐盟于袁娄。曷为不盟于师而盟于袁娄？据国佐如师。前此者，晋郤克与臧孙许同时而聘于齐。不书，耻之。<br/><br/>　　[疏]注“不书，耻之”。谓鲁使尊卿聘齐，为所侮戏，假藉大国而雪其耻，是以不书如齐，耻之矣。其郤克不书者，自从外相如之例。<br/><br/>　　○注“臧孙许眇也”者，正以当聘之时无有内鲁之义，晋为大国，郤克宜先而鲁宜后，传先言或跛，故知眇者是臧孙许矣。或曰一本云“臧孙许跛”，旧解传言客或跛或眇，据鲁序上者非也。案此一句注宜在“不书耻之”下，今定本无，疑脱误也。<br/><br/>　<br/><br/>　　萧同侄子者，齐君之母也。萧同，国名。侄子者，萧同君侄娣之子嫁於齐，生顷公。○侄，大结反，又文乙反。踊于棓而窥客，踊，上也。凡无高下有绝，加蹑板曰棓，齐人语。○踊，音勇，上也。棓，普口反，又步侯反，高下有绝，加蹑板曰棓。而闚，去规反，本又作“窥”。上，时掌反。蹑，女辄反。<br/><br/>　　[疏]注“凡无”至“曰棓”。<br/><br/>　　○解云：无高下犹言莫问高下，但当有县绝而加蹑板者，皆曰棓矣。<br/><br/>　<br/><br/>　　则客或跛或眇。於是使跛者迓跛者，使眇者迓眇者。迓，迎。卿主迎者也。聘礼，宾至，大夫帅迓至于馆，卿致馆，宰夫朝服致飱腍。厥明讶于馆。○跛，布可反。眇，亡小反。迓，本又作“讶”，五嫁反，迎也。飱，音孙。腍，而审反。<br/><br/>　　[疏]注“聘礼”至“于馆”。解云：皆《聘礼》文。<br/><br/>　<br/><br/>　　二大夫出，相与踦闾而语，闾，当道门。闭一扇，开一扇，一人在外，一人在内曰踦闾。将别，恨为齐所侮戏，谋伐之，而不欲使人听之。○踦闾，居倚反，踦足也；文音於绮反、初义反，何云“闭一扇，开一扇，一人在外，一人在内曰踦闾”。移日然后相去。齐人皆曰：“患之起，必自此始。”知必为国家忧，明刍荛之言不可废，且起顷公不觉寤。○刍，初俱反。荛，如遥反。二大夫归，相与率师为鞍之战，齐师大败。齐侯使国佐如师，怪师胜犹不解，往问之。郤克曰：“与我纪侯之甗，齐襄公灭纪所得甗邑，其土肥饶，欲得之。或说，甗玉甑。○甗，音言，又鱼辇反，又音彦，邑也。<br/><br/>　　[疏]注“齐襄公”至“甗邑”。<br/><br/>　　○解云：襄公灭纪者，即庄四年夏，“纪侯大去其国”是也。正以系纪侯言之，故知纪邑。而或说云“甗，玉甑”者，盖以《左传》云“赂以纪甗玉罄”，又别言与地，明甗是器名，非地，故以玉甑解之。<br/><br/>　<br/><br/>　　反鲁、卫之侵地，使耕者东亩，使耕者东西如晋地。<br/><br/>　　[疏]注“使耕”至“晋地”。<br/><br/>　　○解云：盖晋地谷川宜东亩者多，故言此。是以下传云“使耕东亩，是则土齐也”，何氏云“则晋悉以齐为土地，是不可行”者，是其晋东亩之义也。旧云如者，往也。使齐东西其亩，往来於晋地易，非《公羊》意也。<br/><br/>　<br/><br/>　　且以萧同侄子为质。见侮戏本由萧同侄子。○为质，音致，下注及下同。则吾舍子矣。”国佐曰：“与我纪侯之甗，请诺。反鲁、卫之侵地，请诺。使耕者东亩，是则土齐也。则晋悉以齐为土地，是不可行。<br/><br/>　　[疏]“是则土齐”。<br/><br/>　　○解云：亦有一本云“是则土齐，曰不可也”者。<br/><br/>　<br/><br/>　　萧同侄子者，齐君之母也。齐君之母，犹晋君之母也，不可。言至尊不可为质。请战。如欲使耕者东西亩，质齐君之母，当请战。壹战不胜，请再。再战不胜，请三。言齐虽败，尚可三战。三战不胜，则齐国尽子之有也。何必以萧同侄子为质？”揖而去之。郤克〈目矢〉鲁卫之使，使以其辞而为之请，郤克耻伤其威，故使鲁卫大夫以国佐辞为国佐请。○〈目矢〉，音舜，又王乙反，又达结反。之使，所吏反。为之，于伪反，注皆同。然后许之。逮于袁娄而与之盟。逮，及也。追及国佐于袁娄也。传极道此者，本祸所由生，因录国佐受命不受辞，义可拒则拒，可许则许，一言使四国大夫汲汲追与之盟。<br/><br/>　　[疏]注“因录国”至“与之盟”。<br/><br/>　　○解云：其受命不受辞者，即庄十九年传云“聘礼，大夫受命不受辞”是也。<br/><br/>　<br/><br/>　　八月，壬午，宋公鲍卒。○鲍，白卯反。<br/><br/>　　庚寅，卫侯遫卒。○遫，音速。<br/><br/>　　取汶阳田。汶阳田者何？鞍之赂也。以国佐言反鲁卫之侵地请诺。本所侵地；非一，总系汶阳者，省文也。不言取之齐者，耻内乘胜胁齐，求赂得邑，故讳使若非齐邑。○汶，音问。<br/><br/>　　[疏]“汶阳田者何”。<br/><br/>　　○解云：欲言是国，曾来未有；欲言非国，乃与取邾娄田同文，故执不知问。<br/><br/>　　○注“本所侵地”至“省文也”。<br/><br/>　　○解云：知侵非一者，正以下三年“秋，叔侨如率师围棘”，传云“棘者何？汶阳之不服邑也”。以此言之，则知汶阳大畔之名明矣。<br/><br/>　　○注“不言”至“非齐邑”。<br/><br/>　　○解云：决襄十九年春，“取邾娄田，自漷水”，系邾娄言之故也。<br/><br/>　<br/><br/>　　冬，楚师、郑师侵卫。<br/><br/>　　十有一月，公会楚公子婴齐于蜀。<br/><br/>　　丙申，公及楚人、秦人、宋人、陈人、卫人、郑人、齐人、曹人、邾娄人、薛人、鄫人盟于蜀。此楚公子婴齐也，其称人何？据会而盟一处，知一人也。○处，昌虑反。<br/><br/>　　[疏]“郑人齐人”至“盟于蜀”。<br/><br/>　　○解云：亦有一本无“齐人”者，脱也。<br/><br/>　<br/><br/>　　得一贬焉尔。得一贬者，独此一事得具见其恶，故贬之尔。不然，则当没公也，如齐高傒矣。不没公者，明不主为公故也。上会不序诸侯大夫者，婴齐，楚专政骄蹇臣也，数道其君率诸侯侵中国，故独先举於上，乃贬之，明本在婴齐，当先诛其本，乃及其末。○数道，所角反；下音导。<br/><br/>　　[疏]“得一贬焉尔”者。解云：正以於此处得一贬焉尔。<br/><br/>　　○注“不然则”至“高傒摇”。<br/><br/>　　○解云：即庄二十二年秋，“及齐高傒盟于防”，传云“公则曷为不言公？讳与大夫盟也”。<br/><br/>　　○注“不没公”至“公故也”。<br/><br/>　　○解云：言高傒本意敌公，故耻之。今婴齐者，止自元性蹇，不主为公，是以《春秋》不没公以见之矣。<br/><br/>　　○注“数道”至“侵中国”。<br/><br/>　　○解云：即宣十四年秋，“楚子围宋”；十五年夏，“宋人及楚人平”；上文“冬，楚师、郑师侵卫”之属是也。以其非一，故谓之数也。<br/><br/>　<br/><br/>　　三年，春，王正月，公会晋侯、宋公、卫侯、曹伯伐郑。<br/><br/>　　辛亥，葬卫缪公。○缪，音穆。<br/><br/>　　二月，公至自伐郑。<br/><br/>　　甲子，新宫灾，三日哭。新宫者何？宣公之宫也。以无新公，知宣公之宫庙。<br/><br/>　　[疏]“二月公”至“自伐郑”。<br/><br/>　　○解云：庄公六年传云“得意致会，不得意致伐”，何氏云“此谓公与二国以上也”。然则此言公至自伐郑者，不得意故也。庄六年注云“皆例时”，今此书二月者，为下甲子出也。○“新宫者何”。<br/><br/>　　○解云：欲言宫庙，未有新公之名；欲言非庙，言宫举灾，故执不知问。<br/><br/>　　○注“以无新公，知宣公之宫庙”者。正以《春秋》上下无新公宫，则知此言新宫者，正是其父宣公之宫，以其至近被灾，故谓之新宫灾。<br/><br/>　<br/><br/>　　宣宫则曷为谓之新宫，不忍言也。亲之精神所依而灾，孝子隐痛，不忍正言也。谓之新宫者，因新入宫，易其西北角，示昭穆相继代，有所改更也。<br/><br/>　　[疏]注“谓之新宫”至“有所改更也”者。<br/><br/>　　○解云：即《穀梁传》云“坏庙之道，易檐可也”者，是易其西北角之檐也乎？故《尔雅·释宫》云“西北隅谓之屋漏”是也。孙氏曰：“当室之日光所漏入也”，不与何氏别。<br/><br/>　<br/><br/>　　其言三日哭何？据桓、僖宫灾，不言三日哭。<br/><br/>　　[疏]注“据桓”至“日哭”者，即下哀三年夏，“辛卯，桓宫、僖宫灾”是也。<br/><br/>　<br/><br/>　　庙灾三日哭，礼也。善得礼，痛伤鬼神无所依归，故君臣素缟哭之。○缟，古老反。<br/><br/>　　[疏]注“善得礼”至“缟哭之”。<br/><br/>　　○解云：即《檀弓下》曰：“有焚其先人之室，则三日哭。”郑氏云“谓人烧其宗庙。哭者，哀精神之有亏伤。”故此注云“善得礼，痛伤鬼神无所依归”是也。云故君臣素缟哭之者，谓著素衣缟冠哭之。<br/><br/>　<br/><br/>　　新宫灾，何以书？记灾也。此象宣公篡立，当诛绝，不宜列昭穆。成公幼少，臣威大重，结怨彊齐，将不得久承宗庙之应。○幼少，诗召反，下同。大重，音泰，一音他贺反。<br/><br/>　　[疏]注“此象”至“昭穆”。<br/><br/>　　○解云：案桓公亦篡立，不灾其宫者，盖以桓母言媵，次第宜立，隐公摄位久不还，天示其变，隐犹不觉，是以隐九年“三月，癸酉，大雨震电”，何氏云“周之三月，夏之正月，雨当水雪杂下，雷当闻於地中，电未可见，而大雨震电，此阳气大失其节，犹隐公久居位不反於桓，失其宜也”。然则桓正宜立，隐是左媵之子，据位失宜而桓弑之，虽曰篡君，其罪差轻，是以不灾其庙，岂若宣公以庶篡適，其子失政，将不得久承宗庙之应，故灾其宫矣。而哀三年“五月，辛卯，桓宫、僖宫灾”者，彼是已毁后复立之，是不宜立，故天灾之，不谓怒其篡隐也。<br/><br/>　<br/><br/>　　乙亥，葬宋文公。<br/><br/>　　夏，公如晋。<br/><br/>　　郑公子去疾率师伐许。○去，起吕反。<br/><br/>　　公至自晋。<br/><br/>　　秋，叔孙侨如率师围棘。棘者何？汶阳之不服邑也。棘民初未服於鲁。<br/><br/>　　[疏]“棘者何”。<br/><br/>　　○解云：欲言内邑，不应国之；欲言外邑，不系於国，故执不知问。<br/><br/>　　○注“棘民初未服於鲁”。<br/><br/>　　○解云：言初未服者，欲言终服於鲁矣。知终服者，正以汶阳田者，大畔之名，棘者乃是其小邑，上二年经“取汶阳田”，以知尽得之，但有不服之意，故鲁围之。若然，《公羊》之义，以围者为不克之文，若其得之而言围者，正谓当时未克，何妨终得之乎？<br/><br/>　<br/><br/>　　其言围之何？据国内兵不举。<br/><br/>　　[疏]注“据国内兵不举者”。<br/><br/>　　○解云：即定八年传云“公敛处父帅师而至”，经不书之是也。<br/><br/>　<br/><br/>　　不听也。不听者，叛也。不言叛者，为内讳，故书围以起之。不先以文德来之，而便以兵围之，当与围外邑同罪，故言围也。得曰取，不得曰围。○为，于伪反。<br/><br/>　　[疏]注“当与围外邑”至“围也”者，欲道国内之兵本自不书，而此书者，恶其失所，令与围外邑同矣。<br/><br/>　　○注“得曰取，不得曰围”。<br/><br/>　　○解云：取者是得文，故言得曰取也，即上文“取汶阳田”，及哀九年春，“宋皇瑗帅师取郑师于雍丘”之属是也。故传云“其言取之何？易也。其易奈何？诈之也”。何氏云“诈谓陷阱奇伏之类”也。其不得曰围者，即定四年“楚人围蔡”之属是也。正以围而去者，非克之故也。<br/><br/>　<br/><br/>　　大雩。成公幼少，大臣秉政，变乱政教，先是作丘甲，为鞍之战，伐郑围棘，不恤民之所生。<br/><br/>　　[疏]注“先是作丘甲”者。<br/><br/>　　○解云：在上元年。云为鞍之战者，在上二年。云伐郑者，在上正月也。云围棘者，在上文秋也。<br/><br/>　<br/><br/>　　晋郤克、卫孙良夫伐将咎如。○将咎如，咎音古刀反，《左氏》作“廧咎如”。<br/><br/>　　[疏]“伐将咎如”者。《左氏》将作“廧”字。<br/><br/>　<br/><br/>　　冬，十有一月，晋侯使荀庚来聘。<br/><br/>　　卫侯使孙良夫来聘。<br/><br/>　　丙午，及荀庚盟。<br/><br/>　　丁未，及孙良夫盟。此聘也，其言盟何？据不举重，嫌生事，故此以轻问重也。<br/><br/>　　[疏]注“据不举”至“重也”。<br/><br/>　　○解云：《春秋》之义，举重略轻，即庄十年传“战不言伐，围不言战，入不言围，灭不言入，书其重者也”是也。今聘盟两受命书，故云不举重矣。云嫌生事者，嫌是荀庚初受君命，但聘而己，至及於鲁生事而盟，故曰嫌生事矣。云故此以轻问重也者，聘轻而盟重，即此传云“此聘也，其言盟何”是也。<br/><br/>　<br/><br/>　　聘而言盟者，寻旧盟也。寻，犹寻绎也。以不举重，连聘而言之，知寻绎旧故约誓也。书者，恶之。《诗》曰：“君子屡盟。乱是用长。”二国既脩礼相聘，不能相亲信，反复相疑，故举聘以非之。○绎，音亦。恶之，乌路反，下同。屡，力住反。用长，丁丈反。反复，扶又反。<br/><br/>　　[疏]注“不举”至“约誓”。解云：若其特结约誓，当但举重，即文十五年“三月，宋司马华孙来盟”，宣七年“春，卫侯使孙良夫来盟”之属，皆因聘而为之，不言聘而言盟，故知特结盟。此则言聘又言盟，故知非特结盟，而寻绎旧事盟矣，故传云“聘而言盟者，寻旧盟也”。<br/><br/>　<br/><br/>　　郑伐许。谓之郑者，恶郑襄公与楚同心，数侵伐诸夏。自此之后，中国盟会无已，兵革数起，夷狄比周为党，故夷狄之。○数侵，所角反，下同。比，毗志反。<br/><br/>　　四年，春，宋公使华元来聘。<br/><br/>　　三月，壬申，郑伯坚卒。○伯坚，苦刃反，本或作“臤”。<br/><br/>　　[疏]“郑伯坚卒者”。<br/><br/>　　○解云：《左氏》作“坚”字，《穀梁》作“贤”字，今定本亦作“坚”字。<br/><br/>　<br/><br/>　　杞伯来朝。<br/><br/>　　夏，四月，甲寅，臧孙许卒。<br/><br/>　　公如晋。<br/><br/>　　葬郑襄公。<br/><br/>　　秋，公至自晋。<br/><br/>　　冬，城运。<br/><br/>　　郑伯伐许。未逾年君称伯者，时乐成君位，亲自伐许，故如其意以著其恶。<br/><br/>　　[疏]注“未逾年”至“其意以著其恶”。<br/><br/>　　○解云：正以庄三十二年传云“君存称世子，君薨称子某，既葬称子，逾年称公”，即僖二十五年夏，“卫侯毁卒”；秋，“葬卫文公”；冬，“卫子、莒庆盟于洮”是也。合此，郑伯未逾年而已称伯，故如此注矣。<br/><br/>　<br/><br/>　　五年，春，王正月，杞叔姬来归。始归不书，与郯伯姬同。<br/><br/>　　[疏]注“始归不书与郯伯姬同”。<br/><br/>　　○解云：即宣十六年“秋，郯伯姬来归”，何氏云“嫁不书者，为媵也。来归书者，后为嫡也”。“弃归例，有罪时，无罪月”是也。然则今书月者，无罪之文矣。<br/><br/>　<br/><br/>　　仲孙蔑如宋。<br/><br/>　　夏，叔孙侨如会晋荀秀于穀。○荀秀，《左氏》作“荀首”。<br/><br/>　　梁山崩。梁山者何？河上之山也。梁山崩，何以书？记异也。何异尔？大也。何大尔？梁山崩，壅河三日不氵不。故不日以起帧．不书壅河者，举崩大为重。○壅，於勇反。氵不，音流。<br/><br/>　　[疏]“梁山者何”。<br/><br/>　　○解云：欲言晋山，文不系晋；欲言鲁物，见在晋竟，故执不知问。<br/><br/>　　○注“故不日以起之”。<br/><br/>　　○解云：谓起其三日不氵不也，则但一日，不可不书日矣。若无所起，例当书日，即僖十四年“秋，八月，辛卯，沙鹿崩”是也。<br/><br/>　<br/><br/>　　外异不书，此何以书？为天下记异也。山者，阳精，德泽所由生，君之象。河者，四渎，所以通道中国，与正道同。记山崩壅河者，此象诸侯失势，王道绝，大夫擅恣，为海内害，自是之后，六十年之中，弑君十四，亡国三十二，故溴梁之盟，遍剌天下之大夫。<br/><br/>　　[疏]“外异不书”者。正以文十一年长狄之齐、晋，不书故也。<br/><br/>　　○注“河者”至“道同”。<br/><br/>　　○解云：《释水》云：“江河淮侪为四渎。”四渎者，发源注海者也。<br/><br/>　　○注“记山”至“河者”。<br/><br/>　　○解云：壅河不书，而言记壅河者，正以不书日，以起壅河三日不氵不之义，故亦谓之记壅河矣。<br/><br/>　　○注“自是之后”至“亡国三十二”。《春秋说》文。若对经数之，从今以后讫於六十年，则不及於此数，何者？自今以后尽昭十六年，弑君止有十，亡国止有九，即襄二十五年“齐崔杼弑其君光”，吴子门于巢为巢人所弑，二十六年“卫甯喜弑其君剽”，二十九年“阍弑吴子馀祭”，三十年“蔡世子般杀其君固”，三十一年“莒人弑其君密州”，昭公八年陈招杀偃师，十一年“楚子杀蔡侯般”，十三年楚公子比弑其君虔，“楚公子弃疾弑公子比”，是六十年弑君但十矣；其亡国止有九者，成十七年“楚灭舒庸”，襄六年“莒人灭鄫”，“齐侯灭莱”，十年“遂灭偪阳”，十三年“取诗”，二十五年“楚灭舒鸠”，昭四年“遂灭厉”，八年“楚灭陈”，十一年“灭蔡”，是九也。然则《春秋》书遂其可书者矣，说文举者悉言之，是以多少异尔。或者此注误也。<br/><br/>　　○注“故溴梁”至“之大夫”。<br/><br/>　　○解云：襄十六年春“公会晋侯、宋公”以下“于溴梁。戊寅，大夫盟”，传云“诸侯皆在是，其言大夫盟何？信在大夫也。何言乎信在大夫？遍剌天下之大夫也。曷为遍剌天下之大夫？君若赘旒然”，何氏云“旒，旂旒。赘，系属之辞”，“以旂旒喻者，为下所执持东西”是矣。<br/><br/>　<br/><br/>　　秋，大水。先是既有兵甲、鞍、棘之役，又重以城郓，民怨之所生。○重，直用反。<br/><br/>　　[疏]注“先是既”至“之所生”。<br/><br/>　　○解云：作丘甲在元年三月，鞍之师在二年夏，叔孙侨如围棘在三年秋，城运在四年冬。<br/><br/>　<br/><br/>　　冬，十有一月，已酉，天王崩。定王。<br/><br/>　　十有二月，已丑，公会晋侯、齐侯、宋公、卫侯、郑伯、曹伯、邾娄子、杞伯同盟于蟲牢。约备彊楚。○蟲牢，直弓反；下力刀反。<br/><br/>　　六年，春，王正月，公至自会。月者，前鲁大夫获齐侯，今亲相见，故危之。<br/><br/>　　[疏]注“月者前”至“故危之”。<br/><br/>　　○解云：诸致例时，即桓二年“冬，公至自唐”；僖二十六年冬，“公至自伐齐”；哀十三年“秋，公至自会”之属是也。今此书月，故解之也。言前鲁大夫获齐侯者，即上二年鞍战时也。言今亲相见者，即上五年冬，“公会晋侯、齐侯”以下“于蟲牢”是也。<br/><br/>　<br/><br/>　　二月，辛巳，立武宫。武宫者何？武公之宫也。在春秋前。<br/><br/>　　[疏]“武宫者何”。<br/><br/>　　○解云：《春秋》之内，未有武公之文，而立武宫，故执不知问。<br/><br/>　<br/><br/>　　立者何？立者不宜立也。立武宫，非礼也。礼，天子诸侯立五庙，受命始封之君立一庙，至於子孙。过高祖，不得复立庙。周家祖有功，尊有德，立后稷、文、武庙，至於子孙。自高祖巳下而七庙；天子卿大夫三庙，元士二庙；诸侯之卿大夫比元士二庙，诸侯之士一庙。立武宫者，盖时衰多废人事，而好求福於鬼神，故重而书之。臧孙许伐齐有功，故立武宫。○复，扶又反。好，呼报反。<br/><br/>　　[疏]“立者何”。解云：置庙是常，而乃书立，故执不知问。○“立者不宜立也”。<br/><br/>　　○解云：亦有直云不宜立，无在上“立者”二字也。<br/><br/>　　○注“天子诸侯立五庙”至“元士二庙”。<br/><br/>　　○解云：皆出《祭法》也。其文云“天下有王，分地建国”，注云“建国，封诸侯也”；“置都立邑”，注云“置都立邑，为卿大夫采地，及赐士有功者之地”；“设庙祧坛墠而祭之”，注云“庙之言貌也。宗庙者，先祖之尊貌也。祧之言超也，超上去意也。封土曰坛，除地曰墠。《书》曰‘三坛同墠’”；“乃为亲疏多少之数，是故王立七庙，一坛一墠：曰考庙，曰王考庙，曰皇考庙，曰显考庙，曰祖考庙，皆月祭之”，注云“王、皇皆君也。显，明也。祖，始也。名先人以君明始者，所以尊本之意也”；“有二祧，享尝乃止”，云“享尝，谓四时之祭”。“诸侯立五庙，一坛一墠：曰考庙，曰王考庙，曰皇考庙，皆月祭之；显考庙，祖考庙，享尝乃止”。“大夫立三庙二坛：曰考庙，曰王考庙，曰皇考庙，享尝乃止；显考、祖考无庙，有祷焉，为坛祭之”。“適士二庙一坛：曰考庙，曰王考庙，享尝乃止；显考无庙，有祷焉，为坛祭之”，注云“適士，上士也”，“此適士云显考无庙，非也。当为‘皇考’字之误”。“官师一庙，曰考庙；王考无庙而祭之”。“庶士、庶人无庙”，注云“官师，中士、下士、庶士、府史之属”。然则此注云“礼，天子诸侯立五庙”者，据正礼通诸上代而言之。《祭法》云“王立七庙”者，据周言之耳。《祭法》云“大夫立三庙”、“適士二庙”者，皆据天子大夫士也。云“诸侯之卿大夫比元士”。<br/><br/>　　○解云：更无正文，何氏以意当之。<br/><br/>　　○注“诸侯之士一庙”。《礼说》文云。而郑注《王制》云“士一庙者，谓诸侯之中士，名曰官师者”。上士庙也，与何氏异。<br/><br/>　　○注“立武”至“书之”。<br/><br/>　　○解云：案《明堂位》云“武公之庙，武世室”，然则谓之世室者，世世不毁。而此传也及注讥其立者，《明堂位》之作在此文之后。记人见武公之庙已立，欲成鲁之善，故言此，非实然。故彼下即云“鲁之君臣未尝相弑也”，郑注“春秋时鲁三君弑”，而云“君臣未尝相弑”，亦近诬矣。<br/><br/>　　○注“臧孙许伐齐有功”。解云：正以伐齐之由，本起臧孙故也。<br/><br/>　<br/><br/>　　取鄟。鄟者何？邾娄之邑也。曷为不系于邾娄？讳亟也。讳鲁背信亟也，属相与为蟲牢之盟，旋取其邑，故使若非蟲牢人矣。○鄟，巿转反，又音专。亟，去异反，注同。背，音佩。属，音烛。<br/><br/>　　[疏]“鄟者何”。<br/><br/>　　○解云：欲言是国，曾来未有；欲言是邑，文无所系，故执不知问。<br/><br/>　　○注“属相”至“其邑”。<br/><br/>　　○解云：即上五年冬，“公会晋侯、齐侯”以下“同盟于蟲牢”是也。<br/><br/>　　○注“故使若非蟲牢人矣”。<br/><br/>　　○解云：谓所取之邑，非同盟之物然也。<br/><br/>　<br/><br/>　　卫孙良夫率师侵宋。<br/><br/>　　夏，六月，邾娄子来朝。<br/><br/>　　公孙婴齐如晋。<br/><br/>　　壬申，郑伯费卒。不书葬者，为中国讳。蟲牢之盟，约备彊楚。楚伐郑丧，不能救，晋又侵之，故去葬，使若非伐丧。○费，音祕。为，于伪反。去，起吕反。<br/><br/>　　[疏]注“楚伐郑丧，不能救，晋又侵之”者。<br/><br/>　　○解云：即下文秋，“楚公子婴齐帅师伐郑”；冬，“晋栾书帅师侵郑”是也。<br/><br/>　<br/><br/>　　秋，仲孙蔑、叔孙侨如率师侵宋。<br/><br/>　　楚公子婴齐率师伐郑。<br/><br/>　　冬，季孙行父如晋。<br/><br/>　　晋栾书率师侵郑。<br/><br/>　　七年，春，王正月，鼷鼠食郊牛角。改卜牛，鼷鼠又食其角，乃免牛。鼷鼠者，鼠中之微者，角生上指，逆之象。《易京房传》曰：“祭天不慎，鼷鼠食郊牛角。”书又食者，重录鲁不觉寤，重有灾也。不重言牛，独重言鼠者，言角，牛可知；食牛者未必故鼠，故重言鼠。○鼷，音兮。重有，直用反，下同。<br/><br/>　　[疏]注“角生上指逆之象”。<br/><br/>　　○解云：言角在牲体之上，指于天，亦是上逆之象。<br/><br/>　　○注“书又食者”至“有灾也”。<br/><br/>　　○解云：重，读如烦重之重也。《异义》“《公羊》说”云：“鼷鼠初食牛角，咎在有司，又有咎在人君，取已有灾。”而不云改更者，义通于此。若然，改卜牛之徒皆言改。而庄三年夏，“五月，葬桓王”，传云“此未有言崩者，何以书葬？盖改葬”，经何故不言改者？盖改卜牛之徒，皆有所由，故得言改；其葬桓王者，上未有经，是以无由言之。<br/><br/>　<br/><br/>　　吴伐郯。吴国见者，罕与中国交，至升平乃见，故因始见以渐进。○郯，音谈。见者，贤遍反，下同。<br/><br/>　　[疏]注“吴国见者”至“以渐进”。<br/><br/>　　○解云：正以庄十年秋，“荆败蔡师于莘”，传云“荆者何？州名也。州不若国，国不若氏”，云云。何氏不言楚言荆者，楚强而近中国，卒暴责之，则恐为害深，故进之以渐，从此七等之极始也。然则吴、楚相敌，亦宜言扬，当以扬州言之，而经言吴者，正以罕与中国交，至今升平之世乃始见经，故因其始见于升平，故经直以渐进之。<br/><br/>　<br/><br/>　　夏，五月，曹伯来朝。<br/><br/>　　不郊犹三望。<br/><br/>　　秋，楚公子婴齐率师伐郑。<br/><br/>　　公会晋侯、齐侯、宋公、卫侯、曹伯、莒子、邾娄子、杞伯救郑。八月，戊辰，同盟于马陵。公至自会。<br/><br/>　　吴入州来。<br/><br/>　　冬，大雩。先是公会诸侯救郑，承前不恤民之所致。<br/><br/>　　[疏]注“承前不恤民之所致”。<br/><br/>　　○解云：即上三年“大雩”之下，注云“成公幼少，六臣秉政，先是作丘甲，为鞍之战，伐郑围棘，不恤民之所生”是也。<br/><br/>　<br/><br/>　　卫孙林父出奔晋。<br/><br/>　　八年，春，晋侯使韩穿来言汶阳之田，归之于齐。来言者何？内辞也。胁我使我归之也。以此经加之，知见使，即闻晋语自归之，但当言归。<br/><br/>　　[疏]“来言者何”。<br/><br/>　　○解云：语言见经，於例未有，今而书之，故执不知问。<br/><br/>　　○注“以此经加之”至“当言归”。<br/><br/>　　○解云：其自归言归者，哀八年夏，“归邾娄子益于邾娄”，注云“善鲁能悔过归之”。然则若自归，当言归汶阳之田于齐。今乃如此作文，而又言之，则知被晋使之，非其本情。<br/><br/>　<br/><br/>　　曷为使我归之？据本鲁邑。<br/><br/>　　[疏]注“据本鲁邑”。<br/><br/>　　○解云：正以庄十三年曹子劫齐侯，反其所取侵地之时，“管子曰：‘然则君何求？’曹子曰：‘原请汶阳之田。’”又上二年传曰“反鲁卫之侵地”之下，其经云“取汶阳田”，以此言之，汶阳之田本是鲁物明矣。<br/><br/>　<br/><br/>　　鞍之战，齐师大败。齐侯归，吊死视疾，七年不饮酒，不食肉。晋侯闻之曰：“嘻！奈何使人之君，七年不饮酒，不食肉？请皆反其所取侵地。”晋侯闻齐侯悔过自责，高其义，畏其德，使诸侯还鞍之所丧邑。鲁见使，卑有耻，故讳。不言使者，因两为其义，诸侯不得相夺土地。晋適可来议语之，鲁宜闻义自归之尔，不得使也。主书者，善晋之义齐。○嘻，许其反。丧，息浪反。语，鱼据反。<br/><br/>　　晋栾书帅师侵蔡。<br/><br/>　　公孙婴齐如莒。<br/><br/>　　宋公使华元来聘。<br/><br/>　　夏，宋公使公孙寿来纳币。纳币不书，此何以书？据纪履緰来逆女，不书纳币。○緰，音须。<br/><br/>　　[疏]注“据纪履”至“纳币”。解云：隐二年“九月，纪履纶来逆女”是也。<br/><br/>　<br/><br/>　　录伯姬也。伯姬守节，逮火而死，贤，故详录其礼，所以殊於众女。<br/><br/>　　[疏]注“伯姬守节逮火死”。<br/><br/>　　○解云：即襄三十年夏，“五月，甲午，宋灾，伯姬卒”，“秋，七月，叔弓如宋，葬宋共姬”，传云“外夫人不书葬，此何以书？隐之也。何隐尔？宋灾，伯姬卒焉。其称谥何？贤也。何贤尔？宋灾，伯姬存焉。有司复曰：‘火至矣，请出。’伯姬曰：‘不可。吾闻之也，妇人夜出，不见傅母不下堂。’傅至矣，母未至也，逮乎火而死”是也。<br/><br/>　<br/><br/>　　晋杀其大夫赵同、赵括。○括，古活反。<br/><br/>　　秋，七月，天子使召伯来锡公命。其称天子何？据天王使毛伯来锡文公命，不称天子。<br/><br/>　　[疏]注“据天王使”至“称天子”。<br/><br/>　　○解云：即文元年夏四月，“天王使毛伯来锡公命”是也。<br/><br/>　<br/><br/>　　元年，春，王正月，正也。正者，文不变也。<br/><br/>　　[疏]“元年，春，王正月，正也”。<br/><br/>　　○解云：据始言之，其实二年三年以下之经皆如是。<br/><br/>　<br/><br/>　　其馀皆通矣。其馀谓不系于元年者。或言王，或言天王，或言天子，皆相通矣，以见剌讥是非也。王者，号也。德合元者称皇。孔子曰：“皇象元，逍遥术，无文字，德明谥。”德合天者称帝，河洛受瑞可放。仁义合者称王，符瑞应，天下归往。天子者，爵称也，圣人受命，皆天所生，故谓之天子。此锡命称天子者，为王者长爱幼少之义，欲进勉幼君，当劳来与贤师良傅，如父教子，不当赐也。月者，例也，为鲁喜录之。○见，贤遍反。应，应对之应。爵称，尺证反。为王，于伪反，下“为鲁”、“为下”同。少，诗召反。劳来，力报反；下力代反。<br/><br/>　　[疏]注“其馀谓不系于年”。<br/><br/>　　○解云：何氏亦顺传文，是以独言元年矣。<br/><br/>　　○注“或言王”。<br/><br/>　　○解云：即庄元年冬，“王使荣叔来锡桓公命”；文公五年春，“王使荣叔归含且赗”，三月，“王使召伯来会葬”之属是也。<br/><br/>　　○注“或言天王”。<br/><br/>　　○解云：隐元年“秋，七月，天王使宰咺来归惠公仲子之赗”之属是也。<br/><br/>　　○注“或言天子”。<br/><br/>　　○解云：此文是也。庄元年荣叔之下，何氏云“不言天王者，桓行实恶而乃追锡之，尤悖天道，故云尔”。文五年荣叔之下，注云“去天者，含者臣子职，以至尊行至卑事，失尊之义也”。召伯之下，何氏云“去天者，不及事，剌比失丧礼也”。隐元年宰咺之下，何氏云“言天王者，时吴、楚上僣称王，王者不能正，而上自系于天也。《春秋》不正者，因以广是非”。然则王是旧名，天王者，《春秋》时称耳。但《春秋》见当时之王皆系于天，是以逐本不追正，见其是非，何者？若单称王者，是其旧号；若系于天者，明非古礼矣。作《春秋》既不追正，遂以天王作其常称，是以《春秋》之内不言天者，皆悉解之，见其失所。此注云“皆相通矣，以见剌讥是非也”，言皆相通矣者，此三者皆是上之通称，但以天王者，得当时之言；王与天子者，皆有所剌，故曰以见剌讥是非也。<br/><br/>　　○注“王者，号也”。<br/><br/>　　○解云：言正是当时天子之号也。<br/><br/>　　○注“德合元者称皇”。<br/><br/>　　○解云：谓元气是总三气之名，是故其德与之相合者谓之皇。皇者，美大之名。<br/><br/>　　○注“孔子曰皇象”至“明谥”。解云：皆《春秋说》文。宋氏云“言皇之德象合元矣。逍遥犹勤动，行其德术，未有文字之教，其德盛明者，为其谥矣”。<br/><br/>　　○注“德合天者”至“可放”。<br/><br/>　　○解云：天者，二仪分散以后之称，故其德与之相合者谓之帝。帝者，谛也。言审谛如天矣。当尔之时，河出图，洛出书，可以受而行之，则施于天下，故曰河洛受瑞可放耳。<br/><br/>　　○注“仁义合者称王”至“归往”。<br/><br/>　　○解云：二仪既分，人乃生焉。人之行也，正直为本，行合於仁义者谓之王，行合人道者，符瑞应之，而为天下所归往耳。是以王字通於三才，得为归往之义。<br/><br/>　　○注“天子者，爵称也”。<br/><br/>　　○解云：案《辨名记》云“天子无爵”，而言天子为爵称者，言爵者，醮也。所以醮尽其材，天子有圣德，居无极之尊位，谓之爵称亦何伤？而云天子无爵者，谓无如诸侯以下九命之爵，岂谓无尊美之爵乎？《礼记·郊特牲》云“古者生无爵，死无谥。”天子有谥，有爵明矣。<br/><br/>　　○注“此锡命称天子”至“不当赐也”。<br/><br/>　　○解云：如此注者，决文元年“天王使毛伯来锡公命”，言天王矣。彼注云“主书者，恶天子也”。古者三载考绩，三考黜陟幽明。文公新即位，功未足施而锡之，非礼也。然则文公初受命而未有功，而王锡之，故见非也。但文公年长，故称天王。今成公幼少，当须如父教子，未当锡也，是以为之张义而言天子矣。<br/><br/>　　○注“月者，例也”。<br/><br/>　　○解云：正以此经书月，故知例月然外来朝聘皆例书时，天王锡命而书月，鲁人喜得王命而详录之故也。然则庄元年“锡桓公命”，文元年“锡文公命”，虽承上日，不蒙上日亦可知矣。<br/><br/>　<br/><br/>　　冬，十月，癸卯，杞叔姬卒。弃而曰卒者，为下胁杞归其丧张本文，使若尚为杞夫人。<br/><br/>　　[疏]注“弃而日卒”至“杞夫人”。<br/><br/>　　○解云：外夫人之卒，经例书日，即襄三十年夏，“五月，甲午，宋灾，伯姬卒”，何氏云“外灾例时，此日者，为伯姬卒日”是也。今此已弃而书日，故解之。其弃者，即上五年“春，王正月，杞叔姬来归”是也。<br/><br/>　　○注“为下胁杞归其丧”。解云：即下九年春，“杞伯来逆叔姬之丧以归”，传曰“胁而归之”是也。<br/><br/>　<br/><br/>　　晋侯使士燮来聘。<br/><br/>　　叔孙侨如会晋士燮、齐人、邾娄人伐郯。<br/><br/>　　卫人来媵。媵不书，此何以书？据逆女不书媵也。言来媵者，礼，君不求媵，诸侯自媵夫人。○来媵，以证反，又绳证反。<br/><br/>　　[疏]注“据逆女不书媵也”。<br/><br/>　　○解云：盖通内外言之，何者？隐二年“纪履緰来逆女”，桓三年“公子翚如齐逆女”之属，皆不书媵故也。<br/><br/>　<br/><br/>　　录伯姬也。伯姬以贤闻诸侯，诸侯争欲媵之，故善而详录之。媵例时。解云：即下九年夏，“晋人来媵”，庄十九年“秋，公子结媵陈人之妇于鄄”之属是也。然则此经文承日月之下，不蒙日月明矣。<br/><br/>　　九年，春，王正月，杞伯来逆叔姬之丧以归？据巳弃也。内辞也，胁而归之也。言以归者，与忿怒执人同辞，而不得专其本意，知其为胁也。已弃而胁归其丧，悖义耻深恶重，故使若杞伯自来逆之。○悖，布内反。<br/><br/>　　[疏]注“言以归”至“为胁”。<br/><br/>　　○解云：言忿怒执人同辞者，即襄十六年春，“晋人执莒子、邾娄子以归”；昭十三年秋，“晋人执季孙隐如以归”之属是也。<br/><br/>　　○注“而不得专其本意”。<br/><br/>　　○解云：正以以者，行其意之辞故也。是以桓十四年冬，“宋人以齐人、卫人、蔡人、陈人伐郑”，传云“以者何？行其意”，何氏云“以巳从人曰行，言四国行宋意”。今叔姬之丧言以归，不得专其本意，明知杞伯有忿怒，是以知其被胁耳。言知其为胁者，为读如“子为卫君乎”之为也。<br/><br/>　<br/><br/>　　公会晋侯、齐侯、宋公、卫侯、郑伯、曹伯、莒子、杞伯同盟于蒲。不日者，巳得郑盟，当以备楚，而不以罪执之，旋使离叛，楚缘隙溃莒，不能救，祸由中国无信，故讳为信辞。使若莒溃非盟失信，所以甚中国，因与下溃日相起。<br/><br/>　　[疏]注“不日者已”至“信辞”。<br/><br/>　　○解云：正以《春秋》之义，不信者日，故以不日为信辞矣。言巳得郑盟者，有郑伯也。当以备楚者，正以楚人数为诸夏之患故也。<br/><br/>　　○注“而不以罪执之”。<br/><br/>　　○解云：即下文秋“晋人执郑伯”是也。正以僖四年传曰“称侯而执者，伯讨也。称人而执者，非伯讨也”，今经称人，故曰不以罪执矣。<br/><br/>　　○注“旋使离叛者”。<br/><br/>　　○解云：即其下文云“晋栾书帅帅伐郑”是也。<br/><br/>　　○注“楚缘隙溃莒”。<br/><br/>　　○解云：即下文冬“楚公子婴齐帅师伐莒。庚申，莒溃”是也。言楚人缘其有不和之隙来伐莒而溃之，故曰缘隙溃莒矣。知不能救者，正见以下遂无救文故也。<br/><br/>　　○注“所以甚中国”。<br/><br/>　　○解云：谓其作信辞也，所以甚恶中国之无信矣。<br/><br/>　　○注“因与下溃日相起”者。<br/><br/>　　○解云：其言因非正为之辞矣。言此盟不日，非直甚中国之无信，亦因欲起其下溃书日者，乃是中国无信，同盟不相救，至为夷狄所溃矣。言相者，两事相共之辞，则下溃书日，亦起此盟之不信矣。<br/><br/>　<br/><br/>　　公至自会。<br/><br/>　　二月，伯姬归于宋。<br/><br/>　　夏，季孙行父如宋致女。未有言致女者，此其言致女何？录伯姬也。古者妇人三月而后庙见，称妇，择日而祭於祢，成妇之义也。父母使大夫操礼而致之。必三月者，取一时足以别贞信，贞信著，然后成妇礼。书者，与上纳币同义。所以彰其絜，且为父母安荣之。言女者，谦不敢自成礼。妇人未庙见而死，归葬於女氏之党。○庙见，贤遍反，下同。操，七刀反。别，彼列反。且为，于伪反。<br/><br/>　　[疏]“未有言致女者”。<br/><br/>　　○解云：谓《春秋》无此经也。<br/><br/>　　○注“古者妇人”至“之义也”。<br/><br/>　　○解云：此皆《曾子问》文也。其文云：“孔子曰：取妇之家，三日不举乐，思嗣亲也。三月而庙见，称来妇也。择日而祭于祢，成妇之义也。”郑注云“谓舅姑没者也，必祭成妇义者，妇有共养之礼，犹舅姑存时，盥馈特豚於室”是也。<br/><br/>　　○注“书者与上纳币同义”。<br/><br/>　　○解云：即上八年“夏，宋公使公孙寿来纳币”，传云“纳币不书，此何以书？录伯姬也”，注云“伯姬守节，逮火而死，贤，故详录其礼，所以殊於众女”是也。今此书其致女者，义亦然，故云书者与上纳币同义。<br/><br/>　　○注“所以彰其絜”至“敢自成”。<br/><br/>　　○解云：重得父母之命，乃行妇道，故曰所以彰其絜也。其女当夫，非礼不动，光照九族，父母得安，故曰荣之。<br/><br/>　　○注“礼妇人未”至“氏之党”。<br/><br/>　　○解云：《曾子问》文也。其文云：“曾子曰：‘女未庙见而死，则如之何？’孔子曰：‘不迁於庙，不祔於皇姑，婿不杖，不菲，不次，归葬于女氏之党，示未成妇也。’”郑氏云“迁，朝庙也。婿虽不备丧礼，犹为之服齐衰”是也。<br/><br/>　<br/><br/>　　晋人来媵。媵不书，此何以书？录伯姬也。义与上同。复发传者，乐道人之善。○复，扶又反。<br/><br/>　　[疏]注“义与同上也”。<br/><br/>　　○解云：谓亦与上致女，皆同书纳币矣。<br/><br/>　<br/><br/>　　秋，七月，丙子，齐侯无野卒。<br/><br/>　　晋人执郑伯。<br/><br/>　　晋栾书帅师伐郑。<br/><br/>　　冬，十有一月，葬齐项公。<br/><br/>　　楚公婴齐师师伐莒。庚申，莒溃。日者，录责中国无信，同盟不能相救，至为夷狄所溃。○溃，户内反。<br/><br/>　　[疏]注“日者录责”至“狄所溃”。<br/><br/>　　○解云：正以凡溃例月，即僖四年春，王正月，蔡溃；文三年春，王正月，沈溃之属是也。今而书日，故如此解。<br/><br/>　<br/><br/>　　楚人入运。<br/><br/>　　秦人白狄伐晋。<br/><br/>　　郑人围许。<br/><br/>　　城中城。<br/><br/>　　十年，春，卫侯之弟黑背，率师侵郑。<br/><br/>　　夏，四月，五卜郊，不从，乃不郊。其言乃不郊何。据上不郊不言乃，僖公不从言免牲也。<br/><br/>　　[疏]注“据上不郊不言乃”。<br/><br/>　　○解云：即上七年夏，“不郊犹三望”是也。<br/><br/>　　○注“僖公不从言免牲”。<br/><br/>　　○解云：僖三十一年夏，“四卜郊不从，乃免牲，犹三望”是也。<br/><br/>　<br/><br/>　　不免牲，故言乃不郊也。不免牲，当坐盗天牲，失事天之道，故讳使若重难不得郊。○难，乃旦反。<br/><br/>　　[疏]注“使若重难不得郊”。<br/><br/>　　○解云：宣八年传云“而者何？难也。乃者何？难也。曷为或言而，或言乃？乃难乎而也”，何氏云“言乃者内而深，言而者外而浅。下昃日昳久，故言乃”。然则乃者难之深，今经云“乃不郊”，故云使若重难不得郊也。重难之义，皆出於乃字。<br/><br/>　<br/><br/>　　五月，公会晋侯、齐侯、宋公、卫侯、曹伯伐郑。不致者，成公数卜郊不从，怨怼，故不免牲，不但不免牲而巳，故夺臣子辞以起之。○数，所角反。怼，直类反。<br/><br/>　　[疏]注“不致者”至“牲而巳”。<br/><br/>　　○解云：庄六年传云“得意致会，不得意致伐”，注云“此谓公与二国以上也”。然则此经“公会晋侯、宋公”以下“伐郑”，亦是二国以上，若得意宜致会，不得意宜致伐。今全不致，故如此解也。言成公数卜郊不从者，即此上文“五卜郊，不从”是也。五卜郊，卜之多者，故言数。云不但不免牲而巳者，谓成公意，卒竟而不复郊。知如此者，正以不免牲，上文巳有说。今此仍不致，故知更有罪也。<br/><br/>　　○注“故夺臣子辞以起之”。<br/><br/>　　○解云：谓不致也，夺其臣子之辞，以起见其罪矣。所以不致得谓之夺臣子辞者，桓二年注云“凡致者，臣子喜其君父脱危而至”。今不书至，似若不得脱危然，故曰夺臣子辞也。桓元年注云“不致之者”至“故复夺而凡夺臣子辞，成诛文也”者，义亦通于此。<br/><br/>　<br/><br/>　　齐人来媵。媵不书，此何以书？录伯姬也。三国来媵，非礼也。曷为皆以录伯姬之辞言之？妇人以众多为侈也。侈，大也。朝廷侈於妒上，妇人侈於妒下。伯姬以至贤为三国所争媵，故侈大其能容之。唯天子娶十二女。○侈，昌氏反，大也。妒，子故反。取十，七住反，本或作“娶”。<br/><br/>　　[疏]注“朝廷侈於妒上”。<br/><br/>　　○解云：言妒其有贤才而居於巳上位者，是朝廷侈之妒也。<br/><br/>　　○注“妇人侈於妒下”。<br/><br/>　　○解云：言不能容众妾而妒恶之者，是妇人妒也。○“故侈大其能容之”。解云：考诸旧本，“大”上无“侈”字。<br/><br/>　　○注“唯天子娶十二女”。<br/><br/>　　○解云：《保乾图》文。孔子为后王立制，非古礼也。<br/><br/>　<br/><br/>　　丙午，晋侯獳卒。不书葬者，杀大夫赵同等。○獳，乃侯反。<br/><br/>　　[疏]注“不书葬”至“同等”。<br/><br/>　　○解云：《春秋》之义，君杀无罪大夫，例不书其葬，见其合绝之。是以僖九年“晋侯诡诸卒”，何氏云“不书葬者，杀世子也”是也。其杀赵同等，即上八年“晋杀其大夫赵同、赵括”是也。<br/><br/>　<br/><br/>　　秋，七月。○公如晋。如晋者，冬也。去冬者，恶成公，前既怨怼不免牲，今复如晋，过郊乃反，遂怨怼无事天之意，当绝之。○去，起吕反。恶，乌路反。复，扶又反。<br/><br/>　　[疏]注“过郊乃反”至“天之意”。<br/><br/>　　○解云：谓明年“三月，公至自晋”，是过郊乃反，是其无事天之意。<br/><br/>　　○注“当绝之”者。解云：当合绝之，不可为鲁侯矣。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10194.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10196.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

