<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《宋史全文》正文_宋史全文卷二十六下_佚名作品 - 维普阅读网</title>
<meta name="keywords" content="宋史全文,宋史全文原文,宋史全文阅读,宋史全文卷二十六下全文,佚名作品" />
<meta name="description" content="宋史全文原文阅读,宋史全文卷二十六下全文在线阅读,佚名作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1442-29054.html";
var nextpage="novel-read-1442-29056.html";
var indexpage = "novel-chapter-1442.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1442.html">宋史全文</a></strong>
<strong><a href="novel-chapter-1442.html">宋史全文目录</a></strong>
<span>宋史全文卷二十六下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1442-29054.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>宋史全文卷二十六下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=佚名&amp;searchsubmit=yes"  target="_blank">佚名</a><span class="divide">|</span>发布时间：2017-06-21 22:53:19<span class="divide">|</span></p>
<div class="page-body">
<div class="page-content">
<p>宋孝宗六<br/><br/>　　戊戌淳熙五年春二月戊辰，臣僚言：『郡县之政，最害民者，莫甚于预借。盖一年税赋，支遣不足，而又预借于明年。是名曰借而终无还期。前官既借，后官必不肯承。望严戒州县，如有违戾，监司常切觉察。』从之。己巳，臣僚言丁税二弊：『一丁之税，人输绢七尺，此唐租庸调之所自出也。二十岁以上则输，六十则止。残疾者以病丁而免，二十以下者以幼丁而免，此祖宗之法也。比年乡司为奸，托以三年一推排，方始除附。乃使久年系籍与疾病之丁无时销落，前添之丁隐而不籍，皆私纠而窃取之，致令实纳之人无几，而官司所人大有侵弊，此阴附之弊也。若其输纳，则六丁之税方凑成绢一疋，官司纽于久例，利其重价及头子勘合、市例縻费之属，必欲单名独钞，其已纳者，又不即与销簿，重叠追呼，此输纳之弊也。今欲县委丞，置丁税一司，遇岁终，许民庶之家长或次丁立罪赏，自陈其家实管丁若干，老病少壮悉开列于状，将旧簿照，年实及六十与病废者悉除之，壮而及令者重行收附。如隐年者，许人告首。每岁纳足，即与销簿给钞，许钱绢从便送纳。』从之。是月，雨土。<br/><br/>　　三月辛酉，四川制置胡元质言：『蜀折科之额，视东南为最重。如夏秋税绢，以田亩所定税钱为率，凡税钱仅及三百，则科绢一匹；不及三百者，谓之畸零。其所输纳乃理估钱，则准时直，当承平时，每缣不过二贯，兵兴以来，每缣乃至十贯，是一缣而取三倍也。陛下轸念远民重困，每缣裁定作七贯五百，蜀民欢呼鼓舞，然独成郡自淳熙五年为额减放讫，其它州县，尚有应昨来指挥去处。乞行下约束，诏四川总领所同逐路转运司取见诸州军未尽数减放因依，更相度与裁减。若以岁计却有妨阙，仰公共措置，将诸州财赋通融相补，开具以闻。』是月，以史浩为右丞相。亲试举人，赐姚颖以下及第、出身有差。先是，侍御史谢廓然言：『近来掌文衡者，主王氏之说，则专尚穿凿；主程氏之说，则务为虚诞。夫虚诞之说行则日入于险怪，穿凿之说兴则日趋于破碎。今省闱引试，乞诏有司公心考校，毋得徇私，专尚程、王之末习。』从之。是春，诏会子以一千万缗为一界，寻又诏如川钱引例，两界相沓行。<br/><br/>　　夏四月辛未，知绍兴府张津奏：『本府支用剩钱四十万贯，起发应副御前激赏支用。』诏令绍兴府将张津所献钱为人户代纳今年和买身丁之半，仍令本府印给文榜，遍下诸县乡村晓谕通知。如人户今年已多纳折帛钱与理充来年应输之数，即不得因而重叠催扰。如稍有违戾，许人户径诣尚书省陈诉。丁亥，诏：『令今后差给事中一员立一司，专一看详天下言利病奏状札子及经朝廷陈乞敷奏者，如有利国便民事，虽其言可采，并先参订祖宗法，委无违戾，方许上籍，一供省览，一留三省，以备举行。如涉兵机，即关密院。』是月，雨土。<br/><br/>　　五月甲午朔，诏知静江府张栻除秘撰，令再任。以栻久任阃帅，绩效有闻也。庚子，右丞相史浩奏：『臣蒙恩俾再辅政，唯尽公道，庶无朋党之弊。』上曰：『宰相岂当有朋党?人主亦不当以朋党名臣下。既已名其为党，彼安得不结为朋党?朕但取贤者用之，否则去之。且如叶衡既去，人以王正己为其党，朕固留之，以王正己虽衡所引，其人自贤，则知朕不以朋党待臣下也。』浩奏：『陛下此心如止水，如明镜，贤否皆不得遁，故奸邪不敢名正人以朋党。汉党锢、唐白马之祸，皆人君不明，为群邪所惑，遂致如此。』甲辰，进呈庚子宣谕圣语论朋党事，上曰：『唐文宗有言：『去河北贼易，去朋党难。』朕常嗤其言，何至于此?朋党本不难去，若人主灼知贤否所在，惟贤是进，不肖是退，弗问其他，则党论自消。汉、唐末世，朋党皆数十年不能解，以至祸乱，朕常叹之，其患尽在人君之无学，所以听纳之不明也。若能公是公非，惟理适从，何朋党之有哉?使胸中有《诗》《书》，有古今，则党论何从而起?』浩奏：『用人惟论贤否，则自无朋党。只如唐牛李之事，后世之论者谓德裕之党多君子，宗闵之党多小人。然德裕之党，岂无白敏中之倾险?宗闵之党，岂无周墀之直谅?但于两党中用贤者，黜不肖者，则其党自破。』范成大奏：『陛下学力高妙，鉴自圣心，汉、唐史策，所载无此气象。当于前日圣语中增入，以诏万世。』上曰：『汉、唐朋党之论，大抵皆由主听不明，而其原始于时君不知学。』浩奏：『《说命》三篇，专论圣学，如『终始典于学』，如『学于古训』之类。帝王要道。无先于此。』上曰：『善。』辛亥，进呈庚子、甲辰两日圣语，上曰：『前世朋党之兴，尽由人主偏听，及党论既成，亦堕其中，混而为一。朕故推究源流，以立此论。卿等记录详矣。朕观汉、唐之末，时君心术不明，又偏听是非，故奸臣得投其隙，以立党与，遂成祸乱，甚可怜也。每读前代史书，至可喜处则欣慕之，至有不忍观者，则为之掩卷太息。』上又曰：『君子群而不党，和而不同。贤者自然以类聚，虽曰群曰和，然自有不党不同之处，岂皆可指以为朋党邪?』浩奏：『尧舜在位，九官相逊，文武传国，十乱同心，谓之朋党，可乎?』赵雄奏：『人主之听傥有所偏，即所偏之处，臣下必从而趋附之，则党与遂成。今陛下谓朋党尽由偏听，可谓深切著明。』范成大奏：『陛下圣谟正大，可以颁示臣庶，使皆知天子不以朋党待天下之士，则孰不精白一心，以承休德?』上曰：『朋党之论不立，则士大夫可以安心营职，无他顾虑。至于治乱祸福，又有不可尽言者。盖国之将兴，则有所谓天诱其衷，否则有所谓天夺其魄。天人之际，甚可畏也。』是月，诏诸路州县创立场务者皆罢之。<br/><br/>　　六月庚午，新知南剑州曾植言：『近日公正之道微，请托之风盛。省部之理诉、仓库之出纳、刑狱之决谳、州县之争讼，无一不用关节，欲望百司举职，难矣。乞戒饬百官：若内外皆行公道，毋循私情，其有不悛，行法自近始，庶几百官各扬乃职。』从之。甲申，诏：『可令翰林学士、谏议大夫、给事中、中书舍人各举堪任监察御史二人，以备擢用。遵用祖宗故事施行。』壬辰，诏侍御史亦令荐举。<br/><br/>　　闰六月丁酉，湖广总领周嗣武奏：『蜀为今日根本之地，自屯兵蜀口五十年间，竭全蜀之力，仅足以供给军费。目今历尾，虽管钱月八百万道，欲望轸念蜀民之力已疲，乞存留在蜀，以备经常急阙之须，是亦富藏天下，维持根本之义。』上曰：『甚善。』又奏：『蜀中钱引自天圣间创始，每界初只一百二十五万余道。至建炎间，依元符之数添印至三百七十余万道，尚未为多。目今见行两界通共四千五百余万道，较之天圣之初，何啻数十倍?今四川总领所又有别造钱银会子接济民间贸易，比折成贯钱引，自是六十三万道。傥岁岁添印，一旦价例减落，则于四川钱引所系非轻。』上曰：『蜀中钱引已多，岂可更有增添?』并从之。大理卿吴交如等札子：『本寺公事勘断尽绝，并无收禁罪人。见今狱空，欲依故事上表称贺。』诏免上表，令降诏奖谕。丙辰，淮东总领言：『高邮宝应田岁被水涝，昔元祐间，发运张纶兴筑长堤二百余里，为涵管一百八所、石堰斗门三十六座，以时疏泄，下注射阳湖，流入于海，故年谷屡登。自残扰之后，尽皆废坏，湖水漫流。今乞专委官同守令于农隙之际，官给米募夫，择湖水冲要去处，建石堰、斗门、函管，察堤岸之损缺修筑填补，庶几公私利便。』从之。明年四月三日毕工，诏淮东总领叶翥核实以闻。是月，兴州都统吴挺言：『令阶、成、西和、凤州并长兴县营田，以三年计之，所得才四万九千余缗，而所费乃一十七万缗。乞令州县召民户请佃，将军兵抽还教阅。』从之。强霓、强震并赠观察使，仍于西和州立庙，赐额旌忠，以知兴州吴挺言霓守环州、震为兵官，并死节，不屈于敌也。利州路复分东、西，以吴挺帅西路兼知兴州，知兴元府程价充东路安抚。<br/><br/>　　秋八月甲午，内降御笔。诏略曰：『比年以来，五谷屡登，蚕丝盈箱，嘉兴海内，共享阜康之乐。尚念耕夫蚕妇终岁勤动，贾贱不足以偿其劳，而郡邑或弗加恤，使倍蓰以输其直，甚亡谓也。其令诸路监司严戒所部，应民间两税，除折帛、折变自有常制外，当输本色者，毋以重贾强之折钱，若有故违，按劾以闻，重置于法。可令临安府刻石，遍赐诸路监司、帅臣、郡守。』国子博士钱闻诗札子，论：『今日登用武臣，不过于武臣中选用有文采者，欲以此激励武勇，恐反怠其习，将见将帅子弟必有事文墨、弄琴书、趋时好尚以幸进用者。』上曰：『若如此时，朕安得人使?』<br/><br/>　　九月壬申，幸秘书省，御制诗一首赐史浩以下，赐秘书监陈骏、少监郑丙紫章服。是月，陈俊卿入对。时曾觌以使相领京祠，王拃知阁门事，枢密都承旨甘昪为入内押班。三人相与盘结，士大夫无耻者争附之，于是郑鉴为馆职，袁枢为宗正簿，因转对，数为上言之。俊卿判建康，因过阙入对，宣出赐茶，论觌、抃招权纳赂，荐进人材而皆以中批行之，此非宗社之福。且曰：『陛下信任此曹，坏朝廷之纲纪，废有司之法令，败天下之风俗，累陛下之圣德。』上感其言，因是稍疏觌，于是觌亦觉为上所疏，七年，疽发背死。八年，赵汝愚为吏部侍郎，上章力抵王抃之罪，会抃擅许北使以起立问起居，上悔悟。汝愚因请对论抃，逐之。抃去，独有昪在。朱熹尝因过阙奏事，力为上言之。上曰：『昪乃德寿所荐，谓有材行。』熹曰：『好人若无材，何以动人主?』其后上察其奸，竟抵昪罪。<br/><br/>　　《大事记》曰：曾觌、龙大渊、王抃、甘昪四人，凭恃恩宠，招权纳贿。然四凶之寡，不能以胜元、凯之众，故曾觌、龙大渊之始用事，虽刘度、张震、胡沂、周必大、金安节诸公争之而未胜，而终以陈应求一言而去。曾觌再至，与王抃、甘昪为奸，虽刘珙、张栻、龚茂良、郑鉴、袁枢争之未胜，而曾觌复以俊卿一言而去，王抃以赵汝愚一言而去，甘昪以朱熹一言而去，于此见孝宗之英明，尘翳终不能以滓太清也。于此见乾、淳君子之多，稂莠终不能以害嘉禾也。俊卿之在建康也，是时御前多行白札子，率用左右私人赉送，俊卿因上奏曰：『号令出于人主，行于朝廷，布于中外，古今之所同也。间有军国几密文字或御前批降，则用宝行下，此所以示信防伪也。今乃直以白札传旨，处分事宜于数百里之外，其间亦有初非甚密之事，自可付之省部。今白札既信于天下，则他时缓急，或有支降钱物、调发军马、处置边防，于国家大利害事，其间岂能保其无伪?若严重知体之人必须奏审，则往来之间或失事机。若庸懦无识之人即便施行，则真伪不分，岂不误事?况祗禀文字，只付差来人，或令回申元承受处，到之与否，不可得知，此于事体，尤为非便。』上降手札奖谕，愧谢之言。是秋，进呈三祖下第六世仙源类谱、仁宗皇帝玉牒。<br/><br/>　　冬十月。先是，历官推九月庚寅晦。既颁历矣，而北使来贺生辰者乃以为己丑晦，盖小尽也。于是会庆节差一日。接伴检详丘密调护久之，北使乃肯用正节日上寿。盖历官荆大声妄改甲午年十二月为大尽，故后天一日也。<br/><br/>　　十一月庚申，右丞相史浩奏：『陛下事亲之懿，二典所载，诚有所不能及者。如朔望驾朝德寿宫，与夫圣节、冬至、正旦上寿，或留侍终日，或恭请宴游，凡所以尽子之道以天下养者，皆极其至，自宜大书于策，以为万世父子之法。然自陛下登位以来，至是凡十有七年，其间岂无亲闻太上皇帝圣训与夫陛下问对玉音，外庭不得而知、史官不得而书?诚今日之阙典也。欲望陛下以前所闻及自今以后所得太上皇帝圣训、陛下问对玉音，许令辅臣随时奏请，俾之登载日历或宣付史馆，别为一书，则圣子神孙，得以遵承家法，而天下后世，知圣朝慈孝之德之盛。』诏从之。庚午，秘书监郑丙等奏：『所书太上皇帝圣训、皇帝问对玉旨及尊号诏册、仪注之类，乞先载日历外，仍别为一书，自朝廷之为书名颁降。』寻诏其书以《光尧慈训》为名。丁丑，进呈王希吕缴奏：『浙间州县推排物力，至于牛畜，亦或不遗。旧法即无将舍屋、耕牛纽充作家业等第之文，送敕令所看详。人户租赁牛畜，虽系营运取利，缘亦便于贫民。欲依所奏，将应民户耕牛、租牛，依绍兴三年五月六日指挥，并与免充家力，行下诸路州县遵守施行。』上曰：『国以农为本，农以牛为命。牛多则耕垦者广，岂可指为家力，因而科扰?可令检坐绍兴指挥，申严行下，监司常切觉察，如有违戾，按劾闻奏。』戊寅，上宣谕宰臣曰：『卿等皆朕亲擢，凡事尽心，当官而行，勿有所畏。朕既深知卿等，则谗毁之言无自而入。朕观魏徵、王珪之事，唐太宗凡有所言，亦未尝每事皆从。彼皆终其身事太宗。卿等当以魏徵、王珪为法，不得轻为去就。』诏成都一路十六州，除成都自有飞山军及威、茂、黎、雅、嘉州、石泉军系沿边去处，兵备不可抽摘外，自余诸州各选兵官前去，逐州按试勇壮有武艺人抽摘团结，共取一千人作二队，如李德裕雄边子弟。以雄边军为名。从知成都胡元质请也。是月，史浩罢相，授少傅、保宁节度、醴泉观使兼侍读。以赵雄为右丞相，王淮为枢密使，钱良臣参知政事。<br/><br/>　　十二月辛卯，进呈监司郡守除目。上曰：『郡守得人则千里蒙福，监司得人则一路蒙福。卿等遴选其人，不可轻授。』壬辰，进呈赵彦逾札子，乞将南康军诸处鱼池为放生池，不许租与民户。上曰：『闻沿江之民以鱼为生，今而禁之，恐妨细民。』乙卯，进呈知临安府吴渊札子，乞复置西溪等两处发引栏税。上曰：『关市讥而不征，去城五十里之外，岂可复置栏税?』臣僚言：『昔大观中，尝患内外官司奏辟员阙，差遣多是权要子弟，及易举亲戚，升养资任，非任能责成之意，尝下诏，凡奏辟官，于奏状前，用贴黄具所辟官在朝亲属职位姓名以闻。欲望检举大观已行之诏，应自今有合奏辟官属，必于贴黄前说不系权要子弟、亲戚，庶几公道稍伸，私情尽革，以仰副清朝综核名实之意。』诏从之。是岁，前知雷州李茆奏：『广西盐法，见于已行者日钞，商兴贩也；曰官，自搬卖也。然二者利害不可不究。且官自搬卖，旧系本路转运司主其事，行之既便，岁课自充，诸州亦无阙乏之患。爰自绍兴八年改行钞法，转运司所得仅二分，不能给诸州岁计，至于高折秋苗，民被其害，逐年卖钞，所亏之数甚多。陛下灼见其弊，仍旧拨还转运司，均与诸州，官搬官卖，尽罢折米、招籴之为民害者，止令转运司岁认息钱三十一万贯，其为计甚善，自当确守此法，必为永久之利。臣恭闻光尧太上皇帝在御之日，尝诏诸路提举盐事司不得妄有申请变更盐法。乞申严行下，勿使朝廷良法为妄议者纷更，实一路幸甚。』诏令户部将广西官搬官卖盐法申严行下，常切遵守。刘珙以属疾请奉祠，未报，请致仕。上以珙病亟，遣中使挟侍医以来。珙知疾不可为，亟上遗表，首引恭显伾文，以为近习用事之戒。且言：『今以腹心耳目寄此曹，故士夫倚之以媒其身，将帅倚之以饥其军，牧守倚之以贼其民。朝纲以紊，士气以索，民心以离，咎皆在是。愿亟加摈退，以幸天下。』后谥忠肃。珙，韐之孙、子羽之子也。知庐州舒城县余永锡坐赃，特贷命，编管封州，仍籍没家财。<br/><br/>　　已亥淳熙六年春正月庚午，进呈门下后省看详司状太社令叶大廉札子，奏：『乞诏内侍省，遇有取索库务物，依旧法给合同凭由二本，一本付传宣使臣取索，一本令本省画时实封，差人置历付所，取库务官勘验支供，仍将合同缴奏降下户部除破，如南库、封桩库各下提领所，其他仓库理合一同，所贵杜绝奸弊，本司看详。欲依所陈，自合遵依祖宗旧制，应在内官司，遇有宣索之物，并先次经由合同凭由司。』上曰：『此良法也，可依。』癸未，赵雄等奏：『光州复置中渡榷场官，御前恐有曾经在榷场干事之人，可以差充监官，庶可检察禁物，不令过界。』上曰：『御前自来不曾差人在淮上买物，如淮白、北果之属，毫发不曾买，宫中并无，唯遇太上皇帝赐来，则有之。向来刘度守盱眙，尝献淮白，却而不受。近蒙太上皇帝赐得数尾，每进膳，即食一小段，可食半月。记得元居实知盱眙军，初之任日，朕虑其在任辄献北物，再三戒敕，令供责文状，不得买物以献。其状留尚书省，卿等可取以观之。』雄等奏：『陛下岂独奉养俭素，只如珠玉、图画之珍，皆不得其门而入。』上曰：『太上皇帝留得图画一百余轴，皆名笔也，亦未尝挂。盖天性不好。』雄等奏：『此暗消磨多少事。人主一有所好，则众弊生焉。陛下一意于天下事，无他嗜好，真尧舜主也。』<br/><br/>　　臣留正等曰：人主惟有一心，而人人皆欲伺其所好以投之。所好一形于外，则来者纷然，皆得以乘间而入矣。武王，圣人也，受一獒之献，而召公有忧之，作书累数百言，其防微之意深矣。汉文帝即位之初，有以千里马试帝意者，帝曰：『吉行日五十里，师行日三十里，朕乘千里马，独先安之?』自是守恭俭清静之治者二十余年，实由此其基也。切惟寿皇圣帝于北物无所取，于滋味无所嗜，于图画无所好，岂特天性恬淡，不为外慕，亦由圣见高明，诚足以知其为有损而无益耳。移其玩物之志于万几兢业之间，此所以勤政务学，独出于百王之上，而小人终无所投其隙也与!<br/><br/>　　甲申，内批登仕郎张闻礼系太上皇后侄女夫，特添差浙东安抚司干办公事。赵雄等奏：『在法，虽戚里，文臣未经铨试，武臣未经呈试，并不许陈乞添差。』上曰：『岂可以戚里而废公法?卿等理会得是。可留下文字，今后有似此等事，切须执奏。』四川制置胡元质、夔路运判韩?奏[1]：『夔路之民为最穷，而诸州科买上供金银绢三色，民力重困，所有大宁监盐课委有增羡。臣今与总领所及本路转运司公共措置，已将盐课趱刺之钱买金银，发纳总领所及茶马司，尽蠲免九州民间岁买之弊外，有余剩钱若干，可以尽免今年夔路诸州一年金、科民间买绢之数，余钱又可与民间每岁贴助之费，民力可以少苏。』上曰：『监司郡守兴利除害，实惠及民，要当如此。』并从之。赵雄奏：『夔路之民最贫。韩映为漕臣，措置此钱，以免科扰，宣力甚多。』上曰：『不可不旌赏。』寻加映直秘阁。雨雹。<br/><br/>　　二月已丑朔，幸佑圣观，即上储宫也。皇太子从，召史浩、曾觌入侍。上御讲宫，顾瞻栋宇，初无改造，俨然如新，喜而念旧舆，至明远楼下，上顾谓皇太子曰：『近日《资治通鉴》已熟，别读何书?』对曰：『经史并读。』上曰：『先以经为主，史亦不可废。』庚寅，参政钱良臣以失举茹骧，改官自劾。诏：『良臣所奏，乃欲以身行法。国有常宪，朕不敢私。可镌三官。』癸巳，诏户部侍郎陈岘、待制张宗元、新知秀州徐本中、饶州居住赵磻老各降三官，以保举茹骧，坐失举也。先是，骧知湖州长兴县，侵盗官钱入己。事发，免真决，台州编管，籍没家财。故有是命。甲午，太学博士高文虎论前宰执、侍从带观文殿大学士至待制在外者，皆有论思献纳之责。上曰：『卿此奏尤为得体，朕亦有听纳之益，且知州郡间民情。』丙申，诏前宰执、侍从带观文殿大学士至待制及太中大夫以上守郡奉祠之人，今后如有已见利便，听非时闻达，即不得辄陈乞恩泽、自述劳绩之类。其责降官不在此限。丁酉，殿副都指挥使郭棣奏：『每遇宣押打球或蒙赐酒，其诸军正额额外统制官内，有于马上率尔奏事者。及赐酒之际，无宣唤辄诣榻前紊烦奏事，甚失臣子事君之礼。乞自今后遇有宣押，从本司约束。』诏从之。<br/><br/>　　臣留正等曰：朝不失礼，燕不失恭，然后法度正而堂陛之分严。若燕私之际，武夫兵将辄恃恩呢，干求奏请，轻渎主威，则亦几于亵矣。寿皇圣帝所以亟从郭棣之请，盖肃威严，谨名分，防狎慢之意于是乎在，此万世子孙所当遵守也。<br/><br/>　　癸卯，进呈《淳熙海行新法》。上曰：『朕欲将见行条法令敕令所分门编类，如律与刑统、敕令格式及续降指挥，每事皆聚载于一处，开卷则尽见之，庶使胥吏不得舞文。』赵雄等奏：『士大夫少有精于法者，临时检阅，多为吏辈所欺。今若分门编类，则遇事悉见，吏不能欺。陛下智周万物，俯念及此，创为一书，所补非小。』乃诏敕令所将见行敕令格式申明，体仿《吏部七司条法总类》，随事分门修纂，别为一书。若数事共条，即随门厘入，仍冠以《淳熙条法事类》为名。<br/><br/>　　三月庚午，进呈知镇江司马伋言：『用石修砌湖闸门，浚海鲜河，使舟船有舣泊之所。』上曰：『司马伋浚河修闸，惠利甚广，可除宝文阁待制。』丁丑，宰执奏事，上曰：『诸路漕臣职当计度，欲其计一道盈虚而经度之也。今则不然，于所部州郡，有余者取之，不足者听之。逮其乏事，从而劾之，吾民已被其扰矣。朕今以手诏戒谕之，俾深思古谊，视所部为一家，周知其经费而通融其有无，廉察其能否而裁抑其耗蠹，庶乎郡邑宽而民力裕也。』赵雄等奏：『责任漕臣，尽于此矣。陛下厉精图治，加惠元元，轸念及此，天下之幸也。』于是出御笔手诏，以戒诸道转运。诏略曰：『分道置台，寄耳目于尔漕臣，职在计度，欲其计一道盈虚而经度之也。职在按察，欲其蚤正素治，毋使至于病民。厥或异此，朕何赖焉?汝等得不视所部为一家，周知其经费而通融其有无，廉察其能否而裁抑其耗蠹?』令两浙转运司刻石，遍赐诸路漕臣。乙酉，进呈除目，李峄欲除太府寺丞，去年七月三日在籍。上曰：『前钱良臣奏『李峄乃李如冈之子，臣李如冈之婿。今臣备数政路，恐外人疑臣私于亲戚，欲乞与外补。』』上曰：『李峄以论荐升擢，不因卿进。然卿既以亲嫌为辞，可与近见阙知军州差遣。』是月，高邮军、通、泰等去年以田鼠为灾，田谷绝收，命赈之。雨雹。<br/><br/>　　夏四月丙申，上曰：『伯昌近自太府寺丞除提举淮东常平茶盐，其家却恳请德寿宫，欲改除少监。朕思朝廷卿监又非阁门御带之比，尤不可轻授。』赵雄等奏：『陛下至公无私，爱惜名器，虽宗室近属、戚里近亲，除授之际，一毫不以妄与，此可为万世之法。』丁酉，上曰：『州郡间近日添差员数颇多，今后宗室戚里、归正官等添差通判职官等，每州各不得过一员，帅司参议官、诸司属官准此。』<br/><br/>　　五月甲子，进呈提领封桩库阎苍舒状：『封桩库共管见钱五百三十万余贯，年深有断烂之数。乞拘收西库纲运见钱对兑支遣，其断烂钱贯给工索之费。』上曰：『钱积之久，必致贯朽。』赵雄等奏：『陛下俭德冠古帝王，未尝一毫妄取于民，而府库充足。』上曰：『朕不敢毫发妄用，所以有此，以待缓急之用，实前此所无。』戊辰，进呈秘书省状，以太史局申明堂大礼，合差礼毕奏祥瑞官一员。上曰：『朕以丰年为上瑞，不必差官奏祥瑞也。』丙戌，上曰：『王佐以帅臣亲人贼峒擒捕诛剿，与向来捕贼不同。书生亦不易得。』赵雄等奏乞旌赏，因曰：『今日成功皆出宸算。盖王佐初时奏事，已云束手无策，止日夜俟荆鄂大军三千人至。陛下亟降宸翰，令将本路将兵禁军、义丁土豪无虑四五千人，自足破贼。』宸翰又云：『诸路养兵皆出民力，小寇不用，蓄兵何为?卿为帅臣，焉不知此?』王佐得此训戒，方知惊惧，遂专用本路乡兵等，不复指准大军。今日擒陈峒等，皆乡丁，非大军也。宸翰所料明矣。非陛下明见万里，则王佐成功必不如此之速。陛下必欲旌赏之，宜俟王佐保明立功之人来，先自下推赏，然后及王佐也。』是月，臣僚言：『诸路州郡截用上供钱物，初令度支点对驱磨，既而复令关帐司驱磨。然而关防渗漏之弊终不能革者，缘其间窠目不一，失于参照。且有以某事许截经总制折帛钱，又有不以有无拘碍盖许拘截者，缘所截窠名不一，州郡得以容奸，重叠申部，而逐部只是照应大案合催名色径行销豁，各部各案既不关会，何以稽考?今欲令度支每岁专置截使簿一面，如遇承降指挥截使名色钱物之数，即时抄其所隶部分，候诸州申到帐状，即关会度支回报，方许关帐司驱磨销豁。』从之。<br/><br/>　　六月戊戌，进呈临安府勘到李显忠诸子师说等无礼于继母王氏，令其子师古行财，倾陷异母兄弟等事。上曰：『师说兄弟呼母为侍婢，可谓悖礼。其母多出货财以倾之，岂为母之道耶?母子皆当抵重罪。朕念显忠昔日归朝，颇著劳效，今殁未久，不忍见其家门零落。朕欲来日批出，悉赦其罪，听其自新，庶几仍有母子之情。自今专务协和，如或不悛，即置典宪未晚。』赵雄等奏：『陛下圣虑及此，不唯有补风教，抑可以感激诸将忠义之心。』已亥，诏：『有司一无所问，仰临安府追集师说等奉宣恩旨，副朕保全显忠门户之意。』既而王氏母子感泣谢恩，旁人见者亦以手加额。上曰：『如此施行，非独可以保显忠门户，亦有补于风教。』是月，求四川遗书，以其不经兵火，所藏官书最多也。<br/><br/>　　秋七月癸亥，进呈荆鄂副都统郭杲奏：『唐、邓诸处自来积谷不多，襄阳自汉江以北，四向美田，民间多有蓄积。欲密行措置，于秋收之际收储，以备缓急。』上曰：『令周嗣武同刘邦翰详所奏事理，于秋成之际广行收籴，其合用仓敖及收贮去处，仰公共相度措置申□。』[2]甲子，赵雄等谢昨日蒙恩赐新荔子、流香酒。上曰：『朕却献方物，所以四方珍味嘉果俱不曾有。昨日新荔子，蒙太上皇帝赐到，所以分赐卿等。朕昨日食素，亦未曾尝。朕闻旧日京师谓之献时新，远方新珍之物奔走争先，劳人动众，害物甚多。朕欲痛革此事，最不喜时新之物。盖世俗既竞时新，则不待物性成就而争先采摘，甚可惜也。』癸酉，进呈知临安府吴渊状修造后殿毕工。上曰：『朕本不欲修，群臣皆言此殿朽损，不得已修之。』赵雄等奏[3]：『此殿乃昕朝听政之所，及将来大礼，陛下于此宿斋，而朽蠹不葺，臣子之心安乎?此臣等所以再三恳请，必欲修葺，然制度亦不至壮丽，殊无劳费也。』中书舍人郑丙言：『近来卿监丞簿悉除史官、馆职，学官、书局员数颇多，监司、郡守差至三政，参议、通判添差相踵，归正使臣、养老将校填满诸郡。东宫彻章，秘书省进书讲官官僚及预修官吏赏之可也，下至杂流厮役、监门逻卒，亦皆沾赏，曰就龙日久，曰应奉有劳。开一河道，修一闸堰，横被醲赏。欲行裁抑。』诏曰：『赏功迁职，不以滥予，丙之言是也。而掌行书读每有除授，可否不即以闻，积累既多，徒有所论，不能济于未然之前，岂所望于忠益耶?可札付给、舍。』给事中王希吕、兼权中书舍人李木等皆以失职待罪，上曰：『谓之无罪可待则不可，谓之放罪，则丙等不自安。只令依旧供职。』甲申，臣僚奏：『切见旧制，章奏凡内外官登对者，许用札子，其余则前宰执、大两省官以上许用札子，以下并用奏状。近年因臣僚奏请，凡沿边守臣与帅、漕臣并主兵官许用札子，自后他司、内郡应用奏状者，或以札子上尘乙览，并其间往往抵讦前政，陈说己能，不知大体，紊烦天听。欲望申严有司，应帅、漕、郡守、主兵官如事涉兵机，许用札子，其余若不如式，则令所属退还，并乞令朝廷稽考臣僚章奏，如于公事之外，辄以私事上渎天听者，略赐施行，则人知警畏，各安其分。』诏从之。是月，进呈今上会要一百五十卷。沿海制置司参议官王日休进《九丘总要》三百四十卷，送秘书省看详，言其间郡邑之废置、地理之远近、人物所聚、古迹所在、物产所宜，莫不该载详备，实有可采。诏特迁一官。<br/><br/>　　八月戊子，进呈敕令所重修淳熙法册，御笔圈记户令内驴、驼、马、舟船契书收税，上曰：『凡有此条，并令删去，恐后世有算及舟车之言。』壬辰，上宣谕：『近建康行宫主管匙钥内侍将到江东诸州稻禾色样，皆十分结实，今岁远近皆丰熟，可谓屡丰年也，朕殊以为喜。』赵雄等奏：『陛下圣德日新，故天报以屡丰年之祥。』上曰：『《易》曰：『自天祐之，吉，无不利。』朕当益务修德，仰承天佑。』上宣谕宰执：『批答辛弃疾文字，可札下诸路监司、帅臣遵守施行。』先是，湖南漕臣辛弃疾奏官吏贪求，民去为盗，乞先申饬，续具按奏。御笔付辛弃疾：『卿所言在已病之后，而不能防于未然之前，其原盖有三焉：官吏贪求而帅臣、监司不能按察，一也；方盗贼窃发，其初甚微，而帅臣、监司漫不如之，坐待猖獗，二也；当无事时，武备不修，务为因循，将兵不练，例皆占破，才闻啸聚，而帅臣、监司仓皇失措，三也。夫国家张官置吏，当如是乎?且官吏贪求，自有常宪，无贤不肖，皆共知之，亦岂待喋喋申谕之耶?今已除卿帅湖南，宜体此意，行其所知，无惮豪强之吏，当具以闻。朕言不再，第有诛赏而已。』上又曰：『亦欲少警诸路监司、郡守也。』辛丑，进呈户令内有户绝之家，继绝者以其家财物许给三千贯，如及二万贯奏裁。上曰：『国家财赋取于民有制，今若立法于继绝之家，其财产及二万贯者奏裁，则是有心利其财物也。』赵雄等奏：『有似此，欲悉删去?』上曰：『可悉令删去。』壬寅，诏：『浙东提举樊仁远于盗贼将发之际辄荐雷汰自代，外托逊能，内实避事。又所荐雷汰显属谬举，可罢新任。』<br/><br/>　　九月戊午，赵雄奏：『前日已降指挥，免奏祥瑞。』上曰：『朕自有真祥瑞，丰年是也。百姓家给人足，瑞莫大焉。』庚申，进呈徐存札子陈乞宫观。上曰：『徐存胸中狭隘，不耐官职。向因轮对，尝识其人，可与宫观。』赵雄等奏曰：『陛下知人之明过于尧舜，臣下凡一经奏对者辄知其为人，以一字褒贬，无不曲尽。』上曰：『立功业，耐官职，须有才德福厚者能之。荀卿曰：『相形不如论心，论心不如择术。』朕每于臣下，观其形以知其命，听其言以察其心，相形论心，盖兼用之。』丙寅，进呈捕亡令：诸捕盗公人不获盗，应决而愿罚钱者听。上曰：『公人捕盗不获，许令罚钱而不加之罪，是使之纵盗受财也。此等条令可令删去。』丁卯，进呈赏格，内有监司及知通纳无额上供钱赏格，上曰：『祖宗时取于民，止二税而已。今有和买及经总制等钱，又有无额上供钱，既无名额，则是白取于民也，又立赏以诱之，使之多取于民，朕诚不忍也。可悉删去。』上又曰：『朕不忘恢复者，欲混一四海，效唐太宗为府兵之制。国用既省，则科敛民间诸色钱物，可悉蠲免，上收二税，以宽民力耳。』雄等奏：『陛下圣念及此，天地鬼神实临之，必有阴相，以济大业。』辛未，大飨明堂，复合祭，奉太祖、太宗配。自乾道以后，议者以德寿宫为嫌，止行郊礼。至是，用李焘等议，复行明堂之祭，遂合祭并侑焉。从祀百神，并依南郊礼例。先是，礼部奏：『前礼部侍郎李焘奏，乞行明堂并录连典故。一、神宗圣语：熙宁五年，神宗问王安石曰：『宗祀明堂如何?』安石曰：『以古言之，太宗当宗祀。今太祖、太宗共一世，若迭配明堂，亦于事体为当。』神宗曰：『今明堂乃配英宗，如何?』安石曰：『此乃误引严父之道故也。若言宗祀，则自前代已有此理。』神宗曰：『周公宗祀，乃在成王之世。成王以文王为祖，则明堂非以考配明矣。』一、治平元年，知制诰钱公辅、知谏院司马光、吕诲之议曰：『《孝经》曰：严父莫大于配天，则周公其人也。孔子以周公有圣人之德，成太平之业，制礼作乐，而文王适其父也，故引以证圣人之德莫大于孝，答曾子之问而已，非谓夫凡为天子，皆当以其父配天，然后为孝也。近世祀明堂者，皆以其父配五帝，此乃误认《孝经》之意而违先王之礼，不可为法也。』一、天章阁待制兼侍读李受、天章阁待讲傅卞言：『臣等窃以为严父者，非专谓考也，故《孝经》曰：严父莫大于配天，则周公其人也。下乃曰：郊祀后稷以配天，宗祀文王于明堂以配上帝。夫所谓天者，谓郊祀配天也。夫所谓帝者，谓五帝之神也。故上云严父配天，下乃云郊祀后稷以配天，则父者，专谓后稷也。且先儒谓祖为王父，则知父天者，不专谓乎考也。』一、乾道六年，李焘为秘书少监兼权侍立官，奏：『昊天四祭，在春曰祈谷，在夏曰大雩，在秋曰明堂，在冬曰圜丘，名虽不同，其实一也。太祖当行大雩之礼于开宝，太宗再行祈谷之礼于淳化、至道，其礼并如圜丘。独明堂之礼，皇祐二年，仁宗始创行之，嘉祐、熙宁、元丰、元祐、绍圣、大观、政和又继行之。太上皇帝建炎二年既祀圜丘，绍兴元年即祀明堂，以太祖、太宗并配天地，神祗飨答，福祚绵永。陛下临御之三年，既亲祈谷，七年，又祀圜丘。窃谓明堂之礼合宜复行，远稽祖宗故事，近遵太上皇帝慈训，实为当务之急。』淳熙三年三月，焘因转对，又申前请。』是岁，遂诏令礼官、太常寺详议而举行之。丙子，四川安抚制置使、知成都府胡元质奏：『川蜀产茶，自熙宁以后，一从官权。军兴以来，聚敛之臣增立重额，产日益去，额日益增，民日益困。于是条其状以闻，乞同茶马司公共措置。旋被隆旨，俾之措画，臣遂与提举茶马官置局，委官推核增亏之数，所合减放虚额凡一百四万三百斤有奇，其引息及土产税钱共计十五万二千九百九十四贯有奇，系每岁合纳之数。遂具以闻，奉旨除放，远民交庆。欲望圣慈宣付史馆，以传无穷。』诏从之。<br/><br/>　　冬十月，安南李龙翰加食邑，封功臣号。初封制词，实录不载。<br/><br/>　　十一月乙卯朔，宰臣赵雄等乞宣示御制用人论。上曰：『此论欲戒饬臣下趋事赴功而已，岂为卿等设邪?迩来年谷屡丰，雨暘时若，中外晏然，皆卿等赞襄之力。』癸卯，上曰：『义仓米专备水旱以济民，今连岁丰稔，常平米正当趁时收籴。可严行以先降旨挥催诸路，以常平钱尽数籴米。』时诸路未有申到处故也。癸酉，上宜谕曰：『近蒙太上皇帝赐到倭松，真如象齿，已于选德殿侧盖成一堂。』赵雄等奏：『陛下不因太上皇帝赐到良材，亦未必建此堂也。』上曰：『朕岂能办此木植?乃太上之赐。近尝谢太上皇帝，因奏来春和暖，欲邀请过此堂，奉万年之觞。太上皇帝已许临幸。』雄等奏：『陛下平时一椽一瓦未尝兴作，可谓俭德矣。及蒙太上皇帝赐到木植，即建此堂，可谓孝德矣。孝俭之德，尧舜事也。』上曰：『此堂并无所费，不施丹艧，数日间当与卿等观之。』戊寅，进呈右正言黄洽札子，奏赏罚必欲当。上曰：『赏罚自是欲当，然朕有一言，昨亦尝宣谕黄洽。夫矫枉而过直，则复归于枉矣，故矫枉至于直可也，过于直不可也。猛本所以济宽，然过于猛则尤不可，盖过于猛则人无所措手足。济宽而过于猛，犹矫枉而过其直也。惟立表亦然，所立正则其影直，所立过中则影亦随之。朕守此甚久，一赏一罚，决不使之至于过。』赵雄等奏：『执其两端，用其中于民，此舜事也。』上曰：『中者，朕朝夕所常行。至官使人才，譬之置器，须置得适当，乃合于中，若置之失宜，则非中矣。朕之于臣下，初无喜怒好恶。尝于禁中宣谕左右曰：朕本自无赏罚，当随事而应，不得不赏罚耳，初无毫发之私也。又常守两语：爱而知其恶，憎而知其善。故虽平日所甚亲信，苟有过失，必面戒之，而疏远小臣或有小善寸长，则称奖不一。』雄等奏：『大哉王言，此之谓无心。孔子论古帝王，独以尧为大者，以其无心故也，故曰：『惟天为大，惟尧则之』。夫雨露之所生成，雪霜之所肃杀，天岂有心于其间哉?今陛下如天之无心，得尧之大，得舜之中，所以圣德日新，治效日著，盖本诸此。』是月，雨土。<br/><br/>　　十二月戊子，进呈柴瑾具析到荐举王璞因依。上曰：『曰今岁免发海船，而瑾乃以发海船荐举王璞，可谓欺诞矣。特落职，以为荐举者之戒。』甲午，进呈士辑乞将异姓恩泽与侄女夫张元质。赵雄等奏：『在法，异姓恩泽合奏有服亲。太常寺供到侄女夫无服。』上曰：『既于法有碍，今一放行，遂为无穷之例，攀援不已，断不可开。』己亥，刑部尚书谢廓然奏：『切见二广缘去朝廷既远，旧多烟瘴去处。又见摄官定差之文，县或有阙，监司、守臣辄差校、副、尉摄，参军、助教权摄。』上曰：『远方用此曹权县，细民何负?可令二广帅、漕、宪司将似此名色并日下解罢。今后州郡违戾，仰按劾施行。如诸司违戾，许互察以闻。』辛亥，进呈知舒州赵子濛奏本州支使邹如愚、司理赵善劬荒废职事。上曰：『官无高卑，皆当勤于职事。』又曰：『朕于机务之外，犹有暇时，只好读书。唯读书则开发智虑，物来能明，事至不惑。观前古之兴衰，考当时之得失，善者从之，不善者以为戒。每见叔世之君，使人汗下，几代其羞。且如唐季诸君，以破朋党、去宦官为难。以朕思之，殊不难也。凡事只举偏补弊，防微杜渐，销患于冥冥。若必待显著而后治之，则费力矣。朕又每守两句：恭者不侮人，俭者不夺人。朕每于臣下，未尝有一毫轻侮之心，皆待以礼。至于玩好之物，有来献者，未尝受之，即谕以『此物是卿所玩好者』，一切不留。此皆读书有得。』雄等奏：『恭俭岂可以声音笑貌为哉?陛下躬行如此，圣学高矣！』是月，臣僚请会计财用之数为《会计录》。上曰：『向者欲为此录，缘户部取于州县为经总制钱者色目太多，取民太重，若遽蠲则妨经费，须他日恢复之后，使民间只输二税，其余名色乃可尽除之。』潼川府路言马补行义文学。召不至，赐出身，补本府教授。旌表潼川府中江县孝廉里进士杨榆家门闾，以本府上其嫡母贾氏夫死不嫁，事舅姑以孝闻，舅姑皆年九十余，无疾而终，贾氏追悼，丧葬尽礼，至有芝草生于墓侧。杨榆事其母复能尽孝道，时贾氏年八十四而康健不衰，皆由杨榆孝感所致也。<br/><br/>　　庚子淳熙七年春正月甲寅朔，进呈临安府城内外及诸县放免收税一年为缗钱百二万有奇，及用内帑等钱对补之数。上曰：『朕于内帑无毫发妄用，苟利百姓，则不惜也。』赵雄等奏：『昨黄榜既揭，都城欢呼，盖古今绝无而仅有。』又奏：『太史局申前月二十八日日有戴气，言人君德至于天，为万民所爱戴，则有是瑞。』上曰：『二十八日，恰是议放税时。朕之本心只欲连岁丰稔，物价低平，百姓家给人足，兹为上瑞。』<br/><br/>　　臣留正等曰：汉文帝诏天下三十而税一，又诏免田租之半，又诏天下田租尽除之，此盖史册未有之事，而文帝何独能行之?揆厥所繇，盖恭俭之积也。寿皇圣帝爱惜财赋，不肯一毫妄费，而蠲减之令，史不绝书，至是乃放免临安府城内外及诸县一年之征，又尽出内帑以补之，捐利予民，虽出圣神之本心，然俭德之效，实见于此。孔子曰：『节用而爱人，自古及今，未有用之不节而能爱人者也。』臣于文帝之事有感焉，故并取以为俭德之证云。<br/><br/>　　二月癸未朔，知镇江府曾逮言：本府开阔海鲜河及新河等，以便舟船。上曰：『扬子江天下至险，不可舣舟。』赵雄等奏：『镇江舟船辐凑，前此纲运客船漂溺不少。』上曰：『若多开河道以便舟船，甚好。』壬辰，赵雄等奏魏王薨，皆乞宽慈抱。上抆泪曰：『朕向来躐次建储者，正见此子福气颇薄耳，然亦不料其如此之夭也。』赵雄对：『于昔建储之初，天下犹未能尽识圣意，乃今方是晓然。』上曰：『朕以宗庙社稷之重断然行之。』己酉，进呈提举江州太平兴国宫陈岩肖上表，进《淳熙中兴圣德颂》。上曰：『可令宣付史馆。』因曰：『陈岩肖笔力不衰，尝为侍从，惜其老矣，欲与进职，又别无名，不欲因进颂也。』丙午，上曰：『朕令察官察事甚好，迩来所察，甚有补于事。』赵雄奏：『事之大者言者论之，小者察官察之，则吏治毕举，官邪悉去矣。』是月，进仁宗玉牒庆历三年至皇祐三年凡十年及哲宗玉牒。颁释奠仪。张栻卒。栻在朝，未期岁而召对六七。栻所言大抵皆修身务学、畏天恤民、抑侥幸、屏谗谀，故不悦者众，坐是而出。居三年，上复念栻，除知静江府，增秩再任，凡五年。广西诸州运盐漕司取其八分之息，公私两病。栻奏以盐息什三予诸郡。又因兼慑漕事，出其所积缗钱四十万而中分之，一为诸仓煮盐之本，一为诸州运盐之费。所统州二十有五，荒残多盗，栻乃简阅州兵，汰冗补阙，籍诸州黥卒伉健者为效用，斥漕司盐本羡钱，以佐诸州兵食之不足者，严保伍之令而信其赏罚。知流人沙世坚才勇，喻以讨贼自效，所捕斩前后以十百数。传令溪洞酋豪，喻以弭怨睦邻，毋相杀掠，示之恩信，谨其禁防，由是内宁外服。革横山买马之宿弊，诸蛮感悦，争以其善马至。改知江陵府。湖北尤多盗，栻入境，首劾罢大吏之纵贼者，捕斩奸民之舍贼者，群盗遁去，又益为教条喻其党与，得相捕告以除罪。郡濒边，屯军主将每与帅守不相下。栻既以礼遇诸将，得其欢心，又加恤士伍，每按亲兵，必使与大军杂试均犒，以相激厉。修义勇法，使从县道阶级农隙讲武，大阅于府。有言于朝请尽籍客户为义勇者，拭虑其扰，亟阅民籍家三人者，乃籍其一为义勇副军，别置总首，人给一弩，俾家习之，三岁一遣官就按。辰、沅诸州自政和间，夺民田以募游惰，号万弩手，拭为奏去其病民罔上者数条，并准奸民出塞为盗法，皆抵死罪。时置而弗治，至是捕到数人，仍有金人在党中。栻曰：『朝廷未能正名讨敌，疆场之事，毋曲在我。』命斩之以徇于境，而缚其亡奴归之。北人叹其理直，且曰：『南朝有人！』信阳守刘大辨怙势希赏，广招流民，而夺见户熟田以与之，请于朝，以熟为荒，乞授流民。事下本道施行如章。栻劾大辨诈谖凶虐，所招不满百数而虚奏十倍，请论其罪，不报。章累上，大辨易他郡，盖宰相忌栻者沮之云。栻自以不得其职，数求去，寻以病请祠。病且死，自作遗表来上，略曰：『再世蒙恩，一心报国。大命至此，厥路无由。犹有微诚，不能自已。伏愿陛下亲君子，远小人，信任防一己之偏，好恶公天下之理，永清四海，克巩丕图。』邸吏以庶僚不得上遗表却之，上迄不见也。栻初以父任右承奉郎，平生未尝乞磨勘，上知之。其在静江，特进二秩为承事郎。栻之言曰：『学莫先于义利之辨。义者，本心之所当也。』栻尝从胡宏讲学，宏告以孔门论仁之旨，栻默然若有得者。宏称之曰：『圣门有人矣!』<br/><br/>　　三月丙辰，兵部措置武官举补官差注格法，上曰：『武举本欲取将帅之才，今前名皆令从军，以七年为限，则久在军中，谙练军政，将来因军功擢为将帅，庶几得人。』壬戌，诏举贤良。内降制略曰：『永惟通儒明于古今王事之体，朕所嘉尚。乃即位以来，诏书三岁一下，而应是选者未能尽当朕意，岂询求之路未广，而考择之法或严耶?将朕诚意未孚，而真贤实能莫为时出也?中外侍臣若部使者、郡守，其各悉心搜选俊异有名来上，名儒茂才有能称吾诏者，当崇显焉。今岁科场，其令尚书、侍郎、两省、谏议大夫以上、御史中丞、学士、待制各举贤良方正能直言极谏一人，守臣、监司亦许解送。』庚午，车驾诣德寿宫起居，恭请太上皇帝、寿圣皇后至大内，开宴于凌虚阁下。上巾裹赭袍赴太上、寿圣榻前，各再拜起，捧觞上千万岁寿酒，三行，太上、寿圣联步辇以行，上亦步辇从至翠寒堂，栋宇显敞，不加丹艧。上曰：『凡此钜材，一椽已上，皆太上皇帝所赐。且莹洁无节目。所以更不采饰。』酒复数行，至堂中路石桥少憩。上捧觞劝太上，次劝寿圣，皆釂饮，上亦满引，更相劝酬者再三。上奏太上曰：『苑囿池沼久已成趣，皆太上皇帝积累之勤。臣蒙成坐享，何德以堪之?』太上皇帝曰：『吾儿圣孝感通神明，海内无事垂二十年，安得为无功?』于是曾觌退而纪实以进，诏宣付史馆。<br/><br/>　　臣留正等曰：汉高祖置酒前殿，奉玉卮为太上皇寿，有『臣业所就，孰与仲多』之语。唐太宗从上皇置酒未央宫，上皇谓胡越一家，自古未有，而太宗有『皆陛下教诲，非臣智力所及』之语。此皆一时宫中燕乐之语，而史笔大书，以为汉、唐盛事。然自后世视之，却行之恭，內禅之议，亦不容无讥焉。今观寿皇圣帝所以悦其亲者，二十八年之间，父慈子孝，始终无间，夫岂汉、唐所可几及?觌之所纪，特其一事耳。呜呼盛哉！<br/><br/>　　《龟鉴》曰：孝宗之嗣承大宝也，史臣以孝谥之，信非溢美。冒雨扶驾，其礼勤也；入宫降辇，其情真也；五日一朝，其见数也。或留侍终日，或恭清燕游，其所以尽孝子之道又极其至也。见天颜悦好而喜不自胜，步履寿康而喜不可言。淳熙三年行七秩礼，议所御之服曰：『此古人斑衣意也，非常之庆与天下共之。』而圣孝达乎天下矣。淳熙之十三年行八秩礼，御所赐之服曰：『此正昔人斑衣也。』罕有之典，敌使起服，而圣孝达乎夷狄矣。冷泉之游，杯酒相属，太上欣然曰：『挹山光而听泉流，濯喧埃而发清兴，其至和真乐，可胜既哉?』翠寒之游，步辇以从，天子悚然曰：『一椽以上，皆太上所赐。』又曰：『苑囿成趣，皆太上积累之功。』其克念厥绍，又何如哉?<br/><br/>　　癸酉，臣僚言：『今京西路均、房州水陆入川商旅、军兵附带铜钱入金州、利州甚多。金州为川口，与商州接境，旧止用交子、铁钱，今乃兼用铜钱，深恐泄入它界，及四川毁钱为器之弊。乞下四川总所，委利路漕臣置场于金州，给以交子，兑换官私铜钱，发赴湖广总所桩管。』从之。己卯，上曰：『进读《三朝宝训》几时终篇?』史浩、周必大等奏：『陛下日御前后殿，大率日旰方罢朝。只日又御讲筵，过是恐劳圣躬。』上曰：『朕乐闻祖宗谟训，日尽一卷，亦未为多。虽双日及休假，亦当特坐。』自是每讲读，上必注目倾耳，或随事咨询，率漏下十刻而无倦。<br/><br/>　　夏四月癸卯，知南康军朱熹上疏言：『天下之大务莫大于恤民，恤民之本，又在人君正心术以立纪纲。今民贫赋重，若不讨理军实，去其浮冗，则民力决不可宽。惟有选将吏，核兵籍，可以节军费；开广屯田，可以实军储；练习民兵，可以益边备。今日将率之选，率皆膏梁子弟、厮役九流，所得差遣，为费已是不赀，到军之日，惟望裒敛刻剥，以偿债负。总馈饷之任者，亦皆倚负幽阴，交通货赂，其所驱催东南数十州之脂膏骨髓，名为供军，而辇载以输权幸之门者，不可以数计。然则欲讨军实以纾民力，必尽反前之所为然后可革也。军籍既核，屯田既成，民兵既练，州县事力既纾，然后可以禁其苛敛，责其宽恤，庶几穷困之民得保生业，无复流移漂荡之患矣。所谓其本在于正心术以立纪纲者，盖天下之纪纲不能以自立，必人主之心术公平正大，无偏党反侧之私，然后纪纲有所系而立。君心不能以自正，必亲贤臣，远小人，讲明义理之归，闭塞私邪之路，然后乃可得而正。今宰相、台省、师傅、宾友、谏诤之臣皆失其职，而陛下所与亲密谋议者，不过一二近习之臣，此一二小臣者，上则蛊惑陛下之心志，使陛下不信先王之大道，而说于功利之卑说，不乐庄士之谠言，而安于私亵之鄙态；下则招集天下士大夫之嗜利无耻者，文武汇分，各入其门，所喜则阴为引援，擢置清显，所恶则密行訾毁，公肆挤排。交通货赂，则所窃者皆陛下之财；命卿置将，则所窃者皆陛下之柄。陛下所谓宰相、师傅、宾友、谏诤之臣，或反出入其门墙，承望其风旨，其幸能自立者，亦不过龊龊自守，而未尝敢一言以斥之；其甚畏公议者，乃略能惊逐其徒党之一二，既不能深有所伤，而终亦不敢明言，以捣其囊橐窟穴之所在。势成威立，中外靡然向之，使陛下之号令黜陟不复出于朝廷，而出于此一二人之门，名为陛下之独断，而实此一二人者阴执其柄，盖其所坏，非独坏陛下之纪纲，乃并与陛下所以立纪纲者而坏之，则民又安可得而恤?财又安可得而理?军政何自而复?宗庙之雠又何时而可雪邪?』己酉，进呈芮辉奏：『窃见吏部选法，小使臣遭丧不解官，给式假百日。欲除缘边职任及见从军与归正归朝拣汰指使等官并军功补授杂流出身人，依旧以百日为限。此外小使臣如阴补子弟，宜守家法，取应宗室、武举出身之类，皆自科举中来，自合悉遵三年之制。』上曰：『小使臣多是从军或杂流出身及沿边职任，所以不以礼法责之。其荫补子弟、取应宗室、武举人，岂可不遵三年之制?可依奏。』<br/><br/>　　五月壬子朔，赵雄等奏谢：『昨日观堂奏事，蒙恩锡燕，又蒙颂赐宸翰且终日，获闻道德仁义之言，古今治乱之要，躬行恭俭之懿，可谓醉酒饱德。』上曰：『昨日少款，终日论道，绝与听丝竹不同。又不设果桌，不具珍馔，而醉饱自有余。居常燕设，亦不过如此。醉饱之外，虽八珍罗列，亦何用?徒暴殄妄费耳。』雄等奏：『陛下俭德，中外所共知，无不钦仰赞叹。』上曰：『近颇乏雨，昨晚方欲祈祷，半夜遂得雨，可喜。』赵雄等奏：『陛下修德修政，格于皇天，故欲雨即雨。』上曰：『滂霈如此，皆是黍稷稻粱，过如雨珠玉矣，真大祥瑞也。』上又曰：『连岁丰稔，米虽至贱。雨既愆期，朕不敢忽。』是时雨正滂霈，上观雨，笑曰：『此雨从何处来?』雄等奏：『从陛下方寸中来。人主一念克诚，天实临之。陛下诚心爱民，宜其感格如此。』乙卯，史浩等奏：『进读《三朝宝训》终篇，臣等窃惟学于古训，监于成宪，傅说所以告高宗也。日就月将，学有缉熙于光明，群臣所以戒成王也。二君当即位之初，故其臣以是人告。今陛下久临大宝，历年方永，不待进言，益勤典学。汤之《盘铭》曰：『苟日新，日日新。』陛下其得之矣。欲望宜付史馆。』诏从之。进呈广南路经略、转运、提刑司状：『准指挥，以本路奏请，乞将湖南宜章、临武两县割属广东连州，再委官询访审究，二县委不可割。』上曰：『不若仍旧，岂可轻更易?朕向来见有陈献利害，听其一时之言似乎可行，轻欲更改。迩年以来，惟务详审，未尝轻变一法。盖天下之言，来之欲广而听之在审。』甲子，上曰：『昨日日间虽小雨，至夜滂霈。朕每日修省，惟恐不逮，孳孳为民，未尝敢忽，庶几天心昭格，雨暘以时。』赵雄奏：『圣德之修固有素矣，非若周宣王因惧而修也。』上曰：『成汤祷旱之辞，每疑好事者增益之。且汤之不迩声色，自无女谒，何至于盛?今日女谒盛邪，则是尝果有此事矣。』己卯，进呈毕，上宣谕曰：『历观自古人臣功业之成否，全系其当时人君如何耳。且如裴度遇宪宗，则能成功，其后在敬宗、文宗时则无闻。』赵雄等奏：『有尧舜之君，然后有皋、夔之臣；有汤武之君，然后有伊、吕之臣。皋、夔、伊、吕若遇敬宗、文宗，亦无能为，而况裴度乎?史臣赞裴度以为『非前智后愚，用不用势当然』，盖知言也。』上曰：『然。』是月，颁《淳熙新书》。<br/><br/>　　六月丙戌，上问周必大曰：『顷以金人丛桂集示卿，曾细看否?』必大奏：『已曾细看，语多粗率。』上曰：『北方之文豪放，其弊也粗；南方之文缜密，其弊也弱。』甲午，诏：『监司、郡守所属官，或身有显过而政害于民者，即依公按刺；或才不胜任而民受其弊者，亦详其不能之状，俾改祠禄，不得务从姑息，致有民讼，方行按刺。若廉察素明而的知其兴讼不当者，则当为别白其是否，以明正其妄诉之罪，不得一例文具举觉。』从太府丞钱象祖请也。乙未，赵雄等奏：『近日雨颇沾足，皆圣德所致。』上曰：『朕何德?惟赖二三大臣扶持公道，上承天心。盖皇天无亲，惟德是辅。彼小民暑雨祈寒，皆未免于怨咨，上之人苟能思其艰，图其易，斯尽善矣。』雄等奏：『居常以尽公相告戒，若曲循亲旧之情，不过得其面誉，安能胜众人之毁也?』上曰：『曲意徇人，所悦者寡，不悦者众。及招人言，亲旧谁能致力?不惟无益于国，亦殊不利于身，岂若一意奉公，保无后患，较其利害，孰得孰失耶?』壬寅，进呈秘书郎李巘奏：『窃观国朝太平兴国元年，诏学究兼习律令而废明法科。至雍熙二年，复设明法科，以三小经附，则知祖宗之意，未尝不使经生明法，亦未尝不使法吏通经也。谓宜略仿祖宗旧制，使试大法者兼习一经，及小经义共三道为一场。』上曰：『古之儒者以经术决疑狱，若以俗吏，必流于深刻。宜如所奏。然刑与礼实相为用，且事涉科举，可专令礼部条具来上。』既而礼部条具，欲从臣僚所请，第四场经义，大经一、小经二。诏从之。丁未，三省奏：『去岁丰稔，今岁米贱，所在和籴告办，仓廪盈溢。其江东路诸郡上供米，初令就近赴金陵、镇江仓，今两处守臣皆云无可盛贮。乞依旧发赴行在丰储西仓。』上曰：『朕常思何以堪上穹之佑，惟当增修德政耳。』是月，秘书郎赵彦中疏略云：『士风之盛衰，风俗之枢机系焉。且以科举之文言之，儒宗文师，成式具在。今乃祖性理之说，以浮言游词相高。士之信道自守，以六经圣贤为师可矣，今乃别为洛学，饰怪惊愚，外假诚敬之名，内济虚伪之实，士风日弊，人材日偷。望诏执事，使明知圣朝好恶所在，以变士风。』从之。<br/><br/>　　秋七月甲戌，进呈杜民表札子，乞住罢总领、漕司营运。上曰：『朕欲罢此久矣，内外诸军添给累重之人，每岁共不过三十余万缗，别作措置支给。』于是降诏：『两淮、湖广、四川总领所、两浙、四川转运司营运并日下住罢，仰逐司将截日终见管本息钱物实数逐一开具，申尚书省。』乙亥，进呈伯圭札子，将门客不理选限登仕郎恩泽再奏，乞理选限。上曰：『于法如何?』赵雄等奏：『在法不许。』上曰：『朕每自守法，不敢放开。若违常法，以开幸门，则援例干请不已，将何以阻之?』丁丑，进呈检会六年诏，应诸军有家累，因差出身故请过券食钱米，并特与除破；其无家累并在本身故人，即未该载，理合一体。上曰：『合与销破。近来优恤诸军事件无不悉备，平居无事，须精加训练，不可使之太骄，太骄则临敌遇战，谁肯效命?』<br/><br/>　　八月，进呈梁季珩乞宫观。上曰：『此人不正，近尝贻书内侍，啗之以利。内侍以其书缴进。』赵雄等奏：『陛下化行中外，虽执御之臣，皆知精白不敢私，真盛德事也。』己丑，臣僚言：『沿边人盗贩解盐私入川界，侵射盐利。』诏兴州、兴元府都统司开具已措置禁止事件以闻。既而吴挺言：『本司已立赏钱五百贯，出榜行下沿边屯戌统兵官广布耳目，严行缉捕。』从之。辛卯，臣僚奏：『执政、台谏之臣身居要地，而子孙从宦远方，监司、郡守趋承，从风而靡，于四方观瞻所损甚大。欲乞今后见任执政、台谏子孙并与祠庙差遣，特许理为考任。』诏从之。己亥，上谓辅臣曰：『漕河犹未通舟，闻平江府月供阙米，皆雇夫陆运。当此秋旱，深恐劳民。可权于百官米内支供，虽糙无害，它时水生，却令并输。』辛丑，进呈台州自淳熙元年至三年欠内库钱万余缗，本州引赦乞除放，内库执以无例。上曰：『赦书所放，内外一体。其除之。』是月，置湖南飞虎军，帅臣辛弃疾所创也。寻诏拨隶步军司，遇盗贼窃发，专听帅司节制，仍以一千五百人为额。旱。<br/><br/>　　九月癸亥，上宣谕曰：『每日常朝可同后殿之仪，不必称丞相名。』赵雄奏：『君前臣名，礼也，臣岂敢当此?』上曰：『记得苏洵亦尝论此，谓名呼而进退之，非体貌大臣，丞相不须多辞。』于是诏今后垂拱殿日参，宰臣特免宣名。续又诏：除朝贺，六参并大使在庭依仪，其余并免宣名，内枢密使日参，如遇押班，亦免宣名。诏印会子百万缗，均给江浙，代纳旱伤州县月桩钱。是岁，二浙、江东西、湖北、淮西伤旱，检放并赈济计之合二百万缗斛。先是，上谕宰执曰：『近来会子与见钱等?』赵雄等奏：『曩时会子轻矣，圣虑深远，不复增印，民间艰得之，自然贵重。又缘金银有税钱，费担擎，民间尤以会子为便，却重于见钱也。』上曰：『朕若不爱惜会子，散出过多，岂能如今日之重邪?』<br/><br/>　　冬十月丙戌，姚述尧进对，因论今岁旱伤赈恤之政当务宽大。上曰：『国家储蓄，本备凶岁，捐以予民，朕所不惜。』是月，进呈降授明州观察使张说遗表，拟赠承宣使，与恩泽。上曰：『前日给事陈岘驳其致仕转官，今得毋再致人言乎?』赵雄奏：『朝廷行事与台谏不同，朝廷须稍从宽，台谏当截然守法，不可放过，乃为称职。』上以为然。乙未，赵雄等奏：『胡元质申黎州五部落蛮纳降，昨降旨，谕以彼如未屈伏，毋汲汲市马，使权常在我，自无能为。所谓明见万里。』上曰：『蛮人欲进马三百匹并献珊瑚等乞盟，朕已令密院发金字牌却其献，止许其互市。』赵雄等皆赞美圣德。<br/><br/>　　十一月己未，知隆兴府张子颜言：『曩乾道之旱，江西安抚龚茂良有请，欲明谕州县，于赈济毕日按籍比较，稽其登耗，而为守令赏罚，以此流移者少。今岁旱伤，欲乞许臣依茂良所请，以议守令赏罚。』从之。壬申，进呈知南康军朱熹乞将今年苗米除检放外，有合纳苗米九千九百石，乞拨充军粮。上曰：『南康旱伤，已支拨米与赈粜赈济矣，可更依所乞。』雄等奏：『陛下圣德简俭，苟不当用，一钱不与；傥利百姓，则虽百万不惜。』上曰：『朕于内帑，未尝毫发妄用，上以奉二亲，下则犒军而已。至于奉养口体，每戒后苑毋妄杀，如鹌鹑，并不令供。』又曰：『御马院所养胡羊，每遇断屠，则以一口奉太上，一口奉寿圣，朕未尝杀。』雄等奏：『史称唐太宗天姿仁恕，陛下盖无愧矣!』<br/><br/>　　十二月，黎州五部蛮寇边。是冬，进呈《四朝国史志》。户部郎赵师翼言：『绍兴以来，赋入纲目浸多，中间虽将头子等窠名五十二项并入经总制起发，造帐供申，其后复添坊场宽剩、增添净利等窠名钱一十三项，又皆随事分隶户部五司。其为财赋则一而所隶者五，莫相参照。乞于本部置总计司，以五司所隶钱物并归一处。』赵雄等寻奏：『户部见有催辖司。』上曰：『五司分治而长贰总之，既有催辖司，若更立总计之名，徒重复无益也。』<br/><br/>　　校勘记<br/><br/>　　[1]韩?　《会要·职官》六二之二淳熙五年十一月十五日、淳熙六年正月十九日凡二处，均作　　『韩映』。<br/><br/>　　[2]申□　《中兴圣政》卷五十七亦脱一字，疑当作『申省』。<br/><br/>　　[3]赵雄原脱『雄』字，据文意补。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1442-29054.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1442-29056.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1442.html" action-type="chapterComment" class="comment"><i></i>宋史全文章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

