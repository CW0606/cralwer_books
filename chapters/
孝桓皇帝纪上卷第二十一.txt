<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝桓皇帝纪上卷第二十一_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝桓皇帝纪上卷第二十一全文,袁宏作品" />
<meta name="description" content="后汉纪原文阅读,孝桓皇帝纪上卷第二十一全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7677.html";
var nextpage="novel-read-556-7679.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝桓皇帝纪上卷第二十一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7677.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝桓皇帝纪上卷第二十一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:30:18<span class="divide">|</span></p>
<div class="page-body">
<div class="page-content">
<p>　建和元年（丁亥、一四七）<br/>　　春正月戊午，大赦天下。赐男子爵各有差；鳏寡孤独不能自存者粟，人三斛；贞妇帛，人三匹。<br/>　　二月，黄龙见谯。<br/>　　夏四月庚寅，京兆地震〔一〕。<br/>　　〔一〕　范书桓帝纪作“京师地震” 。续汉五行志作“京都地震”。<br/>　　以定策功益封大将军梁冀万户，太尉胡广为安乐侯〔一〕，司徒赵诫为江南侯〔二〕，司空袁汤为安国侯〔三〕。<br/>　　〔一〕　胡三省曰：“封淯阳县之安乐乡。”范书及续汉志直书乡侯。<br/>　　〔二〕　范书及续汉志均作“厨亭侯 ”。<br/>　　〔三〕　范书及续汉志均直书作亭侯，不详安国亭所属之县。又“司空”原误作“司徒”， “汤”误作“阳”，皆迳正。<br/>　　六月，太尉胡广以病〔罢〕（薨）〔一〕。光禄勋杜乔为太尉。〔二〕<br/>　　〔一〕　据范书改。广熹平元年薨，阅袁纪下文可知。<br/>　　〔二〕　范书桓帝纪作“大司农杜乔为太尉”。按杜乔传，乔任大司农在汉安元年，后累迁至大鸿胪，建和元年时已迁光禄勋。则桓帝纪误也。通鉴亦作“光禄勋”。<br/>　　秋七月，立蠡吾侯悝为渤海王；封少府梁不疑为颍阳侯，不疑弟蒙为西平侯，梁冀子胡狗为襄邑侯，不疑子焉为颍阴侯，冀孙祧为城父侯〔一〕；又封中常侍刘广等为列侯〔二〕。<br/>　　〔一〕　范书梁冀传“焉”作“马” ，“祧”作“桃”，又言皆受封于永兴二年。而杜乔传言“梁冀子弟五人及中常侍等，以无功并封”，且系于乔任大司农时。恐皆当以袁纪为是。<br/>　　〔二〕　范书宦者传曰：“腾与长乐太仆州辅等七人，以定策功，皆封亭侯，腾为费亭侯。 ”腾，曹腾也。又隶释吉成侯州辅碑曰：“其封辅叶吉成侯。”<br/>　　太尉乔曰：“古之明君，皆以用贤赏罚为务。失国之主，其朝岂无贞干之臣，典诰之篇哉〔一〕？患得贤不用其谋，韬书不施其教，闻善不信其义，听谗不详其理也。昔桀、纣之时，非无先王之书，折中之臣〔二〕，然下愚难移〔三〕，卒以亡国，已然之鉴也。陛下越从蕃王，龙飞即位〔四〕，应天顺人，万夫侧望，不急忠贤之赏，而先左右之封，伤善害德，谗谀暴兴。大将军梁冀，兄弟奸邪，倾动天下，皆有正卯之恶，未被两观之诛，而横见式叙，各受封爵，天下惆怅，人神共愤，非所为赏必当功，罚必有罪也〔五〕。夫有功而不赏，则为善失其望；奸回而不诛〔六〕，则为恶遂其性。故陈斧钺而民不畏刑，班爵位而人不乐善。苟遂斯道，非徒伤治殄民为乱而已，至于丧身灭国，岂不慎哉！ ”<br/>　　〔一〕　胡三省曰：“贞与桢同，干与干同。筑垣墙必顺桢干，以喻立国必顺贤才。”又曰：典诰“谓封爵之典策诏诰，以授有功，具有故事”。<br/>　　〔二〕　汉书贡禹传曰：“微孔子之言，亡所折中。”师古曰：“折，断也。非孔子之言则无以为中也。”折中之臣，即中正决断之臣也。<br/>　　〔三〕　论语阳货曰：“子曰：唯上智与下愚不移。”上智下愚非以地位贵贱而分，此即一证。<br/>　　〔四〕　“龙飞”原误倒，据黄本及范书、全后汉文迳正。<br/>　　〔五〕　“非所为”即“非所谓”，为谓通假。<br/>　　〔六〕　范书、通鉴、全后汉文“诛 ”皆作“诘”。<br/>　　乔字叔荣，河内林虑人也。少以孝悌称，历位尚书、九卿，皆有名迹。是时梁氏贵盛，群臣莫不倾意，惟乔直道而行，在位者皆以为不及也。<br/>　　八月，立皇后梁氏〔一〕，太后之妹也。初为蠡吾侯妃，未及成礼，而帝即位，后入掖庭，数月立为皇后。<br/>　　〔一〕　通鉴考异曰：“皇后纪、袁纪皆云八月而无日，帝纪云‘七月，乙未’。以长历考之，七月戊申朔，无乙未。乙未，八月十八日也。”<br/>　　九月，京师地震。<br/>　　甘陵人刘文谋立清河王为帝，●闭门拒文，事发觉伏诛。贬●为尉氏侯，徙桂阳郡，●自杀。<br/>　　冀于是诬太尉杜乔、故太尉李固与文通谋，乔、固皆下狱。固门生勃海王调等十余人负鈇锧诣阙理固。大将军长史吴佑伤固之枉，与冀争之，冀怒不从。从事中郎马融主为冀作章表，融时在坐，佑谓融曰：“李公之罪，成于卿手；李公若诛，卿何面目示天下人！”冀怒而起，出。乔、固遂死狱中，郡守承旨杀之。<br/>　　固字子坚，汉中南郑人。父郃为汉司徒〔一〕。固耽志于学，虽三公子，尝自负书，千里寻师，亲给洒埽，学行根深，无所不贯。四方之士自远而来，佥曰： “复至公辅矣。”<br/>　　〔一〕　郃，原错作“邰”，迳改之。<br/>　　初，固二子宪公、季公，并为长吏，闻策免，皆弃官归。固知罪之将及，乃命二公将小子燮还乡里。固女文姬涕泣曰：“李氏灭矣！自太公以来，积德累仁，何故遇此？”密与二公谋共逃燮，实言还京师矣〔一〕，乡人信之。后被郡书，二公皆受害〔二〕。<br/>　　〔一〕　“实”，黄本作“室”，皆误。疑当作“宣”。范书作“讬”。<br/>　　〔二〕　范书李固传注引袁宏纪曰： “基字宪公，兹字季公，并为长史，闻固策免，并弃官亡归巴汉。南郑赵子贱为郡功曹，诏下郡杀固二子。太守知其枉，遇之甚宽，二子讬服药夭，具棺器，欲因出逃。子贱畏法，敕吏验实，就杀之。”今本多有脱误，然难以补入，录此备考。又续汉书曰：“基，郾师长。 ”又范书李固传曰：“州郡收固二子基、兹于郾城，皆死狱中。”沈钦韩曰：“传云遣二子归乡里，又云下郡收固三子，基、兹之死，当在汉中本郡，云郾城误。” 按，沈说是。<br/>　　王成者，固之仆隶也〔一〕。文姬厚为其资，以燮属成曰：“君执义于公家，其日久矣，是以临危讬君以六尺之孤。若李氏复存，君之名义齐于程杵，富贵荣华与君同之。”成为义士，乃将燮往徐州界，变姓名，为酒家仆，〔而成〕卖卜于市，阴相往来。会赦得免，而成病卒，燮厚葬之，四时祭焉〔二〕。<br/>　　〔一〕　范书李固传作“门生”。续汉书、华阳国志亦同。沈钦韩曰：“案传云燮从受学，则非仆隶也。”<br/>　　〔二〕　“而成”二字据范书、续汉书补。又华阳国志汉中士女曰：“李燮字德公，太尉固子也。父死时，二兄亦死。燮为姊所遣，随父门生王成亡命徐州，佣酒家。酒家知非常人，以女妻之。”可补袁纪之不足。又范书李固传注引谢承书曰：“燮远遁身于北海剧，讬命滕咨家以得免。”与诸书均异。<br/>　　燮既归，文姬涕泣相对，因屏人而言曰：“先公蹇蹇，为汉忠臣，虽死之日，犹生之年。然梁氏久暴，动胁主威，令弟幸全血属，岂非天乎！宜杜绝众人，慎勿令斥言加于梁氏。加梁氏则连主上，连主上则祸重至矣。”燮敬从姊言，卒以获全〔一〕。燮学行才艺亚于固，官至京〔兆〕尹卒〔二〕。<br/>　　〔一〕　华阳国志汉中士女赵子贱妻韩树南传曰：“及固小子燮得还，子贱虑燮报仇，赁人刺之。燮觉，告郡杀子贱。”<br/>　　〔二〕　范书作“河南尹”。然华阳国志汉中士女作“迁京兆尹”，与袁纪同。恐范书误。<br/>　　吴佑字季英，陈留长垣人。父恢南海太守，欲漆简写尚书章句。时佑年十二，谏恢曰：“今君逾江湖，越五岭，僻在海边，风俗虽陋，然多珍玩，上为朝廷所疑，下为权豪所望〔一〕，此书若成，必载兼两〔二〕。昔马援以薏苡兴谤〔三〕，王阳以衣囊徼名〔四〕，嫌疑之际，先贤所慎，愿君少留意矣。”恢笑而抚其首曰：“吴氏世不乏季子矣〔五〕。”遂然其意，辍而不写。佑年二十，丧父，服除，居无担石之蓄，不受宗人之遗，牧猪长罗泽中〔六〕。年四十余，乃为郡吏，举孝廉，迁胶东侯相，政尚清静，以身率下，以褒贤赏善为务。吏民有以罪过相告诉者，佑辄闭阁自责，良久然后问之。民有词讼，先命三老、孝悌喻解之；不解，佑身至闾里自和之，自是之后，吏民不忍欺。<br/>　　〔一〕　李贤曰：望，“希望其赠遗也”。<br/>　　〔二〕　李贤曰：“车有两轮，故称两也。”<br/>　　〔三〕　范书马援传曰：“初援在交址，常饵薏苡实，用能轻身省欲，以胜瘴气。军还，载之一车。及卒，有上书谮之者，以为前所载还皆明珠文犀。马武与于陵侯昱等皆以章言其状，帝益怒援。”袁纪未载此事。<br/>　　〔四〕　汉书王吉传曰：吉字子阳。自吉至崇，世名清廉，皆好车马衣服，其自奉养极为鲜明，而亡金银锦绣之物。及迁徙去处，所载不过囊衣，不畜积余财，去位家居，亦布衣疏食。天下服其廉而怪其奢，故俗传“王阳能作黄金”。<br/>　　〔五〕　周寿昌曰：“佑字季英，故其父恢以季札喻之。”按季札乃吴之贤人，而佑姓吴，字又作季英，故谓吴氏不乏季子。<br/>　　〔六〕　范书吴佑传作“牧豕于长垣泽中”。东观记、续汉书亦同。按水经注济水曰：“圈称又言：‘长垣县有罗亭，故长罗县也。’地理志曰： ‘王莽更长罗为惠泽。’后汉省并。长垣有长罗泽，即吴季英牧猪处也。”据此长垣泽本名长罗泽，以后归长垣县，故亦称长垣泽，袁纪因其旧称。<br/>　　十月，司徒赵诫为太尉，司空袁汤为司徒，故太尉胡广为司空。<br/>　　二年（戊子、一四八）<br/>　　正月甲子，皇帝加徽号〔一〕。<br/>　　〔一〕　范书作“加元服”。按礼记大传曰：“圣人南面治天下，必自人道始矣。立权度量，考文章，改正朔，易服色，殊徽号，异器械，别衣服。”注曰：“徽号，旌旗之名也。”元服，汉书昭帝纪师古注：“元，首也。冠者，首之所着，故曰元服。” 加徽号，加元服，皆新帝即位后必行之礼。<br/>　　庚午，大赦天下，赐王侯已下金帛各有差。<br/>　　四月丙子，立都乡侯子为平原王〔一〕。<br/>　　〔一〕　范书桓帝纪作“帝弟硕为平原王”。皇后纪作“帝弟平原王石”，河间孝王开传同帝纪。又通鉴“硕”作“顾”。侯康以为“硕”是，“ 石”乃声近之误。按袁纪上卷言封帝弟名为都乡侯，此又言名子为平原王，与范书、通鉴又异，未知孰是。<br/>　　五月癸丑，北宫德阳殿火。<br/>　　六月，立〔经〕（径）城侯〔理〕（悝）为清河王，改清河为甘陵〔一〕。<br/>　　〔一〕　据范书及续汉郡国志改。<br/>　　七月，京师大水。<br/>　　十月，长平盗贼陈景自号为皇帝子〔一〕，伏诛。<br/>　　〔一〕　范书桓帝纪作“黄帝子”。<br/>　　三年（己丑、一四九）<br/>　　二月己丑，诏曰：“昔在前代，封墓轼闾〔一〕，所以激忠厉俗，以光后昆。故光禄大夫周举性侔夷、齐，直同史鱼。入参赞纳，出司京辇，有密静之风。予钦乃勋，将登三事，不幸夙终，朕甚惜焉。诗不云乎，‘ 肇敏戎功，用锡尔祉。’〔二〕其赐钱千万，以旌素节。”<br/>　　〔一〕　书武成篇曰：武王入殷，释箕子囚，封比干墓，轼商容闾，皆礼贤之举也。<br/>　　〔二〕　诗大雅江汉之辞，美召康公也。“功”今本作“公”，古通用。<br/>　　四月丁卯晦，雨肉大如手〔一〕。本志曰：“视之不明，是谓不哲，时则赤祥。雨肉近赤祥也。是时太后摄政，梁冀专权，枉诛良臣李固、杜乔，天下冤之。<br/>　　〔一〕　范书及续汉五行志“丁卯晦 ”下均作“日有食之”。又五行志系雨肉于“秋七月” ，乃北地廉雨肉似羊肋，或大如手。疑袁纪“<br/>　　丁卯晦”下有脱文。<br/>　　十月，太尉赵诫以疾罢（太尉）〔一〕。司徒袁汤为太尉。<br/>　　〔一〕　后之“太尉”，明系衍文，故删。<br/>　　和平元年（庚寅、一五０）<br/>　　正月甲子，大赦天下。<br/>　　己丑〔一〕，太后诏曰：“曩者遭家不造，大祸荐臻。钦惟宗庙之重，社稷之大，奚立明哲，将即委授。而东南西北，丑类未宾，故且总摄，助理万机。今悉讨除，远慕复子明辟之义〔二〕，其及今辰，皇帝称制。”<br/>　　〔一〕　范书标点本校勘记曰：“按汲本、殿本作‘己亥’，袁纪作‘己丑’，通鉴作‘乙丑’，校补谓当以通鉴为正。今据改。”按正月甲子朔，无己亥，故范书误。乙丑乃第二日，己丑为二十六日。袁纪“乙”多误作“己”，当以校补之说为是。<br/>　　〔二〕　书洛诰曰：“周公拜手稽首曰：‘朕复子明辟。’”注曰：“周公尽礼致敬，言我复还明君之政于子。子成王年二十，成人，故必归政而退老。”此乃梁太后病重，不得已而归政。<br/>　　二月甲寅，皇太后梁氏崩。<br/>　　三月甲午〔一〕，葬顺烈皇后。<br/>　　〔一〕　三月癸亥朔，无甲午，疑乃甲申之误，故置乙酉之前。<br/>　　乙酉，爵大将军冀夫人为襄城君。<br/>　　夏五月庚辰，尊匽贵人为孝崇皇后，宫曰永乐，皆如长乐宫故事，以蕃后不得至京师，居真定〔王宫〕（五官）〔一〕。<br/>　　〔一〕　王宫、五官形近而讹。范书皇后纪曰：“起宫室，分钜鹿九县为后汤沐邑。”与袁纪异。<br/>　　元嘉元年（辛卯、一五一）<br/>　　正月癸酉，大赦天下。<br/>　　四月己丑，上微服幸河〔南〕（东）〔尹〕梁不疑府〔一〕。<br/>　　〔一〕　据黄本改“东”作“南”， “尹”乃脱文，补之。范书杨秉传作“私过幸河南尹梁胤府”，通鉴从之。而沈钦韩曰：“梁冀子为河南尹在元嘉初元之后，袁纪是。”<br/>　　是日天大风，尚书杨秉谏曰：“臣闻瑞由德至，灾应事兴。传曰：‘祸福无门，惟人所召。’〔一〕乃者暴风迅疾，殆必有异，上天不言，以灾异谴告。是以孔子曰：‘迅雷烈风，必有变动。’〔二〕诗云：‘敬天之怒，不敢驱驰。’〔三〕王者至尊，出入有常，敬跸而行，清室而止，自非郊庙，鸾旗不驾〔四〕。故诗称‘自郊徂宫’〔五〕，易曰：‘王假有庙，致孝享也。’〔六〕。未有私从意志，日般游诸臣之家，降尊乱卑，等威无别，宿卫守空宫，玺绂委女妾，设有非常之变，任章之谋〔七〕，上负先帝，下悔靡及。臣奕世受恩，得备纳言，又以薄学充在劝讲，特蒙光识，见照日月，恩重命轻，敢陈其愚。”大将军冀怨秉，出为扶风太守。初秉侍讲，以经学见重。太常黄琼以秉劝讲帷幄，不宜外迁，留拜光禄大夫。当冀之时，抑而不用。<br/>　　〔一〕　见左传襄公二十三年闵子马之语。杨伯峻曰：“此盖古时习语。荀子大略篇‘祸与福邻，莫知其门’，淮南子人间篇‘夫祸之来也，人自生之；福之来也，人自成之。祸与福同门，利与害为邻 ’，文子微明篇亦有此语。其意相近。”<br/>　　〔二〕　见论语乡党，原文无“有” 、“动”二字。<br/>　　〔三〕　出诗大雅板。<br/>　　〔四〕　李贤引汉官仪曰：“前驱有云罕、皮轩、銮旗车也。”<br/>　　〔五〕　见诗大雅云汉。宫，宗庙也。<br/>　　〔六〕　见易萃卦。<br/>　　〔七〕　汉书儒林传曰：“霍氏外孙代郡太守任宣坐谋反诛。宣子章，为公车丞，亡在渭城界中，夜玄服入庙，居郎间，执戟立庙门，待上至，欲为逆，发觉，伏诛。”<br/>　　十月，司空胡广〔罢〕（薨）。太常黄琼为司空〔一〕。<br/>　　〔一〕　范书桓帝纪言琼任司空于“ 闰月庚午”。<br/>　　十一月辛巳，京师地震。诏百官上封事，靡有所讳。〔举至孝〕独行之士各一人〔一〕。<br/>　　〔一〕　据范书崔寔传补。<br/>　　安平崔寔郡举诣公车，称病不对。退而论世事曰：“凡天下所以不治者，其患在世承平，政渐衰而不改，俗渐弊而不悟，习乱安危，忽不自觉。或耽荒嗜欲，不恤万机；或悦众言，莫知所从；或见信之臣，怀宠苟免；或疏远之士，言以贱废。是以纪纲弛而不振，智士捐而不用，悲夫！<br/>　　自汉兴以来，三百余年矣〔一〕，政令刓渎，上下懈怠，风俗雕弊，人民伪巧，百姓嚣然，复思中兴之功矣。救世之术，岂必〔体〕尧舜而治哉〔二〕？期于狃绝拯挠，去其烦惑而已。是以受命之君，创制改物；中兴之主，匡时补失。昔盘庚迁都，以易殷民之弊；周穆改刑，而正天下之失〔三〕。俗人守古，不达权变，苟执所闻，忽略所见，焉可与论国家之事哉！故言事者，颇合圣听，于今须有可采，辄见掎夺〔四〕。何者？其顽士则闇于时权，其达者则寡于胜负〔五〕。斯贾谊所以见悲于上世也，虽使稷、契〔复存〕〔六〕，犹不能行其志，而况下斯者乎？<br/>　　〔一〕　范书崔寔传作“三百五十余岁矣”。<br/>　　〔二〕　据政论补。<br/>　　〔三〕　书吕刑：“穆王训夏赎刑，作吕刑。”注曰：“吕侯以穆王命作书训，畅夏禹赎刑之法，更从轻，以布告天下。”<br/>　　〔四〕　贾逵国语注曰：“从后牵曰掎。”<br/>　　〔五〕　政论“寡于胜负”作“寡不胜众”。<br/>　　〔六〕　据政论补。<br/>　　春秋之义，量力而举，度德而行〔一〕。今已不能用三代之法，故宜以霸道而理之。重赏罚，明法术，自非上德，严之则治，宽之则乱，其理然也。为国之法，有似理身，平则致养，疾则致攻。故德教者，治世之粱肉；刑法者，救乱之药石也。今以德除残，是犹粱肉治疾也，欲望疗除，其可得乎？自数世以来，政多恩贷，御安辔马而忘其衔，四牡横驰，皇路险倾，必将钳勒鞭挞，以救奔败，岂暇鸣銮，从容平路哉〔二〕！”<br/>　　〔一〕　隐公十一年左传曰：“息侯伐郑，大败而还。君子曰：‘不度德，不量力，其丧师也，不亦宜乎？’”<br/>　　〔二〕　李贤引家语曰：“古者天子以德法为衔勒，以百官为辔策。善御马者，正衔勒，齐辔策，钩马力，和马心，故口无声而极千里。善御人者，一其德法，正其百官，均齐人物，和安人心，故刑不用而天下化也。”<br/>　　袁宏曰：观崔寔之言，未达王霸之道也。常试言之：夫礼备者德成，礼顺者情泰。德苟成，故能仪刑家室，化流天下〔一〕；礼苟顺，故能影响无遗，翼宣风化。古之圣人，知人伦本乎德义，万物由乎化风，陶铸因乎所受，训导在乎对扬〔二〕。崇轨仪于化始，必理备而居宗；明恭肃以弘治，则理尽而向化。斯乃君臣尊卑之基，而德和洽之本也。是以大道之行，上下顺序，君唱臣和，其至德风教，系乎一人，政化行于四海，无犯礼而王迹彰矣。<br/>　　〔一〕　诗大雅思齐曰：“刑于寡妻，至于兄弟，以御于家邦。”注曰：“文王以礼法接待其妻，至于宗族，以此又能为政治于家邦。<br/>　　〔二〕　书说命下：“说拜稽首曰： ‘敢对扬天子之休命。’”注曰：“对，答也，答受美命而称扬之。”说者，傅说也。<br/>　　及哲王不存，礼乐凌迟，风俗自兴，户皆为政，君位且犹未固，而况万物乎！于斯时也，臣子自尽之日，将守先王之故典，则元首有降替之忧，欲修封域之旧职，则根本无倾拔之虑。故忠奋之臣，推其义心，不忍其事，思屏王室。故有自下匡上之功，以卑援尊之事，虽失顺序之道，然效忠之迹也。欲齐王体，则异乎承宣之美；欲同之不顺，而终有翼戴之功。故圣人因事作制，以通其变，而霸名生焉。春秋书齐晋之功，仲尼美管仲之勋，所以括囊盛衰，弥纶名教者也。<br/>　　夫失仁而后义，必由于仁〔一〕；失王而后霸，以致于霸，必出于忠。义诚仁之不足，然未失其为忠也〔二〕。推此以观，则王霸之义于是见矣。<br/>　　〔一〕　此句有脱文。<br/>　　〔二〕　老子曰：“失道而后德，失德而后仁，失仁而后义，失义而后礼。夫礼者，忠信之薄而乱之首。”<br/>　　初，上欲封大将军梁冀，使公卿会议其礼。特进安乐侯胡广、太常羊儒〔一〕，司隶校尉祝恬、太中大夫边韶等称冀之德宜比周公，锡之山川，封以附庸〔二〕。司空黄琼议曰：“昔周公辅相成王，制礼作乐，是以大启土宇，赐以山川，郊祀天地，行天子礼，此百世未有，唯周公宜之耳。萧何识高祖于泗上，霍光辅昭、宣于中兴，皆益户增封，以显其功〔三〕。冀合食四县，赏赐皆如霍光。使天下知赏必当功，爵不越德。”冀恨之，因地动策免琼。<br/>　　〔一〕　范书黄琼传作“羊溥”。<br/>　　〔二〕　诗鲁颂閟宫曰：“锡之山川，土田附庸。”<br/>　　〔三〕　史记萧相国世家曰：天下大定，何封酂侯，食邑多，不久益封二千户。后高祖闻韩信诛，又使使拜何为相国，益封五千户，令卒五百人，一都尉，为相国卫。又汉书霍光传曰：光废昌邑王而立宣帝，以策立功，帝益封光万七千户，与故所食凡二万户。<br/>　　丁亥，司空黄琼以灾异策免〔一〕。<br/>　　〔一〕　范书作元嘉二年十一月免。然琼传言以朝廷从琼议，冀恨之，会以地动策免。事必不久，则当以袁纪为是。然按是月辛巳，京师地震，而朔日为甲寅，故无丁亥日。按元嘉二年十一月乙亥地震，是月有丁亥日，通鉴即以此从范书桓帝纪系此事于二年。录以存疑。<br/>　　是月，五色大鸟见己氏，时以为凤皇。本志以“ 政理衰缺，梁冀专权，皆羽孽之异也”。<br/>　　二年（壬辰、一五二）<br/>　　正月丙辰〔一〕，京师地震。<br/>　　〔一〕　范书亦同。按是月壬午朔，无丙辰，疑皆误。<br/>　　四月甲寅，孝崇皇后崩。帝举哀洛阳西乡。有司奏“礼为人后，制服有降，公卿已下各有差。赠送之礼仪，比恭怀皇后”。是时大将军梁冀辅政，匽氏无在位者。<br/>　　八月，黄龙见句阳，又见允〔街〕（衙）〔一〕。<br/>　　〔一〕　据范书及续汉郡国志改。<br/>　　十月乙亥，京师地震。<br/>　　永兴元年（癸巳、一五三）<br/>　　五月丙申，大赦天下。<br/>　　十一月丁丑，减天下人死罪一等。民饥流亡数十万口，诏所在赈给〔一〕。<br/>　　〔一〕　范书言民饥流亡乃秋七月，郡国三十三地震，及河水溢所致。又“口”作“户”。<br/>　　太尉袁汤致仕。汤字仲河。初为陈留太守，褒善叙旧，以劝风俗。尝曰：“不值仲尼，夷、齐西山饿夫，柳下东国黜臣，致声名不泯者，篇籍使然也〔一〕。 ”乃使户曹吏追录旧闻，以为耆旧传〔二〕。数年薨，追赠特进，谥曰康侯。子成左中郎将，逢及隗并为三公。<br/>　　〔一〕　论语公冶长孔子曰：“伯夷叔齐，不念旧恶，怨是用希。”又卫灵公孔子曰：“臧文仲其窃位者与？知柳下惠之贤，而不与立也。”<br/>　　〔二〕　隋书经籍志有汉议郎圈称撰陈留耆旧传。东汉时地方撰述耆旧传成风，不详圈称所撰与袁汤所命是否为一书。<br/>　　太常胡广为太尉，太仆黄琼为司徒。<br/>　　二年（甲午、一五四）<br/>　　正月甲午，大赦天下。<br/>　　二月，初听刺史、二千石三年丧〔一〕。<br/>　　〔一〕　按安帝元初三年初听行三年丧，建光元年复断之。此当作“<br/>　　复听”。范书及通鉴即作“复听” 。袁纪作“初”误。<br/>　　癸卯，京师地震。诏公卿举贤良方正、能直言极谏者各一人。<br/>　　颍川荀淑对策讥切贵幸，为梁冀所忌，出为朗陵侯相，吏民敬爱，称为神君焉。淑字季和，弃官隐居，以寿终。<br/>　　是时颍川钟皓字季明，以德行称，官至林虑长。初，皓为本郡功曹，西门亭长陈寔未知名，皓独敬异焉。皓初辟公府，太守问：“有谁可代君者？”皓曰：“ 明府必欲得其人，西门亭长陈寔可也。”自是名重海内。寔曰：“钟君似不察人，不知何独识我？”<br/>　　颍川李膺尝叹曰：“荀君清识难尚，钟君至德可师。”皓之嫂，膺之姑也。有子曰觐〔一〕，与膺同年，而并有令名。觐为人好学慕古，有进退之行。膺祖太尉修常言：“觐似我家性，国有道不废，国无道免于刑戮者也。”复以膺妹妻之。觐屡被辟命，未尝屈就。膺谓觐曰：“孟轲以为‘人无是非之心，非人也’〔二〕，弟于是何太无皂白邪？”觐尝以膺言告人曰：“元礼祖〔公〕（父）在位，诸〔父〕（从）并盛〔三〕，又〔讳〕（钟）公之甥〔四〕，故得然乎。国武子好招人过，以为忽本〔五〕。岂其得保身全家！”〔六〕<br/>　　〔一〕　范书钟皓传“觐”作“瑾” 。而三国志钟繇传注引先贤行状，与袁纪同。<br/>　　〔二〕　见孟子公孙丑章句上。<br/>　　〔三〕　皆据裴注引先贤行状改。<br/>　　〔四〕　据黄本改，子言其父，不当直呼其姓，蒋本误改。<br/>　　〔五〕　国语周语曰：齐国佐对单襄公曰：“虽齐国子亦将兴焉，立于淫乱之国，而好尽言以招人过，怨之本也。”后齐人杀国武子。又成公十七年左传曰：齐庆克通于声孟子，鲍牵见之，以告国武子。武子召庆克而责之。声孟子怒，诉于灵公，灵公遂刖鲍牵而逐高无咎。又韦昭曰：“招，举也。”范书作“ 昭”。<br/>　　〔六〕　先贤行状及范书以上钟皓之语。<br/>　　袁宏曰：钟生之言，君子之道。古之善人，内修诸己，躬自厚而薄责于人。至其通者，嘉善而矜不能；其狭者，正身而不及于物。若其立朝，为不得已而后明焉。事至而应之，非司人之短者也。如得其情，犹复讬以藜蒸，使过而可得悔，失而自新之路长。君子道广，而处身之涂全矣。末世陵迟，臧否聿兴，执铨提衡，称量天下之人，扬清激浊，绳墨四海之士，于是德不周而怨有余。故君子道亢，而无必全之体；小人涂穷，而有害胜之心。风俗雕薄，大路险巇，其在斯矣。<br/>　　六月乙丑，封乳母马惠子初为列侯。<br/>　　九月丁卯朔，日有蚀之。太尉胡广免，司徒黄琼为太尉，光禄勋尹颂为司徒。<br/>　　闰月，蜀郡盗贼李伯自称“太初皇帝”，伏诛。<br/>　　元寿元年〔一〕（乙未、一五五）<br/>　　〔一〕　范书、续汉书、通鉴均作“永寿”。又玄文先生李休碑（见蔡中郎集）、鲁相韩敕造孔庙礼器碑、吉成侯州辅碑（以上见隶释）亦均有“永寿”年号。袁纪作“元寿”，误。<br/>　　正月戊申，大赦天下。<br/>　　二月，司、冀民饥，人民相食。诏所在赈给各有差。<br/>　　时梁氏威势倾天下，而上无继嗣，灾异数见。颍阴人刘陶上疏曰：“盖人非天地无以寓生，天地非人无以为灵〔一〕。是故常非民不立，民非帝不宁。夫天地之与帝，帝之与民，犹〔首〕（手）之与足〔二〕，相须而行，混同一体，自然之势也。臣窃观之，今玄象错度，日月不明，地裂川溢，妖祥并兴，胤嗣仍绝，民率流亡。昔夏癸由此而废，商辛以斯而丧〔三〕，若不悔寤，恐惧将无及矣。<br/>　　〔一〕　书泰誓曰：“惟天地万物父母，惟人万物之灵。”<br/>　　〔二〕　据黄本改，范书刘陶传作“ 头”。<br/>　　〔三〕　夏桀名履癸，商纣名辛。<br/>　　伏惟陛下，年隆德茂，中天称号〔一〕，袭常存之爵，修不易之制。目不视鸣条之事，耳不闻檀车之声〔二〕，天灾不卒有痛于肌肤，震蚀不卒有损于己身〔三〕。故蔑三光之错，不畏上天之怒，怡民饥之忧，忽震烈之变，轻无嗣之祸，殆国家之命，非所以彰美祖业，克保天祉者也。当今忠谏者诛，谀进者赏，嘉言结于忠舌，国命在于谗口，擅阎乐以咸阳，授赵高以车府〔四〕。夫危非仁不扶，乱非智不救。故武丁得傅说，以消鼎雉之变〔五〕：周宣用山甫，以济〔夷〕（幽）、厉之荒〔六〕。窃见冀州刺史朱穆、乌桓校尉李膺，皆履正清修，贞介绝俗。穆前在冀州，弹纠豪杰，埽灭饕恶，肃清万里，不仁者远，虽山甫不畏强御，诚无以逾也。膺前后历职，正身率下。及掌戎马，镇抚北疆，神武扬于朔州，彊胡慑于漠北。文既俎豆，武亦干戈，功遂身退，家无私积。斯则中兴之良佐，国家之柱臣也。宜还本朝，夹辅王室，不合久屈间曹，委于草莽〔七〕。<br/>　　〔一〕　惠栋曰：“法言云：‘汉兴二百一十载而中天。’柳宗元云：‘扬子极阴阳之数，此言知汉祚之方半耳。陶在灵帝而称中天，非也。’愚谓中天，犹日之中天，言历数方永耳。”惠说是，而柳所言“灵帝”乃“桓帝”之误。<br/>　　〔二〕　胡三省曰：“余按大雅大明之诗曰：‘牧野洋洋，檀车煌煌。维师尚父，时维鹰扬。凉彼武王，肆伐大商。’陶盖用此檀车事，言桀纣贵为天子，得罪于天，流毒于民，而汤武伐之；亡国之事不接于帝之耳目，帝不知为戒也。”<br/>　　〔三〕　“损”原误作“捐”，据范书迳改。<br/>　　〔四〕　李贤曰：“赵高为车府令，与婿咸阳令阎乐谋杀胡亥，事见史记也。”按谋诛胡亥时，赵高为丞相。其任车府令在始皇末年。因其辖符玺事，故能于始皇崩后，作伪书，赐死扶苏，而立二世。袁纪此二语之意，乃言授恶人以要职，必至大祸也。<br/>　　〔五〕　书高宗肜日曰：“高宗祭成汤，有飞雉升鼎耳而雊，祖己训诸王，作高宗肜日。” 疏曰：“祖己以为王有失德而致此祥，遂以道义训王，劝王以脩德政。”高宗，武丁之尊号，其使百工求诸野，得傅说以为相，国势日盛。<br/>　　〔六〕　夷王，厉王之父；宣王，厉王之子。史记正义引纪年曰：夷王三年，致诸侯，烹齐哀公于鼎。又厉王立，好利，暴虐侈傲，国人叛，厉王逃至彘而亡。事并见史记周本纪。幽王乃宣王之子，于文意不合，袁纪作“幽”，误。<br/>　　〔七〕　胡三省曰：“前年朱穆得罪，李膺时亦免居纶氏。”<br/>　　臣恐小人道长，遂成其败，犯冒天颜，言诚非议，知必以身脂鼎镬，为海内先笑，所学之事，将复何恨！不学鬼谷之于东齐，而习秦仪之于周魏〔一〕，贾王孙于蜀郡，交猗顿之货殖，如此，亦可以示王室之爵，置天地之位矣。臣始悲天下之可悲，今天下亦悲臣之愚惑矣。”书奏，上善其言〔二〕。<br/>　　〔一〕　鬼谷子隐居深山，终身不仕。秦、苏秦；仪，张仪。皆战国时着名说士，各主合纵连横，奔走于列国之间，以取卿相。<br/>　　〔二〕　范书作“书奏不省”。按永寿二年，拜膺为度辽将军，穆为尚书，则袁纪是。<br/>　　六月，匈奴叛，中郎将张奂击降之。<br/>　　太常韩縯为司空。<br/>　　二年（丙申、一五六）<br/>　　春正月，初听中常侍行三年丧〔一〕。<br/>　　〔一〕　范书桓帝纪作“中官”。李贤曰：“中官，常侍以下。”<br/>　　七月，鲜卑寇云中。<br/>　　十月，京师地震〔一〕。<br/>　　〔一〕　范书及续汉五行志均作“十二月”，袁纪恐误。<br/>　　三年（丁酉、一五七）<br/>　　春正月癸未，大赦天下〔一〕。<br/>　　〔一〕　范书桓帝纪作“春正月己未 ”。徐绍桢曰：“永寿三年正月癸未朔，纪有己未，疑误。”<br/>　　六月，司徒尹颂薨。司空韩縯为司徒〔一〕。<br/>　　〔一〕　范书桓帝纪系此事于“冬十一月”。<br/>　　是时有人上书言人所以贫困者，货轻也，欲更铸钱。事下群臣及太学之士。<br/>　　时刘陶等在太学议曰：“夫读铸钱之诏，下及幽微，不遗穷贱，是以藿食之人〔一〕，敢悬书象魏〔二〕，听罪绛阙〔三〕。盖以为当今之忧，不在于此，在民有饥劳之怨，海内无耳目之变，乃箕子所谓佯愚而对也。臣不达殷人佯愚之虑，欲于不问而言甲子之事〔四〕。故念生鲜死久，复不敢极谏陈其要，请粗言生民之业。<br/>　　〔一〕　李贤引说苑曰：“有东郭祖朝者，上书于晋献公曰：‘愿闻国家之计。’献公使人告之曰：‘肉食者已虑之矣，藿食者尚何预焉？’祖朝曰：‘肉食者一旦失计于庙堂之上，若臣等藿食，宁得无肝胆涂地于中原之野？其祸亦及臣之身，安得无预国家之计乎？”<br/>　　〔二〕　周礼天官大宰曰：“乃悬治象之法于象魏，使万民观治象。”郑司农曰：“象魏，阙也。”即宫外之阙也。<br/>　　〔三〕　绛阙，宫阙也，犹言丹墀、紫宸。<br/>　　〔四〕　甲子事，指纣兵甲子日败于牧野，纣赴火而死。事见史记殷本纪。<br/>　　夫食者，有国之大宝，生民之至贵也。窃见比年以来，良苗尽于蝗螟之口，杼轴空于公孙之衣，野无青草，室如悬罄〔一〕，所急朝夕之餐，所患靡监之事，岂谓钱之锲薄、铢两轻重哉？今议者不达农殖之本〔二〕，多言铸钱之便。或欲因缘行诈，以贾国利。国利将尽，取者争竞，故造铸钱之端，于是乎生。万人铸之，一人夺之，犹不能给；设令一人铸之，则万人夺之，虽以阴阳为炭，万物为铜〔三〕，役不食之民，使不饥之士，犹不足无厌之求也。陛下圣德，愍海内之忧，感天下之难，欲铸钱齐货，以救其厄，此犹养鱼于沸鼎之中，栖鸟于烈火之上。<br/>　　〔一〕　出僖公二十六年左传载齐侯之语。“室如”四字本在“野无”句之上。<br/>　　〔二〕　“今”字原阙，据黄本补。<br/>　　〔三〕　“阴阳为炭，万物为铜”八字出贾谊服赋，见汉书贾谊传。<br/>　　夫火土汤水，鱼鸟之所生，用之不时，必也焦烂。当今地广而不得耕，民众而无所食，群小竞逐，吞噬无厌。诚恐卒有役夫穷匠，起于板筑之间〔一〕，投斤攘臂，登高大呼，则愁怨之人，狼跳虎骇，响应云会，八方分崩，中夏鱼溃〔二〕。虽方尺之钱，不能救此，若不早寤，恐将及之。”上从之。<br/>　　〔一〕　胡三省曰：“贤曰：‘役夫，谓如陈涉起蕲也。穷匠，谓如骊山之徒也。’余谓陈涉、黥布皆可以言役夫，穷匠则山阳铁官徒苏令等是也。”<br/>　　〔二〕　僖公十九年公羊传曰：“梁亡，此未有伐者，其言梁亡何？自亡也。其自亡奈何？鱼烂而亡也。”注云：“梁君严刑峻法，一国之中无不被刑者，百姓一旦相率俱去，状若鱼烂，鱼烂从内发，故云尔者。”<br/>　　延〔熹〕（嘉）元年（戊戌、一五八）〔一〕<br/>　　〔一〕　据东观记、续汉书、范书及汉碑改。<br/>　　夏五月甲戌晦，日有蚀之。京师蝗。<br/>　　六月，大赦天下。<br/>　　丙戌，初置博陵郡。<br/>　　诛侍中寇荣。荣，恂之曾孙，辩洁自善，少与人交，以此见害于贵宠。荣从兄子尚益阳长公主，帝又娶其从孙女于后宫。左右益恶之，乃陷荣以罪，宗族遂免归故郡。吏持之急，荣惧不免，奔阙自讼。未至，刺史张敬追劾荣以擅去边，有诏捕荣。荣亡命数年，会赦令，不得免，穷困，乃亡命山中上书曰：<br/>　　臣闻天地之于万物也好生，帝王之于万民也慈爱。陛下统天理物，作民父母，自生育已上，咸蒙德泽。而臣兄弟独为权门所嫉，以臣昏姻王室，谓臣将抚其背，夺其位，退其身，受其势。于是造作飞章，被以臣荣〔一〕，欲使坠于万仞之坑，践于必死之地。陛下忽慈母之仁，发投杼之怒〔二〕，有司承旨，驱逐臣门。臣辄奔走本郡，没齿无怨。臣诚恐卒为豺狼横见噬食，故冒死诣阙，披布肝胆。<br/>　　〔一〕　“荣”字据蒋校补，黄本作 “宗”。<br/>　　〔二〕　借曾参母听三人误传曾参杀人，惧而投杼下机，逾墙而走一事，以喻桓帝听信谗言，陷其于死地。<br/>　　刺史张敬好为谄谀，张设机牢，令陛下复兴雷霆之怒。司隶校尉应奉、河南尹何豹、洛阳令袁腾三官并驱，若赴雠敌，威加亡罪，罚及朽骨，但未掘圹出骸，剖棺露胔耳。残酷之吏，不顾无辜之害，欲使圣朝必加罚于臣荣〔一〕，是以不敢触突天威，而自窜山林，以陛下发神圣之听，启独见之明，距谗慝之谤，绝邪巧之言，救可济之民，援没溺之命，臣不意滞怒不为春夏息，淹恚不为顺时怠，布告远迩，求臣甚切，张罗海隅，置罝万里〔二〕，逐者穷人迹，追者极车轨，虽楚购伍员，汉求季布〔三〕，无以复过也。<br/>　　〔一〕　“荣”字亦据蒋校补。<br/>　　〔二〕　置，音苴，免网也。见说文。<br/>　　〔三〕　楚平王诛杀伍奢，奢子员奔吴。楚悬赏粟五万石、爵执珪以购员。又汉初刘邦以曾数窘于项羽将季布，故购季布以千金，令敢藏匿者罪三族。事并见史记。<br/>　　自臣遇罚以来，三蒙赦令，无〔验〕（厌）之罚〔一〕，足以蠲除。而陛下疾臣逾深，有司咎臣〔甫〕（转）力〔二〕，止则见埽灭，行则为亡虏，苟生则为穷民，极死则为怨鬼，天广而无以自覆，地厚而无以自载，蹈陆有沈沦之忧，〔远〕岩墙有镇压之患〔三〕。精诚足以感天，而陛下不悟。如臣元恶大憝，足备刀锯，陛下当班之市朝，坐之王庭，使三槐九棘平臣之罪〔四〕。无缘〔至〕万乘之前〔五〕，永无见信之期也。<br/>　　〔一〕　据黄本及范书改。<br/>　　〔二〕　据黄本及范书改。<br/>　　〔三〕　据黄本及范书补。<br/>　　〔四〕　周礼秋官朝士曰：“朝士掌建邦外朝之法。左九棘，孤卿大夫位焉，群士在其后。右九棘，公侯伯子男位焉，群吏在其后。面三槐，三公位焉，州长众庶在其后。”棘者，取其赤心而外刺；槐者，怀也，取其怀来人而与之谋。三槐九棘，实指在朝之三公九卿诸大臣。<br/>　　〔五〕　据范书补。<br/>　　勇者不逃死，智者不毁名〔一〕，岂惜垂尽之命，愿赴湘沅之波〔二〕。故假须臾之期，不胜首丘之情，欲犯主怒，触帝禁，伏于两观之下，陈写痛毒之冤，然后登金镬，入沸汤，虽死而不恨。悲夫！久生亦复何聊赖！愿陛下使臣一门颇有遗类，以崇天地宽厚之惠。谨先死陈情，临章泣血。<br/>　　〔一〕　国语鲁语申生曰：“吾闻之，仁不怨君，智不重困，勇不逃死。”范书“毁名”作 “重困”。名者，孝名也。<br/>　　〔二〕　欲效屈原赴湘沅而死。<br/>　　上不省，遂灭寇氏〔一〕。<br/>　　〔一〕　范书作“上省章益怒”。又范书寇荣传作“延熹中被罪”，又言“遇罚以来，三赦再赎”，则荣被诛不当在元年。<br/>　　袁宏曰：寇荣之心，良可哀矣，然终至灭亡者，岂非命也哉！性命之致，古人岂肯明之，其可略言乎？易称“天之所助者〔顺，人之所助者〕信”〔一〕，然则顺之与信，其天人之道乎，得失存亡，斯亦性命之极也。夫向之则吉，背之则凶，顺之至也。推诚则通，易虑则塞，信之极也。故顺之与信，存乎一己者也。而吉凶通塞，自外而入，岂非性命之理，致之由己者乎？夫以六合之大，万物之众，一体之所栖宅，犹秋毫之在马背也。其所资因，小许处耳。而贤者顺之以通，不肖者逆之以塞，彼之所乘，岂异涂辙哉？致之在己，故祸福无门之殊应也。<br/>　　〔一〕　语见易系辞上，袁纪多有脱文，据以补。<br/>　　夫松竹贞秀，经寒暑而不衰；榆柳虚挠，尽一时而零落。此草木之性，修短之不同者也。廉洁者必有贪浊之对，刚毅者必遇彊勇之敌，此人事之对，感时之不同者也。咸自取之，岂有为之者哉？万物之为，莫不皆然，动之由己，应之在彼，犹影响形声，不可得而差者也。故君子之人，知动静，为否泰，致之在己也。缮性治心，不敢违理，知外物之来，由内而至，故得失吉凶，不敢怨天。夫然遇泰而不变其情，遭否而不愠其心，未尝非己，夫何悲哉！<br/>　　二年（己亥、一五九）<br/>　　三月甲午〔一〕，绝刺史、二千石三年丧。<br/>　　〔一〕　三月辛丑朔，无甲午，或系甲子之错误。<br/>　　六月，鲜卑寇辽东。度辽将军李膺击破之。<br/>　　膺字元礼，颍川襄城人。初为蜀郡太守，威德并行。后转护乌桓校尉，会匈奴攻云中〔一〕，杀略吏民。膺亲率步骑，临阵交战，斩首二千级，羌寇远退〔二〕，边城安静。后以公事免官。天子贤刘陶之言，而嘉膺之能，迁度辽将军。先时疏勒、龟兹数抄张掖、酒泉、云中诸郡，吏民苦之。自膺在边，皆不复为害。匈奴、莎车、乌孙、鲜卑诸国，常不宾附者，闻膺威名，莫不威服。先时略取民，男女皆送还塞下。迁河南尹、司隶校尉。膺风格秀整，高自标持，欲以天下风教是非为己任，后进之士有升其堂者，皆以为登龙门。<br/>　　〔一〕　范书李膺传“匈奴”作“鲜卑”。<br/>　　〔二〕　疑“羌”系“虏”之误。<br/>　　七月，太尉黄琼免，太常胡广为太尉〔一〕。<br/>　　〔一〕　范书作延熹元年七月甲子以日食免。<br/>　　丙午，皇后梁氏崩。乙丑，葬懿献梁皇后。<br/>　　于是梁冀专权，其同己者荣显，违忤者劾死，百僚侧目，莫不从命，省中咳唾之音，冀必知之，台阁机事，先以闻冀乃得奏御。内外恐惧，上下钳口，而帝不得有所亲任，上既不平之矣。冀以私憾，专杀议郎邴尊〔一〕，上益怒之。于是亳贵人见幸〔二〕，冀嫉其宠，遣客夜盗其家，欲刺贵人母〔三〕。母入宫求哀，因言冀之罪。<br/>　　〔一〕　邴尊，邓猛之姊婿也。冀恐其沮败猛易邓姓为梁姓，迺遣刺客杀尊于偃城。<br/>　　〔二〕　亳，黄本作“豪”，蒋本此作“毫”，下文仍作“亳”。龙溪精舍本、学海堂本并作“亳”。按续汉书邓猛立为后，恶梁氏之姓，改姓亳。范书皇后纪作“薄”。亳乃薄之俗字，其以薄太后家谨良故改而为姓。黄本误，蒋本此作“毫”亦误，迳改。<br/>　　〔三〕　贵人母名宣，初适邓香，生桓帝邓皇后猛。后改嫁梁纪，猛遂冒姓梁氏。<br/>　　八月癸酉，上问小黄门唐衡曰：“左右谁与冀不相得者？”衡曰：“单超、左悺前诣河南尹不疑，礼敬极简。不疑收其兄弟送洛阳狱，二人诣谢而得免。徐璜、贝瑗非常私忿梁氏放横〔一〕，口不敢言。”于是上呼超、悺入室。上曰：“梁将军兄弟专朝，〔迫〕（追）胁内外〔二〕，公卿以下，从其风旨。今欲诛之，于常侍意如何？”皆对：“诚为国贼，当诛日久。臣等弱劣，未知圣意何如耳。”上曰：“审然者，常侍密图之。”对曰：“图之易耳，但恐陛下腹中狐疑。”上曰： “奸臣胁国，当伏其罪，复何狐疑！”于是令衡呼璜、瑗，五人遂于宅中定议。上啮臂出血以为盟。超等曰： “陛下今计已定，勿复更言，恐为人所疑。”<br/>　　〔一〕　贝瑗，范书作“具瑗”。<br/>　　〔二〕　据范书、通鉴及龙溪精舍本改。<br/>　　丁丑，冀心疑超等，使中黄门张恽入省宿，以防其变〔一〕。瑗敕吏收恽，以“自外来，谋图不轨”。于是帝幸前殿，召公卿，勒兵，遣使者要冀大将军印绶，更封〔比〕（北）景都乡侯〔二〕。黄门令瑗将虎贲士千人，与司隶共捕冀宗亲洛阳狱，无少长皆诛之。冀自杀。追废懿献后为贵人。<br/>　　〔一〕　胡三省曰：“使恽入禁中直宿，以防超等，而无上旨，径使恽入，自恃威行宫省，故敢然。”<br/>　　〔二〕　据范书改。<br/>　　初，上既与中官成谋，乃召尚书令尹勋，使任其事。上素恶冀，仓卒恐不能办。勋临事明断，甚有方略。冀既诛，上嘉其能。　坐冀所连及公卿、列侯、校尉、刺史、二千石死者数十人，冀故吏、宾客免绌者三百余人，朝廷为之一空，唯光禄勋王躬、廷尉邯郸义在焉〔一〕。是时从禁中发使者交驰道路，公卿失其度，州府市朝闾里鼎沸，数日乃定，百姓莫不称快。冀财货已充王府用，减天下租税之半。<br/>　　〔一〕　范书及通鉴“王躬”均作“ 袁盱”。<br/>　　先时立名行高节之士，多遭梁冀之害，免身苟荣而已，莫敢洁去就矣。唯周协不屈其志〔一〕，而独能自免于难，故士以此服之也。<br/>　　〔一〕　范书“协”作“勰”。<br/>　　协字巨胜，周举之子，玄虚养道，以典坟自娱。初以父任为郎，自免归，征辟不就，杜门不出十余年。及延〔熹〕（嘉）初，乃开门延客，游谈宴乐。是秋梁冀诛，而协亦病卒，识者以为知命〔一〕。<br/>　　〔一〕　识者，蔡邕也。<br/>　　初，冀之盛也，尚书陈霸上疏言其罪，请诛之。上不省。霸知为冀所害，七日不食而死。<br/>　　戊寅，太尉胡广、司徒韩縯以阿附梁冀减死一等。<br/>　　壬午，立皇后亳氏，实邓后也。后即邓香之女，香则禹之孙〔一〕。初后母宣起于微贱，间香生后。后适梁纪，故后冒姓梁氏。纪姊子孙寿，冀之妻也，进后入掖庭，有宠。立为皇后，恶梁姓之同，改为亳氏。<br/>　　〔一〕　按范书梁冀传注曰：“香盖掖庭署人之名也。”不言是邓禹之孙。又续汉五行志曰：“先是亳后因贱人得幸。”邓氏贵重，不当屡易其姓，且立为后，不即复邓氏姓，其非邓禹后裔明矣。<br/>　　封宣为长安君，追尊香为车骑将军，安阳侯。宣子演封南顿侯，位特进。<br/>　　后复姓邓氏，徙宣为昆阳君，演子康〔比〕（北）阳侯〔一〕，赏赐巨万。封平梁冀之功也〔一〕。<br/>　　〔一〕　据黄本改。续汉郡国志中南阳郡有比阳县，范书作“沘阳”。<br/>　　〔二〕　“封平梁冀之功也”上当脱封宦者五侯事，即单超新丰侯、徐璜武原侯、贝瑗东武阳侯、左悺上蔡侯、唐衡汝阳侯。<br/>　　白马令李云上书，移副三府曰：“故大将军梁冀虽持权日久，今得诛之，犹召家臣殪而杀也。而猥封谋臣万户，高祖闻之，得无见非？西北列将，得无不事？孔子曰：‘帝者，谛也。’〔一〕今官位错乱，小人日进，财货公行，政治日消，是帝欲不谛乎？”上得云奏，大怒，送云黄门北寺，使中常侍管霸与御史、廷尉杂考之。弘农五官掾杜众伤云以忠获罪，上书愿与同日死。帝愈怒，遂并下廷尉。<br/>　　〔一〕　李贤引春秋运斗枢曰：“五帝修名立功，修德成化，统调阴阳，招类使神，故称帝。帝之言谛也。”郑玄注云：“审谛于物色也。”<br/>　　廷尉奏“云不逊，欲获抗直之名；众远为邀诉，皆大逆不道，请论如律”。霸入奏，上在濯龙池，霸跪言曰：“云，野泽愚夫；众，郡中小吏，出于狂戆，不足加罪。”上谓霸曰：“使‘帝欲不谛’，是何等语，而常侍欲原之邪？”顾小黄门吴伉可其奏。<br/>　　大鸿胪陈蕃上疏救云曰：“臣闻所言，虽不识禁忌于上，其意归于忧国，但违将顺之礼。礼讥暴谏，然亦有狂狷愚忠。不顾诛族之祸者，古今有之。是以高祖忍周昌不讳之言，孝成皇帝赦朱云腰领之诛〔一〕。二主非不忿，此二臣以忠不思难，皆不罪之。今日杀李云，天下犹言陛下诛谏臣，所以臣敢触龙鳞也。”上不从，云、众死狱中，蕃免归田里。<br/>　　〔一〕　汉书朱云传曰：云于公卿前，斥宣帝师张禹尸位素餐，愿得尚方斩马剑以诛之。帝怒，令御史将下死不赦。左将军辛庆忌免冠叩头流血谏，上意解。并留云所折殿槛曰：“勿易！以旌直臣。”<br/>　　袁宏曰：夫欲之则至，仁心独行，人君之所易，人臣之所难也。动而有悔，希意循制，人臣之所易，人君之所难也。右之君臣，必观其所易，而闲其所难。故上下恬然，莫不雍睦。逮于末世，斯道不存，居臣异心，上下乖违，各行所易，不顾其所难，难易之事交，而谏争之议生也。<br/>　　夫谏之为用，政之所难者也。处谏之情不同，故有三科焉。推诚心言之于隐，贵于诚入，不求其功，谏之上也。率其所见，形于言色，面折庭争，退无后言，谏之中也。显其所短，明其不可，彰君之失，以为己名，谏之下也。夫不吝其过，与众功之，明君之所易，庸主之所难。触其所难，暴而扬之，中谏其犹致患，而况下谏乎？故谏之为道，天下之难事，死而为之，忠臣之所易也。<br/>　　古之王者，辩方正位，各有其事〔一〕。在朝者必谏，在野者不言，所以明职分，别亲疏也。忠爱心至，释耒而言者，王制所不禁也。无因而去，处言之地难，故君子罕为也。<br/>　　〔一〕　周礼天官冢宰曰：“惟王建国，辨方正位，体国经野，设官分职，以为民极。”<br/>　　十月，行幸长安，祠章陵。<br/>　　壬寅〔一〕，中常侍单超为车骑将军。<br/>　　〔一〕　十月戊辰朔，无壬寅。范书作十一月事，甚是。疑袁纪有脱文。<br/>　　十二月，西戎犯塞。护羌校尉段颎讨之。<br/>　　天竺国来献。<br/>　　故太尉黄琼为太尉，光禄大夫祝恬为司徒〔一〕。诏曰：“太尉黄琼清俭不挠，数有忠謇，加以典谋深奥，有师傅之义。连在三司，不阿权贵，疾风知劲草，朕甚嘉焉。其封琼邟乡侯。”琼固让，不听。<br/>　　〔一〕　此事范书系于十月之前，时胡广、韩縯以阿附梁冀免。又范书本传曰：“琼辞疾让封六七上，言旨恳恻，乃许之。”<br/>　　是时新诛梁冀，天下想望异政。故琼首为三公，多奏州县诸不法，死徙者十余人，海内翕然，副其耳目，上委任之。会单超等五侯擅权，琼自度力不能制，乃称疾不朝，上表曰：臣闻天者务刚其气，君者务彊其政〔一〕。是以王者居高履贵，则以德义为首；临危处难，则以忠贤为助，故能长守万国，保其社稷。而陛下即位以来，诸梁秉政，宦竖充朝，富拟王公，势倾海内。言之者辄族灭，称之者必显荣。忠臣惧死而杜口，万夫畏祸而括囊。故太尉李固、杜乔以直言干政，遂见残灭，贤愚伤心。故白马令李云指言宦官，以忠获罪，是使天下结舌，以忠为讳也。徐璜、唐衡、单超、贝瑗等于梁冀之盛，苟免相连，及其当诛，说以要赏。陛下不复澄清善恶，俱与忠臣尚书令尹勋等并时显封，使朱紫不别，粉墨杂糅，所谓销金玉于沙砾，碎珪璧于泥涂。四方闻之，莫不叩心，伤陛下失赏于见诬，亏爵于奸臣。夫谗谀相与，无高而不升；阿党相抑，无深而不沦。陛下年在方刚，圣虑未衰，愿还既误之封，折后族之势。夫怀宝者须世，抱璞者待时。〔二〕陛下诚能行臣所陈，则怀宝抱璞之徒，特将竭力致身，以趋圣世。臣身轻任重，勤不补过，敢以垂死之年，陈不讳之言。”〔三〕<br/>　　〔一〕　春秋繁露曰：“天不刚则列星乱其行，居不坚则邪臣乱其官。故为天者务刚其气，为君者务坚其政。”<br/>　　〔二〕　指和氏先后献玉璞于楚厉王、武王，玉人不识，指璞为石，因此被刖左右足。文王即位，始命玉人理之，而得宝玉璧。事见韩非子。<br/>　　〔三〕　范书系此表于延熹七年。<br/>　　三年（庚子、一六０）<br/>　　正月丙申，大赦天下。<br/>　　丙午，车骑将军单超薨。<br/>　　闰月，羌寇张掖。护羌校尉段颎讨之。<br/>　　五月甲戌，诏曰：“汝南太守张彪、故河南尹鲍吉，与朕有潜龙之旧，皆封列侯。”<br/>　　六月辛酉〔一〕，司徒祝恬薨。光禄勋种皓为司徒〔二〕。<br/>　　〔一〕　范书桓帝纪作“辛丑”。<br/>　　〔二〕　范书桓帝纪作“司空盛允为司徒”。通鉴考异曰：“按祝恬薨后有盛允，允免，皓为司徒，相去半年，袁纪误也。”<br/>　　九月，泰山盗贼群起。<br/>　　十二月，中郎将宗资讨之。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7677.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7679.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

