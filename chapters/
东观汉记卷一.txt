<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷一_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷一全文,刘珍作品" />
<meta name="description" content="东观汉记校注原文阅读,东观汉记卷一全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-chapter-252.html";
var nextpage="novel-read-252-3981.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-chapter-252.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:27:41<span class="divide">|</span></p>
<div class="page-body">
<div class="page-content">
<p>纪一<br/><br/>　　世祖光武皇帝<br/><br/>　　世祖光武皇帝，〔一〕高祖九世孙，承文、景之统，〔二〕出自长沙定王发，〔三〕定王生春陵节侯。〔四〕春陵本在零陵郡，节侯孙考侯以土地下湿，〔五〕元帝时，求封南阳蔡阳白水乡，因故国名曰春陵。〔六〕类聚卷一二<br/><br/>　　皇考初为济阳令，〔七〕济阳有武帝行过宫，〔八〕常封闭。上将生，皇考以令舍下湿，开宫后殿居之。〔九〕建平元年十二月甲子夜上生时，有赤光，室中尽明。〔一０〕皇考异之，使卜者王长卜之。长曰：〔一一〕「此善事不可言。」是岁嘉禾生，〔一二〕一茎九穗，大于凡禾，县界大丰熟，因名上曰秀。是岁凤皇来集济阳，〔一三〕故宫皆画凤凰。〔一四〕圣瑞萌兆，始形于此。上为人隆准，日角，〔一五〕大口，美鬚眉，〔一六〕长七尺三寸。在春陵时，〔一七〕望气者苏伯阿望春陵城曰：「美哉！王气鬱鬱葱葱。」仁智明远，〔一八〕多权略，乐施爱人。在家重慎畏事，勤于稼穑。兄伯升好侠，非笑上事田作，比之高祖兄。〔一九〕年九岁而南顿君卒，〔二０〕随其叔父在萧，入小学，后之长安，受尚书于中大夫庐江许子威。〔二一〕资用乏，〔二二〕与同舍生韩子合钱买驴，令从者就，以给诸公费。〔二三〕大义略举，因学世事。朝政每下，必先闻知，具为同舍解说。高才好学，〔二四〕然亦喜游侠，斗鸡走马，具知闾里姦邪，吏治得失。时会朝请，舍长安尚冠里，南阳大人往来长安，为之邸，闇稽疑议。为季父故春陵侯诣大司马府，〔二五〕讼地皇元年十二月壬寅前租二万六千斛、刍稿钱若干万。时宛人朱福亦为舅讼租于尤。尤止车独与上语，不视福。上归，戏福曰：「严公宁视卿邪？」王莽时，〔二六〕雒阳以东米石二千，莽遣三公将运关东诸仓赈贷穷乏，又分遣大夫谒者教民煮木为酪，酪不可食，重为烦扰，流民入关者数十万人。置养赡官以廪之，盗发其廪，民饿死者十七八，人民相食。末年，天下大旱，蝗虫蔽天，盗贼群起，四方溃畔。荆州下江平林兵起，〔二七〕王匡、王凤为之渠率。时南阳旱饿，〔二八〕而上田独收。宛大姓李伯玉从弟轶数遣客求上，〔二九〕上欲避之。先是时伯玉同母兄公孙臣为医，〔三０〕伯升请呼难，伯升杀之。上恐其怨，故避之。使来者言李氏欲相见款诚无他意，上乃见之，怀刀自备，入见。固始侯兄弟为上言：〔三一〕「天下扰乱饥饿，下江兵盛，南阳豪右云扰。」因具言谶文事。「刘氏当复起，李氏为辅。」〔三二〕上殊不意，独内念李氏富厚，父为宗卿师，〔三三〕语言谲诡，殊非次第，尝疾毒诸家子数犯法令，李氏家富厚，何为如是，不然诺其言。诸李遂与南阳府掾史张顺等连谋。上深念良久，天变已成，遂市兵弩，〔三四〕绦衣赤帻。〔三五〕时伯升在春陵亦已聚会客矣。上归旧庐，望见庐南若火光，〔三六〕以为人持火，呼之，光遂盛，赫然属天，〔三七〕有顷不见，异之。〔三八〕遂从南郭归宅，乃与伯升相见。初，伯升之起也，诸家子弟皆逃自匿，曰：「伯升杀我。」及闻上至，绦衣大冠，〔三九〕将军服，〔四０〕乃惊曰：「以为独伯升如此也，中谨厚亦如之。」〔四一〕皆合会，共劳飨新市、平林兵王凤、王匡等，因率春陵子弟随之，兵合七八千人。上骑牛与俱，杀新野尉后乃得马。〔四二〕光武起义兵，〔四三〕暮闻塚上有哭声，后有人著大冠绦单衣。使刘终诈称江夏吏，〔四四〕诱杀湖阳尉。五威将军严尤击下江兵，〔四五〕上奉糗一斛，脯三十朐诣幕府营。进围宛城。〔四六〕王莽遣大司徒王寻、大司空王邑将兵来征，更始立，以上为太常偏将军。〔四七〕时无印，得定武侯家丞印，佩之入朝。〔四八〕二公兵到颍川，〔四九〕严尤、陈茂与合。〔五０〕尤问城中出者，言上不敢取财物，但合会诸兵为之计策。尤笑言曰：「是美眉目者耶？〔五一〕欲何为乃如此？」初，莽遣二公，〔五二〕欲盛威武，以振山东，甲衝輣，〔五三〕干戈旌旗，战攻之具甚盛。至驱虎豹犀象，〔五四〕奇伟猛兽，以长人巨无霸为垒尉，〔五五〕自秦、汉以来师出未曾有也。上邀之于阳关。二公兵盛，汉兵反走，上驰入昆阳，诸将惶恐，各欲散归。与诸将议：「城中兵穀少，宛城未拔，力不能相救。今昆阳即破，一日之间，诸将亦灭。不同力救之，反欲归守其妻子财物耶？」诸将怒曰：「刘将军何以敢如此！」上乃笑，且去，唯王常是上计。会候骑还，言大兵已来，长数百里，望不见其后尾，前已至城北矣。诸将遽请上，上到，为陈相救之势。诸将素轻上，及迫急，上为画成败，〔五六〕皆从所言。时汉兵八九千人，〔五七〕留王凤令守城，〔五八〕夜出城南门。二公兵已五六万到，〔五九〕遂环昆阳城作营，〔六０〕围之数重，〔六一〕云车十馀丈，瞰临城中，旗帜蔽野，尘熛连云，〔六二〕金鼓之声数十里。或为地突，〔六三〕或为衝车撞城，积弩射城中，矢下如雨，城中负户而汲。二公自以为功成漏刻。有流星坠寻营中，〔六四〕正昼有云气如坏山，〔六五〕直营而霣，不及地尺而散，吏士皆压伏。〔六六〕时汉兵在定陵郾者，闻二公兵盛，皆怖。上历说其意，为陈大命，请为前行诸部坚阵。上将步骑千馀，前去大军四五里。〔六七〕二公遣步骑数千乘合战，上奔之，斩首数十级。〔六八〕诸部将喜曰：「刘将军平生见小敌怯，〔六九〕今见大敌勇，甚奇怪也。」〔七０〕上复进，二公兵却，诸部乘之，斩首数百千级，连胜。遂令轻足将书与城中诸将，言宛下兵复到，而阳坠其书。读之，恐。上遂选精兵三千人，从城西水上奔阵。二公兵于是大奔北，〔七一〕杀司徒王寻，而昆阳城中兵亦出，中外并击。会天大雷风，暴雨下如注，水潦成川，滍水盛溢。二公大众遂溃乱，奔赴水溺死者以数万，滍水为之不流。〔七二〕王邑、严尤、陈茂轻骑乘死人渡滍水逃去。汉军尽获其珍宝辎重车甲，连月不尽。五月，齐武王拔宛城。〔七三〕六月，上破二公于昆阳。破宛后数日，〔七四〕收伯升部将刘稷，而伯升强争之。更始遂用谮诉，复收伯升，即日皆物故。上降颍阳，〔七五〕虽得入，意不安。门下有击马著鼓者，〔七六〕马惊硠磕。邓晨起走出视之，乃马也。上在父城，徵诣宛，拜上为破虏大将军，封武信侯。更始害齐武王，〔七七〕光武饮食语笑如平常，独居辄不御酒肉，枕席有涕泣处。更始欲北之雒阳，以上为司隶校尉，先到雒阳整顿官府，文书移与属县，〔七八〕三辅官府吏东迎雒阳者见更始诸将过者已数十辈，皆冠帻，衣妇人衣，诸于绣拥〈衤屈〉，〔七九〕大为长安所笑。知者或畏其衣，奔走入边郡。见司隶官属，皆相指视之，极望老吏或垂涕曰：「粲然复见汉官威仪。」〔八０〕贤者蚁附。更始欲以近亲巡行河北，〔八一〕大司徒赐言上第一可用。〔八二〕更始以上为大司马，遣之河北。十月，上持节度孟津，镇抚河北，安集百姓。〔八三〕上至邯郸，〔八四〕赵王庶兄胡子进狗〈月枼〉马醢。故赵缪王子临说上灌赤眉。〔八五〕赵王庶兄胡子立邯郸卜者王郎为天子，〔八六〕移檄购求公十万户。光武为王郎所追，〔八七〕至饶阳，称邯郸使者，入传舍。厨吏方进食，官属从者饥，遮夺之。吏卒惊起聚语，乃椎鼓数十通，诈言邯郸将军至，官属皆惧失色。上临升车还坐，曰：「请邯郸将军入。」久乃升，后有传呼，寺门开之，是雒阳吏耳。上出，蒙犯霜雪。〔八八〕光武大会真定，自击筑。〔八九〕上率邓禹等击王郎横野将军刘奉，大破之，〔九０〕还过邓禹营，禹进食炙鱼，上大餐啗。时百姓以上新破大敌，欣喜聚观，见上餐啗，〔九一〕劳勉吏士，威严甚厉，于是皆窃言曰：「刘公真天人也。」〔九二〕世祖引兵攻邯郸，连战，郎兵挫折。郎遣谏议大夫杜长威持节诣军门，〔九三〕上遣棨戟迎，〔九四〕延请入军，见公据地曰：「实成帝遗体子舆也。」公曰：「正使成帝复生，天下不可复得也。况诈子舆乎！」长威请降得万户侯。公曰：「一户不可得。」长威曰：「邯战虽鄙，君臣并力城守，尚可支一岁，终不君臣相率而降但得全身也。」辞去。而郎少傅李立反郎，开城门。汉兵破邯郸，诛郎。入王宫收文书，得吏民谤毁公言可击者数千章，〔九五〕公会诸将烧之，〔九六〕曰：「令反侧者自安也。」〔九七〕上围邯郸未下，〔九八〕彭宠遗米糒鱼盐以给军粮，由是破邯郸。更始遣使者即立公为萧王。〔九九〕诸将议上尊号，上不许。又击破铜马，〔一００〕受降适毕，封降贼渠率，〔一０一〕诸将未能信，贼亦两心。上敕降贼各归营勒兵待，〔一０二〕上轻骑入，按行贼营。〔一０三〕贼将曰：〔一０四〕「萧王推赤心置人腹中，安得不投死。」〔一０五〕由是皆自安。诏冯异军鴈门，〔一０六〕卒万馀人降之。光武北击尤来、大抢、五幡于元氏，追至北平，〔一０七〕连破之。后反为所败，军中不见光武，或云已殁。上已乘王丰小马先到矣，营门不觉。上破贼，〔一０八〕入渔阳，诸将上尊号，上不许。议曹掾张祉言：「俗以为燕人愚，方定大事，反与愚人相守，非计也。」上大笑。光武发蓟还，〔一０九〕士众喜乐，师行鼓舞，〔一一０〕鼓声歌咏，〔一一一〕八荒震动。过范阳，命诸将收葬吏士。至中山，〔一一二〕诸将复请上尊号，曰：「帝王不可久旷。〔一一三〕大王社稷为计，万姓为心。」耿纯说上曰：〔一一四〕「天时人事，已可知矣。」初，王莽时，上与伯升及姊婿邓晨、穰人蔡少公燕语，〔一一五〕少公道谶言刘秀当为天子，或曰是国师刘子骏也。〔一一六〕上戏言：「何知非僕耶？」〔一一七〕坐者皆大笑。时传闻不见赤伏符文军中所，〔一一八〕上未信，到鄗，上所与在长安同舍诸生疆华自长安奉赤伏符诣鄗，与上会。群臣复固请，上奏世祖曰：〔一一九〕「符瑞之应，昭然著闻矣。」乃命有司设坛于鄗南千秋亭五成陌。〔一二０〕六月己未，即皇帝位。燔燎告天，禋于六宗。〔一二一〕改元为建武，改鄗为高邑。〔一二二〕十月，帝入雒阳，幸南宫，遂定都焉。〔一二三〕光武破圣公，与朱伯然书曰：〔一二四〕「交锋之日，神星昼见，太白清明。」二年正月，〔一二五〕益吴汉、邓禹等封。上封功臣皆为列侯，〔一二六〕大国四县，馀各有差。博士丁恭等议：「古帝王封诸侯不过百里，〔一二七〕故利以建侯，取法于雷。」〔一二八〕上曰：「古之亡国，皆以无道，未尝闻封功臣地多而灭者也。」〔一二九〕乃遣谒者，即授印绶。自汉草创德运，正朔服色未有所定，高祖因秦，以十月为正，以汉水德，立北畤而祠黑帝。至孝文，贾谊、公孙臣以为秦水德，汉当为土德。至孝武，倪宽、司马迁犹从土德。自上即位，案图谶，推五运，汉为火德。周苍汉赤，水生火，赤代苍，故上都雒阳。制郊兆于城南七里，北郊四里，〔一三０〕为圆坛，〔一三一〕天地位其上，皆南面西上。行夏之时，时以平旦，服色、牺牲尚黑，〔一三二〕明火德之运，徽炽尚赤，四时随色，季夏黄色。〔一三三〕议者曰：「昔周公郊祀后稷以配天，宗祀文王以配上帝。图谶著伊尧赤帝之子，俱与后稷并受命而为王。汉刘祖尧，〔一三四〕宜令郊祀帝尧以配天，〔一三五〕宗祀高祖以配上帝。」有司奏议曰：「追迹先代，无郊其五运之祖者。故禹不郊白帝，周不郊帝喾。汉虽唐之苗，尧以历数命舜，高祖自感赤龙火德，承运而起，当以高祖配尧之后，还复于汉，宜脩奉济阳成阳县尧冢，云台致敬祭祀礼亦宜之。」上遣游击将军邓隆与幽州牧朱浮击彭宠，隆军潞，浮军雍奴，相去百馀里。遣吏上奏言：「宠破在旦暮。」上读檄未竟，怒曰：「兵必败，比汝归可知。」吏还，未至隆军，果为宠兵掩击破。浮军远，至不能救，〔一三六〕以兵走幽州。咸曰上神。〔一三七〕南越献白稚。〔一三八〕三年，光武征秦丰，幸旧宅。〔一三九〕十月，上幸春陵，祠园庙，大置酒，〔一四０〕与春陵父老故人为乐。以皇祖皇考墓为昌陵，〔一四一〕后改为章陵，因以春陵为章陵县。〔一四二〕愧嚣上书，报以殊礼。〔一四三〕四年五月，上幸卢奴，为征彭宠故也。自王莽末，天下旱霜连年，百穀不成。元年之初，耕作者少，民饥馑，黄金一斤易粟一石。〔一四四〕至二年秋，天下野穀旅生，麻菽尤盛，〔一四五〕或生瓜菜菓实，野蚕成茧被山，民收其絮，〔一四六〕採获穀果，以为蓄积。至是岁，野穀生者稀少，而南亩亦益闢矣。〔一四七〕建武五年，〔一四八〕初起太学，诸生吏子弟及民以义助作。〔一四九〕上自齐归，幸太学，赐博士弟子有差。野穀弥多。〔一五０〕六年二月，吴汉下朐城，〔一五一〕天下悉定，唯独公孙述、愧嚣未平。上曰：「取此两子置度外。」〔一五二〕乃休诸将，置酒，赏赐之。每幸郡国，下舆见吏辄问以数十百岁能吏次第，下至掾史。〔一五三〕简练臣下之行，〔一五四〕下无所隐其情，道数十岁事若案文书，吏民惊惶，〔一五五〕不知所以，人自以见识，家自以蒙恩。远臣受颜色之惠，坐席之间，以要其死力。当此之时，贼檄日以百数，忧不可胜，上犹以馀间讲经艺，〔一五六〕发图谶。制告公孙述，署曰「公孙皇帝」。〔一五七〕嚣虽遣子入侍，尚持两心。嚣故吏马援谓嚣曰；「到朝廷凡数十见，〔一五八〕自事主未常见明主如此也。材直惊人，其勇非人之敌。〔一五九〕开心见诚，与人语，好丑无所隐讳。图讲天下事，极尽下恩。兵事方略，量敌校胜。〔一六０〕阔达多大节，与高帝等。经学博览，政事文辩，前世无比。」嚣曰：「如卿言，胜高帝耶？」曰：「不如也。高帝大度，无可无不可。今上好吏事，动如节度，不饮酒。」嚣大笑曰：「如卿言，反复胜也。」〔一六一〕代郡太守刘兴将数百骑攻贾览，〔一六二〕上状檄至，光武知其必败，报书曰：「欲复进兵，恐失其头首也。」诏书到，兴已为览所杀。长史得檄，以为国家坐知千里也。七年正月，诏群臣奏事无得言「圣人」。又旧制上书以青布囊素裹封书，〔一六三〕不中式不得上。既上，诣北军待报，〔一六四〕前后相尘，〔一六五〕连岁月乃决。上躬亲万机，急于下情，乃令上书启封则用，〔一六六〕不得刮玺书，〔一六七〕取具文字而已。奏诣阙，平旦上，其有当见及冤结者，常以日出时，〔一六八〕驺骑驰出召入，其馀以俟中使者出报，〔一六九〕即罢去，所见如神，〔一七０〕远近不偏，幽隐上达，民莫敢不用情。追念前世，园陵至盛，王侯外戚，葬埋僭侈，吏民相效，浸以无限，诏诰天下令薄葬。〔一七一〕八年闰月，〔一七二〕车驾西征，河西大将军窦融与五郡太守步骑三万迎上。〔一七三〕愧嚣士众震坏，皆降，嚣走入城。〔一七四〕吴汉、岑彭追守之。九年正月，愧嚣饿，出城餐糗糒，〔一七五〕腹胀死。〔一七六〕十二年，吴汉引兵击公孙述，入犍为界，〔一七七〕小县多城守未下。诏书告汉直拥兵到成都，〔一七八〕据其心腹，后城营自解散。汉意难前，独言朝廷以为我缚贼手足矣。〔一七九〕遣轻骑至成都，烧市桥，〔一八０〕武阳以东小城营皆奔走降，竟如诏书。汉兵乘胜追奔，述距守。诏书又戒汉曰：「成都十万人，不可轻也。〔一八一〕且坚据广都城，〔一八二〕去之五十里，待其即营攻城，罢倦引去，乃首尾击之，勿与争锋。述兵不敢来，转营即之，移徒辄自坚。」〔一八三〕十一月，众军至城门，述自将，背城而战。吴汉攻之，述军大破，刺伤述，扶舆入壁，其夜死。夷述妻子，传首于洛阳。纵兵大掠，举火燔烧。上闻之，下诏让吴汉副将刘禹曰：〔一八四〕「城降，婴儿老母，〔一八五〕口以万数，一旦放兵纵火，闻之可为酸鼻。家有弊帚，享之千金。〔一八六〕禹宗室子孙，故尝更职，何忍行此？仰视天，俯视地，观于放麑啜羹之义，〔一八七〕二者孰仁矣。〔一八八〕失斩将吊民之义。」又议汉杀述亲属太多。是时名都王国有献名马宝剑，〔一八九〕直百金。马以驾鼓车，剑以赐骑士。〔一九０〕苑囿池籞之官废，弋猎之事不御。雅性不喜听音乐，手不持珠玉，〔一九一〕衣服大绢，而不重綵。征伐尝乘革舆羸马。公孙述故哀帝时，〔一九二〕即以数郡备天子用。述破，益州乃传送瞽师、郊庙乐、葆车、乘舆物，〔一九三〕是后乃稍备具焉。述伏诛之后，而事少闲，官曹文书减旧过半，下县吏无百里之繇，〔一九四〕民无出门之役。十三年，〔一九五〕封殷绍嘉公为宋公，周承休公为卫公。〔一九六〕越裳献白兔。〔一九七〕十四年，封孔子后孔志为褒成侯。〔一九八〕十五年，诏曰：〔一九九〕「刺史太守多为诈巧，不务实核，苟以度田为名，聚人田中，并度庐屋里落，聚人遮道啼呼。」〔二００〕十七年，〔二０一〕上以日食避正殿，〔二０二〕读图谶多，御坐庑下浅露，中风发疾，苦眩甚。左右有白大司马史，病苦如此，不能动摇。自强从公，出乘，以车行数里，病差。四月二日，车驾宿偃师。病差数日，入南阳界，到叶。以车骑省，留数日行，黎阳兵马千馀匹，遂到章陵，起居平愈。幸章陵，〔二０三〕修园庙旧宅田里舍。凤皇至，〔二０四〕高八九尺，〔二０五〕毛羽五彩，集颍川，群鸟并从，盖地数顷，〔二０六〕留十七日乃去。商贾重宝，〔二０七〕单车露宿，〔二０八〕牛马放牧，道无拾遗。十九年，〔二０九〕光武下诏曰：「唯孝宣皇帝有功德，其上尊号曰中宗。」上幸南阳、汝南，至南顿，止令舍，大置酒，赐吏民，复南顿田租一岁。〔二一０〕吏民叩头言：「皇考居此日久，陛下识知寺舍，〔二一一〕每来辄加厚恩，但复一岁少薄，愿复十岁。」上曰：「天下重宝大器，常恐不任，日慎一日，安敢自远期十岁。」复增一岁。二十年六月，上风眴黄瘅病发甚，〔二一二〕以卫尉关内侯阴兴为侍中，兴受诏云台广室。〔二一三〕甘露降四十五日。〔二一四〕二十五年，〔二一五〕乌桓献貂豹皮，诣阙朝贺。二十六年正月，诏曰：「前以用度不足，吏禄薄少，乃自益其俸。」〔二一六〕自三公下至佐史各有差。初作寿陵，〔二一七〕始营陵地于临平亭南。将作大匠窦融上言：「园陵广袤，无虑所用。」帝曰：「古帝王之葬，皆陶人瓦器，木车茅马，使后世之人不知其处。临平望平阴，河水洋洋，舟船泛泛，善矣夫！周公、孔子犹不得存，安得松、乔与之而共游乎！〔二一八〕太宗识终始之义，景帝能遵孝道，遭天下反覆，而独完其福，岂不美哉！今所制地，不过二三顷，无为山陵，陂池裁令流水而已。〔二一九〕迭兴之后，〔二二０〕亦无丘垄，使合古法。今日月已逝，当豫自作。臣子奉承，不得有加。」乃令陶人作瓦器。<br/><br/>　　上常自细书，〔二二一〕一札十行，报郡县。旦听朝，至日晏，夜讲经听诵。〔二二二〕坐则功臣特进在侧，论时政毕，道古行事，次说在家所识乡里能吏，次第比类。又道忠臣孝子义夫节士，坐者莫不激扬妻怆，欣然和悦。群臣争论上前，常连日。皇太子尝承间言：「陛下有禹、汤之明，而失黄、老养性之道。今天下大安，少省思虑，养精神。」上答曰：「我自乐此。」时城郭丘墟，扫地更为，上悔前徒之。〔二二三〕三十年，有司奏封襌。诏曰：「灾异连仍，日月薄食，百姓怨歎，而欲有事于太山，污七十二代编录，〔二二四〕以羊皮杂貂裘，何强颜耶？」三十二年，〔二二五〕群臣复奏言：「登封告成，为民报德，百王所同也。」遂登太山，勒石纪号。改元为中元。〔二二六〕中元元年，〔二二七〕上幸长安，祠长陵，还洛阳宫。是时醴泉出于京师，郡国饮醴泉者，痼疾皆愈，独眇蹇者不差。〔二二八〕有赤草生于水涯。〔二二九〕郡国上甘露降。群臣上言：「地祇灵应而失草萌，宜命太史撰具郡国所上。」上遂不听，是以史官鲜记焉。冬十月甲申，〔二三０〕使司空冯鲂告祠高庙曰：「高皇吕太后不宜配食。薄太后慈仁，孝文皇帝贤明，子孙赖福，延至于今，宜配食地祇高庙。今上薄太后尊号为高皇后，迁吕太后于园，四时上祭。」是岁，起明堂、辟雍、灵台，及北郊兆域。〔二三一〕二年二月戊戌，帝崩于南宫前殿，在位三十三年，时年六十二。遗诏曰：「朕无益百姓，如孝文皇帝旧制，葬务从约省。刺史二千石长吏皆无离城郭，〔二三二〕无遣吏及因邮奏。」太子袭尊号为皇帝。群臣奏谥曰光武皇帝，庙曰世祖。三月，葬原陵。〔二三三〕御览卷九０<br/><br/>　　汉以炎精布耀，或幽而光。〔二三四〕文选卷一一王延寿鲁灵光殿赋李善注<br/><br/>　　上东西赴难，以车上为家，传荣合战，〔二三五〕跨马操兵，身在行伍。〔二三六〕书钞卷一三九<br/><br/>　　帝即有仁圣之明，气势形体，天然之姿，〔二三七〕固非人之敌，翕然龙举云兴，〔二三八〕三雨而济天下，荡荡人无能名焉。〔二三九〕御览卷九０<br/><br/>　　光武诏曰：「明设丹青之信，广开束手之路。」〔二四０〕文选卷二三阮籍咏怀李善注<br/><br/>　　光武功臣邓禹等二十八人皆为侯，封馀功臣一百八十九人。〔二四一〕御览卷二００<br/><br/>　　帝以天下既定，思念欲完功臣爵土，不令以吏职为过，故皆以列侯就第，恩遇甚厚，远方贡甘珍，必先遍赐列侯，而大官无馀。有功辄增封邑，故皆保全。〔二四二〕聚珍本<br/><br/>　　光武封新野主子邓泛为吴侯，〔二四三〕伯父皇皇考姊子周均为富波侯，〔二四四〕追封外祖樊重为寿张侯，〔二四五〕重子丹为射阳侯，〔二四六〕孙茂为平望侯，〔二四七〕寻玄乡侯，〔二四八〕从子冲更父侯，〔二四九〕后父阴睦宣恩侯，〔二五０〕子识原鹿侯，〔二五一〕就为信阳侯，〔二五二〕皇考女弟子来歙征羌侯，〔二五三〕弟由宜西侯，〔二五四〕以宁平公主子李雄为新市侯，〔二五五〕后父郭昌为阳安侯，〔二五六〕子流绵曼侯，〔二五七〕兄子竟新郪侯，〔二五八〕匡发干侯，〔二五九〕以姨子冯邯为锺离侯。〔二六０〕类聚卷五一<br/><br/>　　光武皇帝虽发师旁县，人马席荐羁靽皆有成贾，而贵不侵民，乐与官市。御览卷三五九<br/><br/>　　〔一〕　「世祖光武皇帝」，即刘秀，字文叔，事详范晔后汉书卷一光武帝纪、袁宏后汉纪卷一至卷八。汪文台辑谢承后汉书卷一、薛莹后汉书、司马彪续汉书卷一、谢沉后汉书、袁山松后汉书亦略载其事。<br/><br/>　　〔二〕　「承文、景之统」，此句原无，聚珍本有，文选卷四张衡南都赋李善注引亦有此句，今据增补。<br/><br/>　　〔三〕　「发」，此字原无，聚珍本有，御览卷九０引亦有，今据增补。<br/><br/>　　〔四〕　「春陵节侯」，名买。<br/><br/>　　〔五〕　「考侯」，原作「孝侯」，后汉纪卷一同，皆误。范晔后汉书城阳恭王祉传云：「敞曾祖父节侯买，以长沙定王子封于零道之春陵乡，为春陵侯。买卒，子戴侯熊渠嗣。熊渠卒，子考侯仁嗣。」又文选卷四张衡南都赋李善注云：「东观汉记曰：『春陵节侯，长沙定王中子买。节侯生戴侯，戴侯生考侯。』……『考』或为『孝』，非也。」今据校改。<br/><br/>　　〔六〕　「因故国名曰春陵」，此条御览卷六三、文选卷一班固两都赋李善注亦引，字句简略。此句下尚有「上隆准日角」云云一段文字，因与下条重複，今删去。<br/><br/>　　〔七〕　「令」，原脱，聚珍本有，范晔后汉书光武帝纪论亦云：『皇考南顿君初为济阳令。」今据增补「令」字。<br/><br/>　　〔八〕　「济阳有武帝行过宫」，原脱「济阳」二字。文选卷二０谢瞻九日从宋公戏马台集送孔令诗李善注引云：「济阳有武帝行过宫。」玉海卷一五五引同，今据增补。<br/><br/>　　〔九〕　「开宫后殿居之」，范晔后汉书光武帝纪论李贤注引蔡邕光武碑文云：「光武将生，皇考以令舍不显，开宫后殿居之而生。」与此相合。御览卷八七三，合璧事类卷一九、卷二二，记纂渊海卷四引云：「光武生于济阳县舍。」类聚卷八五、卷九九，御览卷八三九、卷九一五引云：「光武生于济阳。」<br/><br/>　　〔一０〕「有赤光，室中尽明」，此二句类聚卷一０引同，书钞卷一引作「赤光照室」，初学记卷二四引作「有赤光，堂上尽明如昼」，范晔后汉书光武帝纪论李贤注引作「光照室中，尽明如昼」。<br/><br/>　　〔一一〕「使卜者王长卜之，长曰」，「卜之长」三字原脱，不成文理。姚本、聚珍本有此三字，类聚卷一０引同，今据增补。范晔后汉书光武帝纪论云：「钦异焉，使卜者王长占之，长辟左右曰：『此兆吉不可言。』亦可证当有此三字。论衡吉验篇云：「光武帝，建平元年十二月甲子生于济阳宫后殿第二内中。皇考为济阳令，时夜无火，室内自明，皇考怪之，即召功曹吏充兰使出问卜工。兰与马下卒苏永俱之卜王长孙所。长孙卜谓永、兰曰：『此吉事也，毋多言。』」蔡邕蔡中郎文集卷五光武济阳宫碑云：「世祖光武皇帝，考南顿君，初生济阳令，有武帝行过宫，常封闭。帝将生，考以令舍下湿，开空后殿居之。建平元年十二月甲子夜帝生时，赤光，室中有明，使卜者王长卜之。长曰：『此善事不可言。』岁月嘉禾一茎生九穗，长于凡禾，因为尊讳。」「初生」当作「初为」，「空」当作「宫」。<br/><br/>　　〔一二〕「是岁嘉禾生」，水经注卷七，书钞卷一，文选卷二０应贞晋武帝华林园集诗李善注，晏元献公类要卷四、卷九亦引此事。<br/><br/>　　〔一三〕「是岁凤皇来集济阳」，「是岁」二字姚本、聚珍本作「先是」，类聚卷九九、御览卷九一五引同。「皇」字玉海卷一九九引同，书钞卷一引作「凰」，二字同。论衡吉验篇云：「有凤凰下济阳宫，故讫今济阳有凤凰庐。」<br/><br/>　　〔一四〕「故宫皆画凤凰」，「宫」字下聚珍本有「中」字，事类赋卷一八引亦有「中」字，类聚卷九九、御览卷九一五引皆无「中」字。<br/><br/>　　〔一五〕「日角」，额上之骨隆起如日，古人以为帝者之象。御览卷三六七引云：「光武为人日角，大口，美鬚眉。」<br/><br/>　　〔一六〕「美鬚眉」，书钞卷一引作「美鬚髯」。<br/><br/>　　〔一七〕「在春陵时」，此句至「王气鬱鬱葱葱」诸句原无。书钞卷一五一引「望气者苏伯阿望春陵城曰」以下三句。聚珍本有此数句，作「在春陵时，望气者言春陵城中有喜气，曰：『美哉！王气鬱鬱葱葱。』」今据书钞卷一五一引辑录，并据聚珍本增补「在春陵时」一句。<br/><br/>　　〔一八〕「远」，姚本、聚珍本作「达」，书钞卷六引亦作「达」。<br/><br/>　　〔一九〕「高祖兄」，「兄」字下聚珍本有「仲」字。仲为汉高祖刘邦兄，能治产业。史记高祖本纪云：「未央宫成，……高祖奉玉卮，起为太上皇寿，曰：『始大人常以臣无赖，不能治产业，不如仲力，今某之业所就孰与仲多？』」<br/><br/>　　〔二０〕「年九岁」，此上原有「伯升」二字，聚珍本无。按当无「伯升」二字，范晔后汉书光武帝纪云：「回生南顿令钦，钦生光武。光武年九岁而孤，养于叔父良。」可证，今删去。<br/><br/>　　〔二一〕「受尚书于中大夫庐江许子威」，此句原作「受尚书经，师事庐江许子威」，今从范晔后汉书光武帝纪李贤注引校改。书钞卷一二仅引「师事子威」一句。<br/><br/>　　〔二二〕「资用乏」，此句至「以给诸公费」诸句原无，姚本、聚珍本和范晔后汉书光武帝纪李贤注引有，今据增补。文选卷三八任昉为范尚书让吏部封侯第一表李善注引亦有，「诸公」二字下有「之」字。<br/><br/>　　〔二三〕「以给诸公费」，书钞卷三引「就驴给费」四字，即括引此文。<br/><br/>　　〔二四〕「高才好学」，此句至「舍长安尚冠里」七句原无，姚本、聚珍本有，今据增补。<br/><br/>　　〔二五〕「为季父故春陵侯诣大司马府」，此句至「严公宁视卿邪」诸句原无，而有「尝讼埔租于大司马严尤，尤见而奇之」二句，今据范晔后汉书光武帝纪李贤注引增改。此段文字聚珍本作「尝为季父故春陵侯讼埔租于大司马严尤，尤止车独与帝语，不视祜。帝归戏祜曰：『严公宁视卿耶？』」朱祜即朱福。据范晔后汉书朱祜传李贤注，东观汉记「祜」作「福」，避安帝讳改。光武帝为春陵侯讼租事，书钞卷三亦引，字句甚简。<br/><br/>　　〔二六〕「王莽时」，此句至「四方溃畔」诸句原无，聚珍本有，今据增补。<br/><br/>　　〔二七〕「荆州下江平林兵起」，此下二句原无，聚珍本有，文选卷一班固两都赋李善注引亦有，今据增补。<br/><br/>　　〔二八〕「时南阳旱饿」，此下二句原无。范晔后汉书光武帝纪云：「地皇三年，南阳荒饿，诸家宾客多为小盗。光武避吏新野，因卖穀于宛。」李贤注引东观汉记云：「时南阳旱饥，而上田独收。」今据增补。聚珍本亦有此二句，「上」字作「帝」。<br/><br/>　　〔二九〕「李伯玉」，聚珍本注云：「以下文事蹟推之，李伯玉盖即李通，而范书李通传止云字次元，不言其一名伯玉，是可补其阙略。」<br/><br/>　　〔三０〕「先是时伯玉同母兄公孙臣为医」，范晔后汉书李通传李贤注引续汉书云「先是李通同母弟申徒臣能为医，难使，伯升杀之。」后汉纪卷一云：「初，通同母弟申屠臣善为医术，以其难使也，縯杀之。」书钞卷一二三引东观汉记亦云李通同母弟为申徒臣，与此不同。<br/><br/>　　〔三一〕「固始侯」，原误作「因始侯」，聚珍本作「固始侯」，今据改正。范晔后汉书李通传云：「建武二年，封固始侯。」<br/><br/>　　〔三二〕「刘氏当复起，李氏为辅」，此二句谶语原无，聚珍本有，御览卷八七二引亦有，今据增补。范晔后汉书光武帝纪载此谶语，但无「当」字。<br/><br/>　　〔三三〕「父为宗卿师」，范晔后汉书李通传云：通父守，「初事刘歆，好星历谶记，为王莽宗卿师」。李贤注云：「平帝五年，郡国置宗师以主宗室，盖特尊之，故曰宗卿师也。」<br/><br/>　　〔三四〕「市兵弩」，书钞卷三引「市弓弩」三字，即出于此。<br/><br/>　　〔三五〕「绦衣赤帻」，此四字上书钞卷一二七引有「皆著」二字，御览卷六八七、卷八一四、卷八七二引无。<br/><br/>　　〔三六〕「若火光」，此三字上御览卷八七二引有「有」字。<br/><br/>　　〔三七〕「赫然属天」，此句御览卷八七二引作「曈曈上属天」。<br/><br/>　　〔三八〕「异之」，此句姚本作「上异之」，御览卷八七二引同。<br/><br/>　　〔三九〕「大冠」，范晔后汉书光武帝纪李贤注引董巴舆服志云：「大冠者，谓武冠，武官冠之。」<br/><br/>　　〔四０〕「将军服」，此三字上聚珍本有「服」字。范晔后汉书光武帝纪李贤注、通鑑卷三八胡三省注引云：「上时绦衣大冠，将军服也。」「将军服」上亦无「服」字。<br/><br/>　　〔四一〕「中」，聚珍本作「仲」。按「中」字读作「仲」。此指光武帝刘秀。御览卷六九０引云：「光武起义，衣绦单衣，赤帻。初，伯升之起，诸家子弟皆曰：『伯升杀我。』及见上绦衣大冠，乃惊曰：『谨厚者亦复为之。』」御览卷六八七、玉海卷八一亦引，字句简略。<br/><br/>　　〔四二〕「杀新野尉」，「杀」字下原衍「进」字，姚本、聚珍本无，类聚卷九三、御览卷二六九引亦无，今据删。范晔后汉书光武帝纪云：「光武初骑牛，杀新野尉乃得马。」<br/><br/>　　〔四三〕「光武起义兵」，此句至「后有人著大冠绦单衣」三句原无，书钞卷一二八引此三句，今据增补。姚本作「光武起义兵，攻南阳，暮闻冢上有哭声，后有人著大冠绦单衣」。聚珍本同，惟「光武」二字改作「帝」。二本所辑皆有「攻南阳」一句，系出陈禹谟刻本书钞。聚珍本于「著大冠绦单衣」下注云：「此有阙文。考范书杀新野尉即在是时。」<br/><br/>　　〔四四〕「使刘终诈称江夏吏」，此下二句原无，姚本、聚珍本有，今据增补。范晔后汉书光武帝纪云：「光武初骑牛，杀新野尉乃得马。进屠唐子乡，又杀湖阳尉。」李贤注引东观汉记云：「刘终诈称江夏吏，诱杀之。」姚本、聚珍本即据此增改。<br/><br/>　　〔四五〕「五威将军严尤击下江兵」，此下三句原无。书钞卷一四七引作「上擢穀相，五威将严尤当击江贼，上奉糗一斛，脯三十朐诣幕府营」。御览卷八六０引作「严尤击江贼，世祖奉糗一斛，脯三十朐」。聚珍本亦有此三句，作「严尤击下江兵，帝奉糗一斛，脯三十朐」。今综合三处文字增补。汉书王莽传地皇三年载：「是时下江兵盛，……莽遣司命大将军孔仁部豫州，纳言大将军严尤、秩宗大将军陈茂击荆州。……世祖与兄齐武王伯升、宛人李通等帅春陵子弟数千人，招致新市平林朱鲔、陈牧等合攻拔棘阳。是时严尤、陈茂破下江兵。」<br/><br/>　　〔四六〕「进围宛城」，据范晔后汉书光武帝纪，更始元年进围宛城。更始元年即王莽地皇四年。<br/><br/>　　〔四七〕「更始立，以上为太常偏将军」，四库全书考证云：「按前汉书莽传云：『莽地皇四年三月，汉立圣公为帝。四月，莽遣寻、邑发兵。』范书光武纪与前汉书同，惟谓更始即位在是年二月，今寻绎本文，则似更始之立，又在王莽发兵之后，与班、范二书异。」<br/><br/>　　〔四八〕「入朝」，此二字原无，御览卷六八三引亦无此二字。姚本、聚珍本有，范晔后汉书光武帝纪李贤注引亦有，今据增补。<br/><br/>　　〔四九〕「二公」，聚珍本作「寻、邑」。<br/><br/>　　〔五０〕「严尤」，范晔后汉书光武帝纪李贤注引桓谭新论云：「庄尤，字伯石，此言『严』，避明帝讳也。」<br/><br/>　　〔五一〕「美眉目」，聚珍本作「美鬚眉目」，范晔后汉书光武帝纪作「美须眉」。<br/><br/>　　〔五二〕「二公」，聚珍本作「寻、邑」，以下皆同。御览卷三三六、卷三三九引作「王寻、王邑」。<br/><br/>　　〔五三〕「甲衝輣」，此下三句原无，聚珍本有，御览卷三三六引亦有，今据增补。书钞卷一三九引作「甲衝棚，战攻之具甚盛」。御览卷三三九引作「甲衝輣，干戈旌旗甚盛」。「衝」，橦车，是一种陷阵战车。「輣」，楼车。<br/><br/>　　〔五四〕「虎」，此字原脱，姚本、聚珍本有，书钞卷一一八、类聚卷一二引亦有，今据增补。<br/><br/>　　〔五五〕「巨无霸」，汉书王莽传云：「夙夜连率韩博上言：『有奇士，长丈，大十围，来至臣府，曰欲奋击胡虏。自谓巨毋霸，出于蓬莱东南，五城西北昭如海濒，轺车不能载，三马不能胜。』」「垒尉」，即垒校尉，主军垒之事。姚本、聚珍本作「中垒校尉」，书钞卷一一八引同。类聚卷一二引作「垒校尉」，范晔后汉书光武帝纪作「垒尉」。<br/><br/>　　〔五六〕「为画成败」，书钞卷一四引作「图画成败」。<br/><br/>　　〔五七〕「时汉兵八九千人」，此句原无，姚本、聚珍本有，类聚卷一二引亦有，今据增补。<br/><br/>　　〔五八〕「留王凤令守城」，此下二句原无，聚珍本有，文选卷一班固两都赋李善注引亦有，今据增补。<br/><br/>　　〔五九〕「五六万」，聚珍本同，书钞卷一一七引亦同。姚本作「五六十万」，书钞卷一二一、类聚卷一二引与姚本同。<br/><br/>　　〔六０〕「作」，原无此字，聚珍本有，类聚卷一二、御览卷三三六引亦有，今据增补。寻、邑围昆阳事，文选卷五七潘岳马汧督诔李善注亦引，字句较简。<br/><br/>　　〔六一〕「数重」，御览卷三三六引同，司马彪续汉书天文志云寻、邑「围营数重」，后汉纪卷一亦云「围之数重」。姚本作「数百重」，类聚卷一二引亦作「数百重」。聚珍本作「数十重」，与范晔后汉书光武帝纪同。聚珍本注云：「姚之駰本作『数百重』，参范书帝纪，则『百』字误。」<br/><br/>　　〔六二〕「尘熛连云」，此句文选卷七潘岳藉田赋李善注引作「埃尘连天」。<br/><br/>　　〔六三〕「地突」，范晔后汉书光武帝纪作「地道」，后汉纪卷一作「地窟」。<br/><br/>　　〔六四〕「寻」，此字原无，姚本、聚珍本有，类聚卷一二引亦有，今据增补。<br/><br/>　　〔六五〕「正昼有云气如坏山」，司马彪续汉书天文志云：「昼有云气如坏山，堕军上，军人皆厌，所谓营头之星也。占曰：『营头之所堕，其下覆军，流血三千里。』」刘昭注引袁山松书云：「怪星昼行，名曰营头，行振大诛也。」<br/><br/>　　〔六六〕「压」，聚珍本同，御览卷八七七引亦作「压」。姚本作「厌」，类聚卷一二引亦作「厌」。按二字通。<br/><br/>　　〔六七〕「前去大军四五里」，此句聚珍本作「前去寻、邑军四五里而阵」，范晔后汉书光武帝纪作「前去大军四五里而陈」。<br/><br/>　　〔六八〕「数十」，原脱「十」字，姚本、聚珍本有，与范晔后汉书光武帝纪相合，今据增补。书钞卷一一八引云「斩首千级」。<br/><br/>　　〔六九〕「刘将军平生见小敌怯」，书钞卷一四引此下二句，文字稍异。<br/><br/>　　〔七０〕「甚奇怪也」，此句姚本作「甚可怪也」，书钞卷一一八引同。<br/><br/>　　〔七一〕「二公兵于是大奔北」，此下二句聚珍本作「寻、邑兵大奔北，于是杀寻」。<br/><br/>　　〔七二〕「滍水为之不流」，书钞卷一三引「滍水不流」四字。<br/><br/>　　〔七三〕「齐武王」，即刘伯升，光武帝建武十五年，追谥伯升为齐武王。<br/><br/>　　〔七四〕「六月」，此句至「收伯升部将刘稷」四句聚珍本作「后数日，更始收齐武王部将刘稷」。<br/><br/>　　〔七五〕「上降颍阳」，此句至「乃马也」诸句原无，御览卷三九四引有此段文字。聚珍本把此段文字连缀于上文「即日皆物故」句下。按范晔后汉书光武帝纪云：「光武因复徇下颍阳。会伯升为更始所害，光武自父城驰诣宛谢。」据此，聚珍本所做连缀基本可信，今从之。<br/><br/>　　〔七六〕「击」，聚珍本作「繫」。<br/><br/>　　〔七七〕「更始害齐武王」，此句至「枕席有涕泣处」诸句原无，聚珍本有，类聚卷三五，御览卷三八七、卷四八八引亦有，今据增补。文选卷四０任昉百辟劝进今上牋李善注引亦有此段文字，字句稍异。<br/><br/>　　〔七八〕「文书移与属县」，此句原无，聚珍本有，范晔后汉书光武帝纪李贤注、通鑑卷三九胡三省注引亦有，今据增补。<br/><br/>　　〔七九〕「诸于」，汉书元后传云：「是时政君坐近太子，又独衣绦缘诸于。」颜师古注：「诸于，大掖衣，即褂衣之类也。」「于」即「衧」之省。「绣拥〈衤屈〉」，原「拥」字为空格，聚珍本有此字，今据增补。范晔后汉书光武帝纪云：「诸于绣镼。」李贤注云：「或『绣』下有『拥』字。」李贤又注云「字书无『镼』字，续汉书作『〈衤屈〉』，音其物反。杨雄方言曰：『襜褕，其短者，自关西谓之〈衤允〉〈衤屈〉。』郭璞注云：『俗名〈衤屈〉掖。』据此，即是诸于上加绣〈衤屈〉，如今之半臂也。」「拥〈衤屈〉」即〈衤允〉〈衤屈〉。<br/><br/>　　〔八０〕「粲然」，此二字原无，聚珍本有，文选卷三０谢跳五言诗始出尚书省李善注引亦有，今据增补。「复见汉官威仪」，书钞卷一七引作「复见汉官仪」，文选卷三０谢跳诗李善注引作「复见官府仪体」。<br/><br/>　　〔八一〕「更始欲以近亲巡行河北」，此下二句原无，御览卷二０九引，今据增补。聚珍本亦有此二句，惟下句「上」字作「帝」。<br/><br/>　　〔八二〕「赐」，刘赐，光武帝族兄，事见范晔后汉书宗室四王三侯传。<br/><br/>　　〔八三〕「安集百姓」，文选卷一班固两都赋李善注引云：「圣公为天子，以上为大司马，遣之河北，安集百姓。」<br/><br/>　　〔八四〕「上至邯郸」，此下二句原无，聚珍本有，书钞卷一四六引有此二句，今据增补。又书钞卷一四五亦引，惟「上」字作「光武」。<br/><br/>　　〔八五〕「故赵缪王子临说上灌赤眉」，原无此句。范晔后汉书光武帝纪云：「进至邯郸，故赵缪王子林说光武曰：『赤眉今在河东，但决水灌之，百万之众可使为鱼。』光武不答，去之真定。」李贤注云：「东观记『林』作『临』字。」是知东观汉记有临说光武帝事，今撮取范书大意增补此句。「赵缪王」，即刘元，以刃杀奴婢，谥曰缪。事见汉书景十三王传。<br/><br/>　　〔八六〕「赵王庶兄胡子立邯战卜者王郎为天子」，范晔后汉书光武帝纪云：光武帝「去之真定，林于是乃诈以卜者王郎为成帝子子舆，十二月，立郎为天子，都邯郸，遂遣使者降下郡国」。胡子与临是否为一人，无从确考。「天子」，原误作「太子」，聚珍本不误，今据改正。<br/><br/>　　〔八七〕「光武为王郎所追」，此句至「是雒阳吏耳」诸句原无，书钞卷一三九引，今据增补。书钞卷一三九所引无「光武为王郎所追」一句，此句系据书钞卷一四四引增补。又「至饶阳」句上书钞卷一三九引有「上发」二字，为使文义通顺，删此二字。此段文字聚珍本作「王郎追帝，帝自蓟东南驰至饶阳。官属皆乏食，帝乃自称邯郸使者，入传舍。传吏方进食，从者饥，争夺之。传吏疑其伪，乃椎数十通，绐言邯郸将军至，官属皆失色。帝升车欲驰，而惧不免，还坐，曰：『请邯郸将军入。』久乃驾去」。姚本作「光武至饶阳，官属皆乏食」，其下各句与聚珍本同，惟聚珍本「帝」字姚本作「光武」。此段文字书钞卷一四三引作「光武至饶阳，称邯郸使者，如传合。厨吏方进食，官属从者饥，遮夺之」。<br/><br/>　　〔八八〕「上出，蒙犯霜雪」，此二句原无。文选卷二０应瑒五言诗侍五官中郎将建章台李善注引「蒙犯霜雪」一句，今连缀于此。为使文理通顺，又增「上出」二字。聚珍本把「蒙犯霜雪」一句繫于光武帝纪篇末，当作年代不可考者。据范晔后汉书光武帝纪所载，光武帝离饶阳传舍后，「南出，晨夜兼行，蒙犯霜雪，天时寒，面皆破裂」。是文选李善注所引「蒙犯霜雪」一句当编次于此，聚珍本失考。<br/><br/>　　〔八九〕「光武大会真定，自击筑」，此二句原无，书钞卷一一０引云：「光武大会真定，王制杨自击筑。」今据增补，删「王制杨」三字。「制杨」二字义不可解，必有舛误。此二句聚珍本作「大会真定，帝自击筑」，其上又有以下一段文字：「夜止芜蒌亭，大风雨，冯异进一笥麦饭兔肩。闻王郎兵至，复惊去。至南宫，天大雨，帝引车入道旁空舍，灶中有火，冯异抱薪，邓禹吹火，帝对灶炙衣。」考之范晔后汉书，此段文字当入冯异传。御览卷九０未引此段文字，聚珍本辑者是据书钞卷一二九、卷一三五、卷一四四所引连缀。<br/><br/>　　〔九０〕「上率邓禹等击王郎横野将军刘奉」，此句至「刘公真天人也」诸句原无。御览卷九０屡引东观汉记，有一处引云：「上破王郎，还，过邓禹营，禹进食炙鱼，上大餐啗。时百姓以上新破大敌，欣喜聚观，见上餐，劳勉吏士，威严甚厉，于是皆窃言曰：『刘公真天人也。』」又卷九三五引云：「世祖率邓禹等击王郎横野将军刘奉，大破之。上过禹营，禹进炙鱼，上餐啗，劳勉士吏，威严甚厉，众皆窃言：『刘公真天人也。』」今综合两处所引增补。聚珍本有此段文字，字句微异。又书钞卷一四五、御览卷八四七、范晔后汉书邓禹传李贤注亦引，字句较简略。<br/><br/>　　〔九一〕「餐啗」，书钞卷一四五引作「食敢」。<br/><br/>　　〔九二〕「刘公真天人也」，杜工部草堂诗笺补遗卷二四赠太子太师汝阳郡王璡引云：「光武过邓禹营，劳勉吏士，众皆窃言：『刘公真天人也。』」节删颇多。<br/><br/>　　〔九三〕「杜长威」，范晔后汉书王郎传、袁宏后汉纪卷二亦载杜长威诣光武帝营请降事，「杜长威」作「杜威」。「持节诣军门」，此五字及下二句原无，聚珍本有，今据增补。<br/><br/>　　〔九四〕「棨戟」，范晔后汉书杜诗传云：「世祖召见，赐以棨戟。」李贤注：「汉杂事曰：『汉制假棨戟以代斧钺。』崔豹古今注曰：『棨戟，前驱之器也，以木为之。后代刻伪，无复典刑，以赤油韬之，亦谓之油戟，亦曰棨戟，王公已下通用之以前驱也。』」<br/><br/>　　〔九五〕「得吏民」，此三字上类聚卷一二引有「寻」字。<br/><br/>　　〔九六〕「公会诸将烧之」，书钞卷九引「烧吏民谤帝」一句，即系括引此文。<br/><br/>　　〔九七〕「令反侧者自安也」，上文「汉兵破邯郸」至此句，四库全书考证云：「按范书光武纪文与此同，王郎传则云：『郎夜亡走，道死，追斩之。』说复小异。又此数句，姚本有之，而文有异同，今从永乐大典本。」「反侧」，范晔后汉书光武帝纪李贤注：「不安也。诗国风曰：『展转反侧。』」「者」，姚本作「子」，类聚卷一二、文选卷四三丘迟与陈伯之书李善注引亦作「子」，与范书光武帝纪、后汉纪卷二同。<br/><br/>　　〔九八〕「上围邯郸未下」，此下三句原无，聚珍本有，书钞卷一四七引，今据增补。<br/><br/>　　〔九九〕「更始遣使者即立公为萧王」，文选卷四０吴质答魏太子牋李善注引此一句，无「即」字，又「公」作「光武」。初学记卷九亦引更始立光武帝为萧王事，字句极疏略。<br/><br/>　　〔一００〕「又击破铜马」，此句至「由是皆自安」诸句原无，类聚卷一二引，今据增补。聚珍本亦有此段文字，字句微异。<br/><br/>　　〔一０一〕「封降贼渠率」，此下二句类聚卷一二引无，今据文选卷四三丘迟与陈伯之书李善注引增补。<br/><br/>　　〔一０二〕「营」，此字类聚卷一二引无，聚珍本有，文选卷四三丘迟与陈伯之书李善注引亦有，今据增补。<br/><br/>　　〔一０三〕「按行贼营」，书钞卷一四引此一句。<br/><br/>　　〔一０四〕「将」，此字类聚卷一二引无，今据文选卷四三丘迟与陈伯之书李善注引增补。<br/><br/>　　〔一０五〕「投」，聚珍本同，御览卷三七一引亦同，又范晔后汉书光武帝纪、后汉纪卷二也作「投」，惟文选卷四三丘迟与陈伯之书李善注引作「效」。<br/><br/>　　〔一０六〕「诏冯异军鴈门」，此下二句原无，聚珍本有，今据增补。姚本亦有此下二句，作「诏曰，冯异军鴈门，口卒万馀人降之」。聚珍本注云：「『诏』字下原本衍『曰』字，今删。考范书帝纪及冯异传俱不载此诏，惟异拒朱鲔、李轶时曾北攻天井关，拔上党两城，则军鴈门当即在是时。」<br/><br/>　　〔一０七〕「光武北击尤来、大抢、五幡于元氏，追至北平」，此二句至「营门不觉」诸句原无。范晔后汉书光武帝纪云：「光武北击尤来、大抢、五幡于元氏，追至右北平，连破之。又战于顺水北，乘胜轻进，反为所败。贼追急，短兵接，光武自投高岸，遇突骑王丰，下马授光武，光武抚其肩而上，顾笑谓耿弇曰：『几为虏嗤。』弇频射却贼，得免。士卒死者数千人，散兵归保范阳。军中不见光武，或云已殁，诸将不知所为。」李贤于「追至右北平」句下注云：「东观记、续汉书并无『右』字，此加『右』，误也。营州西南别有右北平郡故城，非此地。」由此可知，东观汉记原有光武击尤来、大抢、五幡事。今据范书酌补「光武北击尤来」至「或云已殁」诸句，以使上下文理通顺。李贤又于「或云已殁」句下引东观汉记云：「上已乘王丰小马先到矣，营门不觉。」今亦补入。<br/><br/>　　〔一０八〕「上破贼」，此句至「上大笑」诸句原无，聚珍本有，御览卷四九九引，今据增补。<br/><br/>　　〔一０九〕「光武发蓟还」，此句至「命诸将收葬吏士」诸句原无，今据御览卷五五三引增补。聚珍本有此诸句，文字微异。<br/><br/>　　〔一一０〕「师行鼓舞」，此句原无，聚珍本有，御览卷四六八引亦有，今据增补。<br/><br/>　　〔一一一〕「鼓声歌咏」，此句聚珍本作「歌咏雷声」，御览卷四六八引同。<br/><br/>　　〔一一二〕「至中山」，原有「上发蓟」三字，为避免与上文重複，今删去。<br/><br/>　　〔一一三〕「曰：帝王不可以久旷」，此二句至「万姓为心」诸句原无。文选卷三七刘琨劝进表李善注云：「东观汉记：『诸将上奏世祖曰：「帝王不可以久旷。」』」又注云：「东观汉记：『群臣上奏世祖曰：「大王社稷为计，万姓为心。」』」今综合两处所引增补。聚珍本未辑「帝王不可以久旷」句。范晔后汉书光武帝纪云：「光武从蓟还，过范阳，命收葬吏士。至中山，诸将复上奏曰：『……大王初征昆阳，王莽自溃。后拔邯郸，北州弭定。参分天下而有其二，跨州据土，带甲百万。言武力则莫之敢抗，论文德则无所与辞。臣闻帝王不可以久旷，天命不可以谦拒，惟大王以社稷为计，万姓为心。』光武又不听。」<br/><br/>　　〔一一四〕「耿纯说上曰」，此下三句原无，聚珍本有，文选卷四九干宝晋纪总论李善注引亦有此三句，今据增补。<br/><br/>　　〔一一五〕「伯升」，姚本、聚珍本作「伯叔」，类聚卷一二引同。按「伯升」二字是，范晔后汉书邓晨传云：「光武尝与兄伯升及晨俱之宛，与穰人蔡少公等讌语。」<br/><br/>　　〔一一六〕「刘子骏」，即刘歆。歆字子骏，哀帝建平元年改名秀，字颖叔。<br/><br/>　　〔一一七〕「何知非僕耶」，此句类聚卷一二引作「何用知僕非也。」<br/><br/>　　〔一一八〕「时传闻不见赤伏符文军中所」，此句姚本作「时传闻赤伏符不见文章军中所」，类聚卷一二引同。<br/><br/>　　〔一一九〕「上奏世祖曰」，此下三句原无，聚珍本亦未辑录。文选卷三七刘琨劝进表李善注引，今据增补。<br/><br/>　　〔一二０〕「乃命有司设坛于鄗南千秋亭五成陌」，原无「五成陌」三字，文选卷一班固两都赋李善注引云：「乃命有司设坛场于鄗之阳千秋亭五成陌。」今据增「五成陌」三字。<br/><br/>　　〔一二一〕「燔燎告天，禋于六宗」，此二句原无，聚珍本有，御览卷五二八亦引，今据增补。范晔后汉书光武帝纪李贤注云；「精意以享谓之禋。续汉志：『平帝元始中，谓六宗为易卦六子之气，水、火、雷、风、山、泽也。光武中兴，遵而不改。至安帝即位，初改六宗为天地四方之宗，祠于洛阳之北，戌亥之地。』」<br/><br/>　　〔一二二〕「改鄗为高邑」，此句原无，聚珍本有，文选卷一班固两都赋李善注亦引，今据增补。此句下聚珍本尚有以下一段文字：「诏曰：『故密令卓茂，束身自修，执节惇固，断断无他，其心休休焉。夫士诚能为人所不能为，则名冠天下，当受天下重赏。故武王诛纣，封比干之墓，表商容之闾。今以茂为太傅，封宣德侯，食邑二千户，赐安车一乘，衣一袭，金五斤。』」御览卷九０未引此段文字。据范晔后汉书，光武帝此诏在卓茂传，今依范书编次。<br/><br/>　　〔一二三〕「遂定都焉」，此句原无，聚珍本有，又文选卷一班固两都赋李善注引云：「建武元年十月，车驾入洛阳，遂定都焉。」今据补「遂定都焉」句。<br/><br/>　　〔一二四〕「光武破圣公，与朱伯然书曰」，此二句至「太白清明」诸句原无，御览卷五引，姚本、聚珍本亦有此数句，今据增补。「朱伯然」，御览卷五引误作「伯叔」。书钞卷一五０引云：「光武破二公，与朱伯然书曰：『交锋之月，神星昼见，太白清明。』」今据改作「朱伯然」。姚本、聚珍本作「朱然」。聚珍本注云：「范书帝纪，未即位前使冯异、寇恂破更始大司马朱鲔军，即位后使邓禹破更始定国公王匡军，此云交锋未知何时。又『朱然』太平御览作『伯叔』。本文似有讹脱。」按朱伯然，不见范晔后汉书、后汉纪，此段文字的前后内容无从考知。<br/><br/>　　〔一二五〕「二年」，原误作「三年」，聚珍本作「二年」，与范晔后汉书光武帝纪、后汉纪相合，今据改正。<br/><br/>　　〔一二六〕「上封功臣皆为列侯」，此句至「即授印绶」诸句原无，类聚卷五一引，今据范晔后汉书光武帝纪所载，将此段文字连缀于建武二年正月下。聚珍本把此段文字移入丁恭传内，无所依据。<br/><br/>　　〔一二七〕「古帝王封诸侯不过百里」，史记汉兴以来诸侯王年表序云：「武王、成、康所封数百，而同姓五十五，地上不过百里，下三十里」。<br/><br/>　　〔一二八〕「故利以建侯，取法于雷」，「雷」字御览卷一九八引同，书钞卷四七引作「周」。按「雷」字是，范晔后汉书光武帝纪作「雷」。李贤注云：「易屯卦震下坎上，震为雷，初九曰『利建侯』，又曰『震惊百里』，故封诸侯地方百里，以法雷也。」<br/><br/>　　〔一二九〕「闻」，类聚卷五一引无此字，聚珍本有，御览卷一九八引亦有，今据增补。<br/><br/>　　〔一三０〕「制郊兆于城南七里，北郊四里」，此二句原作「制郊祀于城南」。御览卷五二七引云：「上都雒阳，制兆于城南七里，北郊四里。」今据增改。聚珍本与御览卷五二七引同，惟「上」字作「故帝」二字。<br/><br/>　　〔一三一〕「为圆坛」，此下三句原无，玉海卷九四引云：「光武于雒阳城南为圆坛，天地位其上，皆南面西上。」今据增补。姚本、聚珍本皆未辑此段文字。范晔后汉书光武帝纪云；「立郊兆于城南，始正火德。」李贤注引续汉书云：「制郊兆于洛阳城南七里，为坛，八陛，中又为重坛，天地位皆在坛上。」<br/><br/>　　〔一三二〕「时以平旦，服色、牺牲尚黑」，此二句原无「时以」六字，聚珍本有，御览卷五二七引亦有，今据增补。<br/><br/>　　〔一三三〕「季夏黄色」，此句至「云台致敬祭祀礼亦宜之」诸句，原仅有「郊祀帝尧以配天，宗高祖以配上帝」二句，且「宗」下又脱「祀」字。今据御览卷五二七引增补。聚珍本亦有此段文字，末句作「云台致敬祭祀之礼仪亦如之」。<br/><br/>　　〔一三四〕「汉刘祖尧」，原脱「尧」字，聚珍本有，今据增补。<br/><br/>　　〔一三五〕「宜令」，此二字原误倒，今据聚珍本乙正。<br/><br/>　　〔一三六〕「至不能救」，此句聚珍本作「不敢救」。后汉纪卷四云：「浮远，不能救。」四库全书考证云：「按是时浮为幽州牧，彭宠攻浮于蓟，则宠为客，浮为主，非浮远至也。范书云：『帝读檄，怒曰：「营相去百里，其势岂得相及。」宠果大破隆军，浮远，遂不能救。』最得其实，本书『至』字疑衍。」按「至」字与「不能救」三字作一句读，文义可通。考证误以「至」字与上文连读，遂疑「至」字为衍文。<br/><br/>　　〔一三七〕「咸曰上神」，后汉纪卷四云：「吏还说上语，皆以为神也。」<br/><br/>　　〔一三八〕「南越献白稚」，此句原无，稽瑞引云：「光武建武二年，南越献白稚。」今据增补。<br/><br/>　　〔一三九〕「光武征秦丰，幸旧宅」，此二句原无，聚珍本有，文选卷四张衡南都赋李善注、玉海卷一七五亦引，今据增补。聚珍本注云：「范书帝纪及岑彭传，春三月，帝自将南征。夏四月，破斩邓奉。五月，还宫，令岑彭等南击秦丰。秋七月，大破于黎丘。至冬十月，乃幸春陵。此牵连书之，殊未明晰。」<br/><br/>　　〔一四０〕「上幸春陵，祠园庙，大置酒」，此事类聚卷三九、御览卷五二六亦引，字句相同。书钞卷一六引「置酒旧宅」四字，当为同一事。<br/><br/>　　〔一四一〕「以皇祖皇考墓为昌陵」，此下三句原无，聚珍本有，御览卷五五七亦引，今据增补。<br/><br/>　　〔一四二〕「因以春陵为章陵县」，范晔后汉书光武帝纪云：「六年春正月丙辰，改春陵乡为章陵县。世世复傜役，比丰、沛，无有所豫。」此盖牵连后事言之。文选卷四张衡南都赋李善注亦引此句，文字微异。<br/><br/>　　〔一四三〕「愧嚣上书，报以殊礼」，此二句原无，聚珍本有，书钞卷九亦引，今据增补。书钞卷一一引「待以殊礼」四字，与此为同一事。范晔后汉书愧嚣传云：「建武二年，大司徒邓禹西击赤眉，屯云阳。禹脾将冯愔引兵叛禹，西向天水，嚣逆击，破之于高平，尽获辎重。于是禹承制遣使节命嚣为西州大将军，得专制凉州、朔方事。及赤眉去长安，欲西上陇，嚣遣将军杨广迎击，破之，又追败之于乌氏、泾阳间。嚣既有功于汉，又受邓禹爵，署其腹心，议者多劝通使京师。三年，嚣乃上书诣阙。光武素闻其风声，报以殊礼，言称字，用敌国之仪，所以慰藉之良厚。」<br/><br/>　　〔一四四〕「一石」，书钞卷一五六引作「一斗」。<br/><br/>　　〔一四五〕「天下野穀旅生，麻菽尤盛」，编珠卷四、类聚卷八五亦引此文。「旅」，范晔后汉书光武帝纪上李贤注云：「寄也。不因播种而生，故曰旅。」类聚卷八五引作「旋」，误。<br/><br/>　　〔一四六〕「其」，聚珍本作「为」，文选卷三四枚乘七发李善注引亦作「为」。<br/><br/>　　〔一四七〕「野穀生者稀少，而南亩亦益闢矣」，稽瑞引云：「光武建武二年，野蚕自茧，披于山阜，民收其利，其后耘蚕稍广，二物渐息。」与此文字出入较多。又引云：「光武建武二年，野穀橹生。五年弥多。」「橹」当作「稆」，与「旅」字古通。「五年弥多」句，诸书皆未引徵。<br/><br/>　　〔一四八〕「建武五年」，此句至「赐博士弟子有差」诸句原无，聚珍本有，御览卷五三四引，今据增补。<br/><br/>　　〔一四九〕「诸生吏子弟」，其上原有「宫」字，系衍文，聚珍本无，书钞卷八三、类聚卷三八引皆无此字，今据删。<br/><br/>　　〔一五０〕「野穀弥多」，此句原无，稽瑞引云：「光武建武二年，野穀橹生，五年弥多。」今据增补。「橹」乃「稆」之讹，上文注已有说。<br/><br/>　　〔一五一〕「吴汉下朐城」，平定董宪、庞萌，见范晔后汉书光武帝纪、后汉纪卷五。<br/><br/>　　〔一五二〕「取此两子置度外」，范晔后汉书愧嚣传云：「六年，关东悉平。帝积苦兵间，以嚣子内侍，公孙述远据边陲，乃谓诸将曰：『且当置此两子于度外耳。』」<br/><br/>　　〔一五三〕「至」，此字原脱，从文义来看，当有此字。聚珍本有，今据增补。<br/><br/>　　〔一五四〕「简练臣下之行」，书钞卷七引「简练臣下」四字。<br/><br/>　　〔一五五〕「吏民惊惶」，后汉纪卷五云：「每幸郡国，见父老掾吏，问数十年事，吏民皆惊喜。」<br/><br/>　　〔一五六〕「上犹以馀间讲经艺」，「讲」字书钞卷一四引作「谋」，误。书钞卷一０三、类聚卷五八引云：「光武数召诸将，置酒赏赐，坐席之间，以要其死力。当此之时，贼檄日以百数，忧不可胜，上犹以馀间讲经艺。」御览卷五九七、永乐大典卷二０八五０引同，惟脱「赏」字。<br/><br/>　　〔一五七〕「署曰『公孙皇帝』」，范晔后汉书公孙述传云：「述亦好为符命鬼神瑞应之事，妄引谶记。以为孔子作春秋，为赤制而断十二公，明汉至平帝十二代，历数尽也，一姓不得再受命。又引录运法曰：『废昌帝，立公孙。』括地象曰：『帝轩辕受命，公孙氏握。』援神契曰：『西太守，乙卯金。』谓西方太守而乙绝卯金也。……又自言手文有奇，及得龙兴之瑞。数移书中国，冀以感动众心。帝患之，乃与述书曰：『图谶言「公孙」，即宣帝也。代汉者当涂高，君岂高之身邪？乃复以掌文为瑞，王莽何足效乎！君非吾贼臣乱子，仓卒时人皆欲为君事耳，何足数也。君日月已逝，妻子弱小，当早为定计，可以无忧。天下神器，不可力争，宜留三思。』署曰『公孙皇帝』。述不答。」<br/><br/>　　〔一五八〕「到朝廷凡数十见」，范晔后汉书马援传云：「前到朝廷，上引见数十。」李贤注云：「东观记曰凡十四见。」通鑑卷四一胡三省注引同。<br/><br/>　　〔一五九〕「材直惊人，其勇非人之敌」，此二句书钞卷一四引作「才直惊人，勇非人敌」。<br/><br/>　　〔一六０〕「校」，书钞卷一四引作「受」。<br/><br/>　　〔一六一〕「反复胜也」，据范晔后汉书马援传，愧嚣听信马援之言，遂遣长子恂入质。而此记载愧嚣遣子入侍在马援之言以前，彼此歧异。<br/><br/>　　〔一六二〕「代郡太守刘兴将数百骑攻贾览」，此句至「以为国家坐知千里」诸句原无，文选卷四０任昉奏弹曹景宗李善注引有，今据增补。聚珍本亦有此段文字，字句微异。书钞卷七引，仅有「坐知千里」四字。范晔后汉书光武帝纪建武六年六月载；「代郡太守刘兴击卢芳将贾览于高柳，战殁。」又卢芳传云：建武「六年，芳将军贾览将胡骑击杀代郡太守刘兴」。<br/><br/>　　〔一六三〕「又旧制上书以青布囊素裹封书」，此句书钞卷一三六引作「上书以青布製囊素裹封书」。<br/><br/>　　〔一六四〕「报」，原误作「执」，聚珍本作「报」，今据改。王先谦后汉书集解引亦作「报」。<br/><br/>　　〔一六五〕「尘」，聚珍本同，注云：「太平御览作『属』。」是聚珍本辑者所用御览与影宋本御览字异。按作「尘」作「属」，于义均通，而以「尘」字义长。文选卷一五张衡思玄赋李善注；「尘，久也。」王先谦后汉书集解引作「尘」。<br/><br/>　　〔一六六〕「上书」，聚珍本同，王先谦后汉书集解引作「尚书」。<br/><br/>　　〔一六七〕「刮玺」，聚珍本同，注云：「太平御览作『引经』。」与影宋本御览字异。王先谦后汉书集解引作「刮玺」。<br/><br/>　　〔一六八〕「常以日出时」，「日」字下原衍一「日」字，聚珍本无，王先谦后汉书集解引亦无，今据删。<br/><br/>　　〔一六九〕「其馀以俟中使者出报」，此句聚珍本作「其馀禺中使者出报」，字有脱误，当以御览卷九０所引为正。王先谦后汉书集解引作「其馀遇中使者出报」，亦有讹脱。<br/><br/>　　〔一七０〕「所见」，聚珍本脱，王先谦后汉书集解引亦脱。<br/><br/>　　〔一七一〕「诏诰天下令薄葬」，「诏」字下原衍「有」字，聚珍本无，王先谦后汉书集解引亦无，今据删。<br/><br/>　　〔一七二〕「八年闰月」，此年闰四月。<br/><br/>　　〔一七三〕「五郡」，原误作「五部」，聚珍本不误，今据改。范晔后汉书光武帝纪：建武八年「闰月，帝自征嚣，河西大将军窦融率五郡太守与车驾会高平」。李贤注：「五郡谓陇西、金城、天水、酒泉、张掖。」后汉纪卷六云：建武闰四月，「窦融与五郡太守将步骑数万、辎重五千两与上会第一」。第一属高平县。<br/><br/>　　〔一七四〕「入」，聚珍本同，注云：「太平御览作『西』。」聚珍本辑者所用御览与影宋本御览字异。<br/><br/>　　〔一七五〕「出城餐糗糒」，「餐」字下原衍「粮」字，聚珍本无，今据删。范晔后汉书愧嚣传云：建武「九年春，嚣病且饿，出城餐糗糒，恚愤而死」。李贤注云：「郑康成注周礼曰：『糗，熬大豆与米也。』说文曰：『糒，乾饭也。』」<br/><br/>　　〔一七六〕「腹胀死」，此下聚珍本有以下一段文字：「十一年，幸章陵，修园庙旧宅田里舍。」注云：「文选李善注作『过章陵，祠园庙』。」按范晔后汉书光武帝纪云：「十一年……三月己酉，幸南阳；还，幸章陵，祠园陵。」后汉纪卷六云：「十一年春三月己酉，上幸南阳，过章陵，祠园庙。」通鑑卷四二云：「十一年春三月己酉，帝幸南阳，还幸章陵，庚午，车驾还宫。」皆不言修园庙旧宅田里舍。初学记卷二四引东观汉记云：「建武十七年，幸章陵，修园庙旧宅田里舍。」显然，聚珍本所辑是据初学记，把十七年事误繫于十一年。范书光武帝纪十七年载：冬十月「甲申，幸章陵，修园庙，祠旧宅，观田庐，置酒作乐，赏赐。……。乃悉为春陵宗室起祠堂。……。十二月，至自章陵」。事又见通鑑卷四三。初学记所引与范书、通鑑完全相合。又光武帝在建武十一年幸章陵，来去匆匆，未能久停，不可能修园庙旧宅。而十七年幸章陵，停留两月之久，故有时间修园庙旧宅。聚珍本编次失误，可以肯定无疑。又按文选卷四张衡南都赋李善注引东观汉记云：「建武中，更名春陵为章陵，光武过章陵，祠园庙。」此所引乃东观汉记光武帝纪建武三年文，已见前。聚珍本在此引李善注所引为注，舛乱失次。<br/><br/>　　〔一七七〕「入犍为界」，聚珍本注云：「范书帝纪，吴汉伐公孙述，出师实在十一年十二月。下『入犍为界』云云，乃在次年正月，方是十二年事，此盖通始事言之。」<br/><br/>　　〔一七八〕「诏书告汉直拥兵到成都」，此「成都」乃「广都」之误。后汉纪卷六云：「汉入犍为界，诸县多城守。诏令汉直到广都，据其心腹，诸城自下。汉意难之。既进兵广都，诸城皆降。」可为确证。<br/><br/>　　〔一七九〕「独言朝廷以为我缚贼手足矣」，此句文义不明，必有脱文。<br/><br/>　　〔一八０〕「遣轻骑至成都，烧市桥」，此为拔广都后事，上文叙事未完。范晔后汉书吴汉传云：「入犍为界，诸县皆城守。汉乃进军攻广都，拔之。遣轻骑烧成都市桥，武阳以东诸小城皆降。」<br/><br/>　　〔一八一〕「成都十万人，不可轻也」，原无下句。此二句聚珍本作「成都十万馀众，不可轻也」，今据补下句。范晔后汉书吴汉传云：「帝戒汉曰：『成都十馀万众，不可轻也。』」<br/><br/>　　〔一八二〕「且」，范晔后汉书吴汉传作「但」。<br/><br/>　　〔一八三〕「移徒辄自坚」，此叙事未完。据范晔后汉书吴汉传、后汉纪卷六所载，此下有吴汉违诏兵败事，被引书者删去。<br/><br/>　　〔一八四〕「下诏让吴汉副将刘禹曰」，此句文选卷五二魏文帝典论李善注引作「上诏让汉曰」。后汉记卷六作「诏让吴汉、刘尚曰」。按范晔后汉书吴汉传云：汉「副将武威将军刘尚」。李贤注云：「东观记、续汉书『尚』字作『禹』。」<br/><br/>　　〔一八五〕「婴」，文选卷五二魏文帝典论李善注作「孩」，与范晔后汉书公孙述传同。<br/><br/>　　〔一八六〕「家有弊帚，享之千金」，此二句原无，聚珍本有，文选卷五二魏文帝典论李善注、王应麟急就篇补注卷三亦引，今据增补。「家有弊帚，享之千金」，为民间习语，言人各自以其所有为善。<br/><br/>　　〔一八七〕「放麑」，韩非子说林云：「孟孙猎得麑，使秦巴西持之归，其母随之而啼，秦巴西弗忍而与之。孟孙归，至而求麑，答曰：『余弗忍而与其母。』孟孙大怒，逐之。居三日，复召以为其子傅。其御曰：『曩将罪之，今召以为子傅，何也？』孟孙曰：『夫不忍麑，又且忍吾子乎？』」又载淮南子人间训、说苑贵德。「啜羹」，战国策魏策云：「乐羊为魏将而攻中山，其子在中山，中山之君烹其子而遗之羹，乐羊坐于幕下而啜之，尽一杯。文侯谓覩师赞曰：『乐羊以我之故，食其子之肉。』赞对曰：『其子之肉尚食之，其谁不食？』乐羊既罢中山，文侯赏其功而疑其心。」<br/><br/>　　〔一八八〕「矣」，聚珍本注云：「太平御览作『且』。」与影宋本御览字异。<br/><br/>　　〔一八九〕「名都王国」，聚珍本同，书钞卷一三九、类聚卷九三、文选卷一四颜延之赭白马赋李善注、玉海卷一四八引亦同。御览卷三四二、事类赋卷一三引无「名都」二字。书钞卷三一两引，一引作「屠耆国」，一引作「屠耆」。<br/><br/>　　〔一九０〕「马以驾鼓车，剑以赐骑士」，书钞卷一五、卷一二二亦引此事。<br/><br/>　　〔一九一〕「手不持珠玉」，书钞卷八引「不持珠玉」四字，与此相合。<br/><br/>　　〔一九二〕「公孙述故哀帝时」，此下有脱文。按范晔后汉书公孙述传云：「公孙述，字子阳，扶风茂陵人也。哀帝时，以父任为郎。……述性苛细，察于小事。敢诛杀而不见大体，好改易郡县官名。然少为郎，习汉家制度，出入法驾，銮旗旄骑，陈置陛戟，然后辇出房闼。」由此可以推知下文大意是说述哀帝时为郎，习见汉家制度，据蜀时，以数郡之地备汉家威仪。<br/><br/>　　〔一九三〕「益州乃传送瞽师、郊庙乐、葆车、乘舆物」，「郊」字原误作「交」，「乐」字下又脱「器」字。聚珍本作「郊」，亦脱「器」字。范晔后汉书光武帝纪云：「益州传送公孙述瞽师、郊庙乐器、葆车、舆辇，于是法物始备。」<br/><br/>　　〔一九四〕「下县吏无百里之繇」，此下二句书钞卷一五亦引。<br/><br/>　　〔一九五〕「十三年」，此句至「封孔子后孔志为褒成侯」诸句原无，聚珍本有，御览卷二０一亦引，今据增补。「十三年」，御览引误作「建武二年」。<br/><br/>　　〔一九六〕「殷绍嘉公为宋公，周承休公为卫公」，聚珍本注云：「范书帝纪，建武二年，封周后姬常为周承休公，五年，封殷后孔安为殷绍嘉公，至是改封。」<br/><br/>　　〔一九七〕「越裳献白兔」，此句原无，稽瑞引云：「光武建武十三年，越裳献白兔。」今据增补。<br/><br/>　　〔一九八〕「封孔子后孔志为褒成侯」，范晔后汉书光武帝纪十四年载：「夏四月辛巳，封孔子后志为褎成侯。」李贤注：「平帝封孔均为褒成侯。志，均子。古今注曰志时为密令。」<br/><br/>　　〔一九九〕「十五年，诏曰」，此二句至「聚人遮道啼呼」诸句原无，聚珍本有，范晔后汉书光武帝纪李贤注亦引有此段文字，惟无「十五年，诏曰」五字，今据增补。<br/><br/>　　〔二００〕「聚人遮道啼呼」，聚珍本注云：「范书帝纪：十五年，『诏下州郡检核垦田顷亩及户口年纪』。十六年，『河南尹及诸郡守十馀人，坐度田不实，皆下狱死』。又刘隆传：『天下垦田多不以实，户口年纪互有增减。十五年，诏下州郡检覈其事，而刺史太守多不平均，或优饶豪右，侵刻羸弱，百姓嗟怨，遮道号呼。隆坐徵下狱。』此所载诏文未完。」<br/><br/>　　〔二０一〕「十七年」，此句至「起居平愈」诸句原无，聚珍本有，范晔后汉书光武帝纪李贤注亦引，仅无「十七年」三字，今据增补。书钞卷九六、卷一三九，御览卷七四一亦引此段文字，字句皆较简略。<br/><br/>　　〔二０二〕「上以日食避正殿」，范晔后汉书光武帝纪十七年载：「二月乙未晦，日有食之。」<br/><br/>　　〔二０三〕「幸章陵」，此下二句原无，初学记卷二四引，今据增补。聚珍本误置于建武十一年。<br/><br/>　　〔二０四〕「凤皇至」，此句至「留十七日乃去」诸句原无，初学记卷三０引，今据增补。「至」，聚珍本作「五」，御览卷九一五引同，类聚卷九九引作「出」。范晔后汉书光武帝纪十七年十月载：「甲申，幸章陵，修园庙，祠旧宅，观田庐，……有五凤凰见于颍川之郏县。」<br/><br/>　　〔二０五〕「高八九尺」，御览卷九一五引同。姚本作「高八尺」，六帖卷九四、万花谷后集卷四０、合璧事类别集卷六二、玉海卷一九九、范晔后汉书光武帝纪李贤注引亦作「高八尺」。聚珍本作「高八尺九寸」，类聚卷九九引同。<br/><br/>　　〔二０六〕「盖地数顷」，此上范晔后汉书光武帝纪李贤注引有「行列」二字。<br/><br/>　　〔二０七〕「商贾重宝」，此句至「道无拾遗」诸句原无，聚珍本有，文选卷四九干宝晋纪总论李善注亦引，今据增补。此句上李善注引又有「建武十七年」五字。<br/><br/>　　〔二０八〕「单车露宿」，书钞卷一五引此一句。<br/><br/>　　〔二０九〕「十九年」，此句至「其上尊号曰中宗」诸句原无，聚珍本有，惟「光武」二字作「帝」。御览卷八九引亦有此段文字，仅无「十九年」三字。范晔后汉书光武帝纪云：「十九年春正月庚子，追尊孝宣皇帝曰中宗。」<br/><br/>　　〔二一０〕「一岁」，类聚卷三九引作「一年」。<br/><br/>　　〔二一一〕「陛下识知寺舍」，范晔后汉书光武帝纪李贤注云：「风俗通曰：『寺，司也。诸官府所止皆曰寺。』光武尝从皇考至南顿，故识知官府舍宇。」<br/><br/>　　〔二一二〕「眴」，原误作「昫」，聚珍本作「眩」，御览卷七四一引亦作「眩」，按「眴」与「眩」，二字通。<br/><br/>　　〔二一三〕「广室」，御览卷七四一引作「庙室」。按当作「广室」。范晔后汉书阴兴传李贤注云：「洛阳南宫有云台广德殿。」通鑑卷四三胡三省注云：「余谓广室者，寝殿也。据晋书元帝纪有司奏太极殿广室施绦帐，帝令夏施青练帷，冬施青布，则广室之为寝殿明矣。」<br/><br/>　　〔二一四〕「甘露降四十五日」，此句原无，聚珍本有，今据增补。按御览卷一二引云：「光武帝时，甘露降四十五里。」又卷八七二引云：「光武时，甘露降四十五日。」合璧事类卷一九引同。所引皆未明言具体年代，范晔后汉书、后汉记、通鑑诸书亦未载降甘露事，聚珍本繫于建武二十年，不知何据。<br/><br/>　　〔二一五〕「二十五年」，此下三句原无，聚珍本有，类聚卷九五亦引，今据增补。御览卷九一二引作「建武二十五年，乌桓诣阙朝贺，献貂皮」。<br/><br/>　　〔二一六〕「乃自益其俸」，此句聚珍本作「今益其俸」，王先谦后汉书光武帝纪集解引作「□今益其奉」。<br/><br/>　　〔二一七〕「初作寿陵」，此句至「乃令陶人作瓦器」一段文字原引作「四月，始营陵地于临平亭南。诏曰：『无为山陵，陂池裁令流水而已。迭兴之后，亦无丘垄，使合古法。今日月已逝，当豫自作。臣子奉承，不得有加。』乃令陶人作瓦器」。而御览卷五五七引云：「二十六年春正月，初作寿陵，将作大匠宝融上言：『园陵广袤，无虑所用。』帝曰：『古帝王之葬，皆陶人瓦器，木车茅马，使后世之人不知其处。太宗识终始之义，景帝能遵孝道，遭天下反覆，而独完其福，岂不美哉！今所制地不过二三顷，无为陵地，裁令流水而已。』」卷九０又引云：「临平望平阴，河水洋洋，舟船泛泛，善矣夫！周公、孔子犹不得存，安得松、乔与之而共游乎！文帝晓终始之义，景帝所谓孝子也，故遭反覆，霸陵独完，非成法耶？」今综合各处所引增订。聚珍本所辑重複窜乱。「寿陵」，范晔后汉书光武帝纪李贤注云：「初作陵未有名，故号寿陵，盖取久长之义也。汉自文帝以后皆预作陵，今循旧制也。」<br/><br/>　　〔二一八〕「松、乔」，赤松子、王子乔，皆仙人。<br/><br/>　　〔二一九〕「陂池」，刊谬正俗卷五云：「陂池，东观汉记述光武初作寿陵，云『今所制地，不过二三顷，为山陵陂池，裁令流水而已』。按陂池读如吊二世赋『登陂陀之长坂』。凡陂陀者，犹言靡陀耳。光武言不须如前世诸帝高作山陵，但令小隆起陂陀然，裁得流泄水潦，不垫坏耳。今之读者谓为陂池，令得流水，此读非也。」<br/><br/>　　〔二二０〕「迭兴」，通鑑卷四四胡三省注云：「谓易姓而王者。」<br/><br/>　　〔二二一〕「上常自细书」，此为建武二十六年事。此句上原有「临平望平阴」至「霸陵独完，非成法耶」一段文字，详见注〔二一七〕。为避免与上文重出，今删去。<br/><br/>　　〔二二二〕「夜讲经」，书钞卷一二仅引此三字。<br/><br/>　　〔二二三〕「时城郭丘墟，扫地更为，上悔前徒之」，此三句原无，聚珍本有，范晔后汉书光武帝纪二十六年李贤注亦引，今据增补。聚珍本注云：「范书帝纪，建武十五年，徒鴈门、代郡、上谷三郡民置常山、居庸以东。二十年，省五原郡，徒其吏人置河东。二十五年，南单于奉蕃称臣。二十六年，遣中郎将段郴授南单于玺绶，令入居云中。于是云中、五原、朔方、北地、定襄、鴈门、上谷、代八郡民归于本土。遣谒者分将弛刑补理城郭。所谓扫地更为者此也。」此三句下聚珍本有「草创苟合，未有还人」二句。按「草创」云云二句，范晔后汉书赵憙传李贤注引，今归入赵憙传。<br/><br/>　　〔二二四〕「污七十二代」，书钞卷八引此五字。史记封禅书云：「管仲曰：『古者封泰山、禅梁父者七十二家，而夷吾所记者十有二焉。」正义引韩诗外传云：「孔子升泰山，观易姓而王可得而数者七十馀人，不得而数者万数也。」说文解字叙云：「封于泰山者，七十有二代。」初学记卷九引桓谭新论云：「太山之上，有石刻凡千八百馀处，而可识知者七十有二。」论衡书虚篇云：「太山之上，封可见者七十有二。」是知封太山、禅梁父有七十二家，此为通行说法。<br/><br/>　　〔二二五〕「三十二年」，此句至「勒石纪号」诸句原作「三十年，群臣复奏宜封禅。遂登太山，勒石纪号」。聚珍本同，惟「三十年」作「三十二年」。书钞卷九一引东观汉记光武纪云：「中元元年，群臣复奏言：『登封告成，为民报德，百王所同也。』」今据聚珍本改「三十年」作「三十二年」，又据书钞卷九一所引光武纪增补「群臣复奏言」云云四句。此段文字御览卷五三六亦引，收入本书郊祀志。<br/><br/>　　〔二二六〕「中元」，原误作「中平」，聚珍本不误，今据改。<br/><br/>　　〔二二七〕「中元元年」，此句至「独眇蹇者不差」诸句原无，聚珍本有，类聚卷九八亦引，今据增补。又御览卷八七三亦引此段文字，字句较为简略。中元元年即建武三十二年，是年四月改元。<br/><br/>　　〔二二八〕「差」，御览卷八七三引同，聚珍本作「瘥」。按二字通。<br/><br/>　　〔二二九〕「有赤草生于水涯」，此句至「上遂不听，是以史官鲜记焉」诸句原无，类聚卷九八引，今据增补。聚珍本亦有此段文字，惟「上遂」二字作「帝」，「记」作「纪」，又无「焉」字。馀与类聚卷九八引同。稽瑞引云：「光武中元元年，有赤草生于水涯。」又引云：「光武中元元年，祀长陵，醴泉出京师，又赤草生于水涯。」所引皆甚简略。<br/><br/>　　〔二三０〕「冬十月甲申」，此句至「四时上祭」诸句原无，御览卷一三六引云：「中元元年，告祠高庙曰：『高皇吕后不宜配食。薄太姬慈仁，孝文皇帝贤明，子孙赖福，延至于今，宜配食地祇高庙。今上薄太后尊号为高皇后，迁吕太后于园，四时上祭。」又卷五三一引云：「中元元年十月甲申，使司空冯鲂告祀高祖庙，吕太后不宜配食，以薄太后配。迁吕太后于园，四时上祭。」今综合两处所引增补。聚珍本有此段文字，仅个别字歧异。书钞卷二四仅引「太后慈仁，子孙赖福」二句。<br/><br/>　　〔二三一〕「是岁，起明堂、辟雍、灵台，及北郊兆域」，此三句原无，聚珍本有，今据增补。初学记卷一三引云：「光武中元年，营造明堂、辟雍、灵台。」类聚卷三八引同。惟无「光武中」三字。御览卷五二七引云：「光武中元年，起明堂、辟雍、灵台及北郊。」三书所引皆有脱文。此三句下聚珍本尚有「宣布图谶于天下」一句，不知辑自何书。范晔后汉书光武帝纪中元元年载：「是岁，初起明堂、灵台、辟雍，及北郊兆域。宣布图谶于天下。」<br/><br/>　　〔二三二〕「长吏」，原脱「吏」字，聚珍本同，今据范晔后汉书光武帝纪、后汉纪卷八所载光武帝遗诏增补。<br/><br/>　　〔二三三〕「原陵」，通鑑卷四四胡三省注云：「帝王纪曰：『原陵，在临平亭东南，去雒阳十五里。』水经注：『光武葬临平亭南，西望平阴，大河迳其北。』」<br/><br/>　　〔二三四〕「或幽而光」，此条文选卷四三孙楚为石仲容与孙皓书李善注、卷四六王融三月三日曲水诗序李善注，玉海卷四六亦引，文字全同。书钞卷四引「炎精布耀」四字，文选卷五０范晔后汉书光武纪赞李善注引「汉以炎精布曜」六字，书钞卷三引「或幽而光」四字。按此条文字出自东观汉记光武帝纪序，文选卷一一、卷四六、卷五０和玉海卷四六于此条文字前皆冠有「东观汉记序」五字。<br/><br/>　　〔二三五〕「传荣」，此二字有误，无从校正。<br/><br/>　　〔二三六〕「身在行伍」，此条文字从内容上看，似为光武帝纪序中语。<br/><br/>　　〔二三七〕「天然之姿」，此四字书钞卷五亦引。<br/><br/>　　〔二三八〕「龙举云兴」，此四字书钞卷一三亦引。<br/><br/>　　〔二三九〕「荡荡人无能名焉」，此条文字从内容上看，当是光武帝纪序中语。<br/><br/>　　〔二四０〕「广开束手之路」，此条文字不见范晔后汉书、后汉纪，年代不可确考，姑繫于篇末。以下各条文字情况相同。<br/><br/>　　〔二四一〕「封馀功臣一百八十九人」，聚珍本注云：「范书帝纪：『建武十三年，功臣增邑更封，凡三百六十五人。』与此异。」<br/><br/>　　〔二四二〕「故皆保全」，此条文字聚珍本有，不知辑自何书。<br/><br/>　　〔二四三〕「新野主」，原误作「新野王」，聚珍本不误，今据改。「吴侯」，当作「吴房侯」。范晔后汉书邓晨传云：「晨初娶光武姊元。……汉兵败小长安，……元及三女皆遇害。……光武即位，封晨房子侯。帝又感悼姊没于乱兵，追封谥元为新野节义长公主，立庙于县西。封晨长子帆为吴房侯，以奉公主之祀。」李贤注：「吴房，今豫州县也。」<br/><br/>　　〔二四四〕「周均为富波侯」，聚珍本注云：「封均事范书不载。」<br/><br/>　　〔二四五〕「外祖樊重为寿张侯」，范晔后汉书樊宏传云：建武「十八年，帝南祠章陵，过湖阳，祠重墓，追爵谥为寿张敬侯，立庙于湖阳」。<br/><br/>　　〔二四六〕「重子丹为射阳侯」，封于建武十三年，见范晔后汉书樊宏传。<br/><br/>　　〔二四七〕「孙茂为平望侯」。封于建武二十七年，见范晔后汉书樊宏传。<br/><br/>　　〔二四八〕「寻玄乡侯」，原误作「彝乡侯」，今据聚珍本校改。据范晔后汉书樊宏传，寻于建武十三年封玄乡侯。<br/><br/>　　〔二四九〕「从子冲更父侯」，「冲」字范晔后汉书樊宏传作「忠」。冲封更父侯在建武十三年，见范书。<br/><br/>　　〔二五０〕「后父阴睦宣恩侯」，「睦」字原误作「隆」，「恩」字原误作「阳」，今据聚珍本改。书钞卷四七引东观汉记云：「建武三年，追尊贵人父睦为宣恩侯。睦，皇后父也。」聚珍本阴睦传「三年」作「二年」。范晔后汉书光烈阴皇后纪载，建武九年，下诏「追爵谥贵人父陆为宣恩哀侯」。陆即睦。<br/><br/>　　〔二五一〕「子识原鹿侯」，封于建武十五年，见范晔后汉书阴识传。<br/><br/>　　〔二五二〕「就为信阳侯」，范晔后汉书阴兴传云：「兴弟就，嗣父封宣恩侯，后改封为新阳侯。」李贤注：「新阳，县，属汝南郡，故城在今豫州真阳县西南。」「信阳」与「新阳」，二者未知孰是。范书虞延传、乐恢传，井丹传、吴良传皆称「信阳侯阴就」，冯衍传、朱晖传称「新阳侯阴就」。<br/><br/>　　〔二五三〕「来歙征羌侯」，范晔后汉书来歙传云：建武十一年，歙遇刺亡，帝「使太中大夫赠歙中郎将、征羌侯印绶，谥曰节侯，……改汝南之当乡县为征羌国焉」。<br/><br/>　　〔二五四〕「弟由宜西侯」，「西」字下聚珍本有「乡」字。范晔后汉书来歙传云：建武「十三年，帝嘉歙忠节，复封歙弟由为宜西侯」。李贤注：「东观记曰：『宜西乡侯』。」<br/><br/>　　〔二五五〕「宁平公主」，李通娶光武女弟伯姬，是为宁平公主。「李雄」，李通少子。范晔后汉书李通传载雄封召陵侯，未言具体年月。<br/><br/>　　〔二五六〕「后父郭昌为阳安侯」，追封于建武二十六年，见范晔后汉书光武郭皇后纪。<br/><br/>　　〔二五七〕「流绵曼侯」，范晔后汉书光武郭皇后纪作「况绵蛮侯」。流之封在建武二年。<br/><br/>　　〔二五八〕「兄子竟新郪侯」，范晔后汉书光武郭皇后纪云：建武十七年，「后从兄竟，以骑都尉从征伐有功，封为新郪侯」。<br/><br/>　　〔二五九〕「匡发干侯」，范晔后汉书光武郭皇后纪云：建武十七年，「竟弟匡为发干侯」。<br/><br/>　　〔二六０〕「冯邯为锺离侯」，不见范晔后汉书。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-chapter-252.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3981.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

