<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十三 僖六年，尽十四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十三 僖六年，尽十四年全文,孔颖达作品" />
<meta name="description" content="春秋左传正义原文阅读,卷十三 僖六年，尽十四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10161.html";
var nextpage="novel-read-1018-10163.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十三 僖六年，尽十四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10161.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十三 僖六年，尽十四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:50:51<span class="divide">|</span></p>
<div class="page-body">
<div class="page-content">
<p>【经】六年，春，王正月。<br/><br/>　　夏，公会齐侯、宋公、陈侯、卫侯、曹伯伐郑，围新城。新城，郑新密，今荥阳密县。<br/><br/>　　秋，楚人围许。楚子不亲围，以围者，告诸侯遂救许。皆伐郑之诸侯，故不复更叙。<br/><br/>　　冬，公至自伐郑。无传。<br/><br/>　　[疏]“公至自伐郑”。<br/><br/>　　○正义曰：二十八年公会晋侯云云于温，诸侯遂围许，二十九年公至自围许；此年会伐郑，遂救许，不称“至自救许”，而云“至自伐郑”，与温会反者，《释例》曰：“诸若此类，事势相接，或以始致，或以终致，盖时史之异也。此事当由公至自告庙，所告不同，史依告而书，不为义例。”<br/><br/>　<br/><br/>　　【传】六年，春，晋侯使贾华伐屈。夷吾不能守，盟而行。（贾华，晋大夫。非不欲校，力不能守，言不如重耳之贤。）将奔狄，郤芮曰：“后出同走，罪也。（嫌与重耳同谋而相随。○郤，去逆反。芮，如锐反。）不如之梁，梁近秦而幸焉。”乃之梁。（以梁为秦所亲幸，秦既大国，且穆姬在焉。故欲因以求入。○近，附近之近。）<br/><br/>　　夏，诸侯伐郑，以其逃首止之盟故也。首止盟在五年。围新密，郑所以不时城也。实新密而经言新城者，郑以非时兴土功，齐桓声其罪以告诸侯。<br/><br/>　　[疏]注“实新”至“诸侯”。<br/><br/>　　○正义曰：密是邑名，郑人新筑密邑，故传称“新密”。经不称围新密，言“围新城”，传云“郑所以不时城也”，解经言“新城”之意。郑以非时筑城，违礼害民，齐桓声其罪以告诸侯，故书“新城”，以“新城”为郑之罪状。刘炫云：“先王之制，诸侯无故不造城，造城则攻其所造。《司马法》曰‘产城，攻其所产’是也。”<br/><br/>　<br/><br/>　　秋，楚子围许以救郑。诸侯救许。乃还。<br/><br/>　　冬，蔡穆侯将许僖公以见楚子於武城。楚子退舍武城，犹有忿志，而诸侯各罢兵，故蔡将许君归楚。武城，楚地，在南阳宛县北。○见，贤遍反，罢，皮骂反，又皮买反。宛，於阮反。许男面缚，衔璧，大夫衰绖，士舆榇。缚手於后，唯见其面，以璧为贽。手缚，故衔之。榇，棺也。将受死，故衰绖。○衰，七雷反。绖，直结反，注同。榇，初觐反。贽音至，一音置，如字。缚，如字，旧扶卧反。楚子问诸逢伯，逢伯，楚大夫。对曰：“昔武王克殷，微子启如是。微子启，纣庶兄，宋之祖也。<br/><br/>　　[疏]注“微子”至“祖也”。<br/><br/>　　○正义曰：案《宋世家》云：“微子开者，殷帝乙之首子而帝纣之庶兄。周武王克殷，微子乃持其祭器造於军门，肉袒面缚，左牵羊，右把茅，膝行而前以告。於是武王乃释微子，复其位。成王诛武庚，乃命微子代殷之后，国於宋。”《史记》之言，多有错谬。微子手缚於后，故以口衔璧，又焉得牵羊把茅也？此皆马迁之妄耳。<br/><br/>　<br/><br/>　　武王亲释其缚，受其璧而祓之。祓，除凶之礼。○祓，芳弗反，徐音废。《说文》云：“除恶之祭也”。<br/><br/>　　[疏]注“祓除凶之礼”。<br/><br/>　　○正义曰：《周礼》：“女巫掌岁时祓除。”谓之“袚除”，明是除凶之礼也。襄二十九年称“公临楚丧，使巫以桃茢先祓殡”，此亦当以桃茢祓之。<br/><br/>　<br/><br/>　　焚其衬，礼而命之，使复其所。”楚子从之。<br/><br/>　　【经】七年，春，齐人伐郑。<br/><br/>　　夏，小邾子来朝。无传。郳犁来始得王命而来朝也。邾之别封，故曰小邾。<br/><br/>　　郑杀其大夫申侯。申侯，郑卿。专利而不厌，故称名以杀，罪之也。例在文六年。○厌，於盐反，传同。<br/><br/>　　秋，七月，公会齐侯、宋公、陈世子款、郑世子华，盟于甯母。高平方与县东有泥母亭，音如甯。○母，如字，又音无，注同。方音房。与音预。泥，乃丽反，又音甯。王，奴兮反。<br/><br/>　　曹伯班卒。无传。五年同盟于首止。<br/><br/>　　公子友如齐。无传。罢盟而聘，谢不敏也。<br/><br/>　　冬，葬曹昭公。无传。<br/><br/>　　【传】七年，春，齐人伐郑。孔叔言於郑伯曰：“谚有之曰：‘心则不竞，何惮於病？’（竞，强也。惮，难也。○惮，徒旦反。难，乃旦反，下及八年经、传并同。）<br/><br/>　　[疏]七年传“心则”至“於病”。<br/><br/>　　○正义曰：竞，彊也。言心则不能彊盛，则当须屈服於人，何得难於屈弱之病，而不下齐。<br/><br/>　<br/><br/>　　既不能彊，又不能弱，所以毙也。国危矣，请下齐以救国。”公曰：“吾知其所由来矣，<br/><br/>　　[疏]“吾知其所由来矣”。<br/><br/>　　○正义曰：孔叔既请郑伯下齐，公初欲下齐，不知何事而来得说於齐。后更云，吾知其说齐所由来矣，谓由杀申侯说齐之事得来矣。<br/><br/>　<br/><br/>　　姑少待我。”欲以申侯说。○下，户嫁反。对曰：“朝不及夕，何以待君？”朝，如字。<br/><br/>　　夏，郑杀申侯以说于齐，且用陈辕涛涂之谮也。涛涂谮在五年。初，申侯，申出也，姊妹之子为出。有宠於楚文王。文王将死，与之璧，使行，曰：“唯我知女。女专利而不厌，予取予求，不女疵瑕也。从我取，从我求，我不以女为罪衅。○女音汝，下皆同。疵，似斯反，又疾移反。衅，许靳反，下文同。后之人将求多於女，谓嗣君也。求多，以礼义大望责之。女必不免。我死，女必速行，无適小国，将不女容焉！”政狭法峻。○狭音洽。既葬，出奔郑，又有宠於厉公。子文闻其死也，曰：“古人有言曰：‘知臣莫若君。’弗可改也己。”<br/><br/>　　“秋，盟于甯母”，谋郑故也。管仲言於齐侯曰：“臣闻之：招携以礼，怀远以德。携，离也。德、礼不易，无人不怀。”齐侯脩礼於诸侯，诸侯官受方物。诸侯官司，各於齐受其方所当贡天子之物。<br/><br/>　　[疏]注“诸侯”至“之物”。<br/><br/>　　○正义曰：《周礼·大行人》云：“侯服贡祀物，甸服贡嫔物，男服贡器物，采服贡服物，卫服贡材物，要服贡货物。”郑玄云：“祀贡者，牺牲之属。嫔物，丝枲也。器物，尊彝之属。服物，玄纁絺纊也。材物，八材也。货物，龟贝也。”如彼《礼》文，诸侯所贡之物，皆以服数为差。《尚书·禹贡》：“任土作贡。”皆贡土地所生，不计路之远近。然则《周礼》虽依服数，亦贡土地所生，不宜远求他方之物以贡王也。王室盛明之时，每国贡有常职。天子既衰，诸侯惰慢，贡赋之事无复定准，故霸主总帅诸侯，尊崇天子，量其国之大小，号令所出之物。传言诸侯各使官司取齐约束，受其方所当贡天子之物。言其一听齐令，美齐侯能以礼服诸侯。<br/><br/>　<br/><br/>　　郑伯使大子华听命於会，言於齐侯曰：“洩氏、孔氏、子人氏三族，实违君命。三族，郑大夫。○洩，息列反。若君去之以为成，我以郑为内臣，君亦无所不利焉。”以郑事齐，如封内臣。○去，起吕反。齐侯将许之。管仲曰：“君以礼与信属诸侯，而以奸终之，无乃不可乎？子父不奸之谓礼，守命共时之谓信，守君命，共时事。○奸音干。共音恭，注同。违此二者，奸莫大焉。”公曰：“诸侯有讨於郑，未捷；今苟有衅，从之，不亦可乎？”子华犯父命，是其衅隙。○隙，去逆反。对曰：“君若绥之以德，加之以训辞，而帅诸侯以讨郑，郑将覆亡之不暇，岂敢不惧？若总其罪人以临之，总，将领也。子华奸父之命，即罪人。○覆，芳服反。郑有辞矣，何惧？以大义为辞。且夫合诸侯，以崇德也。会而列奸，何以示后嗣？列奸，用子华。<br/><br/>　　[疏]注“列奸用子华”。<br/><br/>　　○正义曰：经书“齐侯、宋公、陈世子款、郑世子华盟于甯母”，则已列於会矣，管仲方云“会而列奸，何以示后嗣”者，桓公列之於会，直是列其身耳；管仲言“列奸”者，谓将用其奸谋。故杜云“列奸，用子华”也。不受子华之请，即是会不列奸，他国无事可记，齐史无所不隐。故下句言他国记奸，则废君盟；齐之隐讳，则损盛德也。<br/><br/>　<br/><br/>　　夫诸侯之会，其德刑礼义，无国不记。记奸之位，位，会位也。子华为奸人，而列在会位，将为诸侯所记。君盟替矣。替，废也。○替，他计反。作而不记，非盛德也。君举必书，虽复齐史隐讳，亦损盛德。○复，扶又反。君其勿许，郑必受盟。夫子华既为大子，而求介於大国，以弱其国，亦必不免。介，因也。介音界。郑有叔詹、堵叔、师叔三良为政，未可间也。”齐侯辞焉。子华由是得罪於郑。<br/><br/>　　冬，郑伯使请盟于齐。以齐侯不听子华故。○堵，丁古反，又音者。间，间厕之间。<br/><br/>　　闰月，惠王崩。襄王恶大叔带之难，襄王，惠王大子郑也。大叔带，襄王弟，惠后之子也，有宠於惠后，惠后欲立之，未及而卒。○恶，乌路反。大音泰。叔，又作卞。惧不立，不发丧，而告难于齐。为八年盟洮传。○洮，他刀反。<br/><br/>　　【经】八年，春，王正月，公会王人、齐侯、宋公、卫侯、许男、曹伯、陈世子款盟于洮。（王人与诸侯盟，不讥者，王室有难故。洮，曹地。）<br/><br/>　　[疏]注“王人”至“曹地”。<br/><br/>　　○正义曰：《公羊传》曰：“王人，微者，曷为序乎诸侯之上？先王命也。”《穀梁传》曰：“王人之先诸侯何也？贵王命也。弁冕虽旧，必加於首。周室虽衰，必先诸侯。《释例》以为，中士称名，下士称人，此言“王人”，是天子之下士也。诸侯相与为盟，所以同奖王室。天子之臣，不与诸侯同盟。《释例》曰：“未有臣而盟君，臣而盟君，是子可盟父。故《春秋》王世子以下会诸侯者，皆同会而不同盟。”是言王臣正法，不与诸侯盟也。二十八年践土之盟，传称“王子虎盟诸侯于王庭”，杜云：“王子虎临盟，不同歃，故不书。”宣七年传曰：“诸侯盟于黑壤，王叔桓公临之，以谋不睦。”杜云：“王叔桓公衔天子之命以监临诸侯，不同歃，尊卑之别也。”哀十三年传曰：“公会单平公、晋定公、吴夫差于黄池。”杜云：“平公，周卿士也。不书，尊之，不与会。”此三者，王臣皆不与盟，是其正法然也。若天子初立，王室不安，命臣使结盟诸侯，以安王室，虽非正法，事势宜然，既无褒美，亦无贬责。此王人与诸侯盟，不讥者，王室有难，王敕使来盟故也。文十年及苏子盟于女栗，传曰：“顷王立故也。”襄三年公会单子晋侯云云盟于鸡泽，杜云：“周灵王新即位，使王官伯公与诸侯盟，以安王室。”皆事与此同，以情义可许，故都无贬责。二十九年翟泉之盟，於时诸侯辑睦，王室无虞，而王子虎下盟列国，以渎大典，故贬称“王人”，是依礼不合，故据法贬之。《春秋》王臣与诸侯会盟，凡十有馀事，讥与不讥，皆从此例。<br/><br/>　<br/><br/>　　郑伯乞盟。新服未与会，故不序列，别言乞盟。○与音预，下同。<br/><br/>　　[疏]注“新服”至“乞盟”。<br/><br/>　　○正义曰：郑伯往年使子华听命，心犹未服。齐桓拒子华之请，故今始服从。齐桓以其新服，尚未与之会，故不序列，而别言乞盟。止言乞盟，不知与盟以否？传称：“郑伯乞盟，请服也。”既言“请服”，义无不受。当是既盟之后，而别与之盟。诸言乞师，皆乞得其师，知此乞盟，亦乞得其盟，但盟理可见，不复别言盟耳。<br/><br/>　<br/><br/>　　夏，狄伐晋。<br/><br/>　　秋，七月，禘于大庙，用致夫人。禘，三年大祭之名。大庙，周公庙。致者，致新死之主於庙，而列之昭穆。夫人淫而与杀，不薨於寝，於礼不应致，故僖公疑其礼。历三禘，今果行之，嫌异常，故书之。○大音泰。杀音试。<br/><br/>　　[疏]注“禘三”至“书之”。<br/><br/>　　○正义曰：《释天》云：“禘，大祭也。”言其大於四时之祭，故为三年大祭之名。言每积三年而一为此祭也。大庙，庙之大者，故为周公庙。《释例》曰：“三年丧毕，致新死之主以进於庙，庙之远主当迁入祧，於是乃大祭於大庙，以审定昭穆，谓之禘。”是说致者，致新死之主於庙，而列之昭穆也。此致，致哀姜也。哀姜薨已多年，非复新死，而於今始致者，传发凡例：“夫人不薨于寝则不致”，哀姜例不应致，故僖公疑其礼，丧毕之日，不作禘祭之礼以致之。既不为哀姜作丧毕禘祭，其禘自从闵公数之，二年除闵丧为禘，至五年复禘，今八年复禘，姜死以来已历三禘，今因禘祭，果复行之。三年一禘，禘自是常，不为夫人禘祭。因禘而致夫人，嫌其异於常礼，故史官书之。若其不致夫人，则此禘得常不书。为“用致夫人”而书之耳。<br/><br/>　<br/><br/>　　冬，十有二月，丁未，天王崩。实以前年闰月崩，以今年十二月丁未告。<br/><br/>　　【传】八年，春，盟于洮，谋王室也。郑伯乞盟，请服也。襄王定位而后发丧。（王人会洮，还而后王位定。）<br/><br/>　　晋里克帅师，梁由靡御，虢射为右，以败狄于采桑。传言前年事也。平阳北屈县西南有采桑津。○射，食亦反。梁由靡曰：“狄无耻。从之，必大克。”不耻走，故可逐。里克曰：“惧之而已，无速众狄。”恐怨深而群党来报。虢射曰：“期年狄必至，示之弱矣。”○期音基，本或作期，注同。<br/><br/>　　夏，狄伐晋，报采桑之役也。复期月。明期年之言验。<br/><br/>　　秋，禘而致哀姜焉，非礼也。凡夫人不薨于寝，不殡于庙不赴于同，不祔于姑，则弗致也。寝，小寝。同，同盟。将葬，又不以殡过庙。据经哀姜薨葬之文，则为殡庙、赴同、祔姑。今当以不薨于寝，不得致也。○祔音附。<br/><br/>　　[疏]“凡夫”至“致也”。<br/><br/>　　○正义曰：夫人薨葬之礼，有赴同祔姑、反哭三事而已，此说致之礼，加以薨寝、殡庙，而不言反哭者，盖以致於庙者终始成，其尊死生之礼毕。不薨于寝，死不得其所也。不殡于庙，葬之不以礼也。死葬非礼，则先神耻之。故不具四事，皆不合致。反哭者，直为书葬以否，假使不书，其葬夫人之礼亦成，自是生者之可讥，非为死者之有失，虽不反哭，亦得致之，故於此不言反哭也。<br/><br/>　　○注“寝小”至“致也”。<br/><br/>　　○正义曰：《丧大记》云：“男子不死於妇人之手，妇人不死於男子之手。君夫人卒於路寝。”既言“妇人不死於男子之手”，必不得死於君之路寝，言“夫人卒於路寝”，谓卒於夫人之大寝，对君路寝为小，故云“小寝”也。同者，同盟之国也。《檀弓》曰：“丧之朝也，顺死者之孝心也。其哀，离其室也。故至於祖考之庙而后行。殷朝而殡於祖，周朝而遂葬。”《士丧礼》“朝而遂葬”，与《记》正同，知周法不殡於庙。而此传及襄四年皆云“不殡于庙”，以为失礼，知其将葬之时，不以殡过庙耳。殡过庙者，将葬之时，从殡宫出，告庙乃葬，非是殡尸於庙中也。据经哀姜薨葬之文，知其赴同、祔姑可矣，亦知其殡於庙者，以元年十二月丧，至二年五月始葬，明至则殡於寝也，既殡於寝，自然葬当朝庙，故据葬文亦知殡庙。唯当以不薨於寝，不得致耳。<br/><br/>　<br/><br/>　　冬，王人来告丧。难故也，是以缓。有大叔带之难。<br/><br/>　　宋公疾，大子兹父固请曰：“目夷长且仁，君其立之。”兹父，襄公也。目夷，兹父庶兄子鱼也。○父音甫。长，丁丈反。公命子鱼。子鱼辞曰：“能以国让，仁孰大焉？臣不及也，且又不顺。”立庶不顺礼。遂走而退。<br/><br/>　　【经】九年，春，王三月，丁丑，宋公御说卒。（四同盟。○御，鱼吕反。说音悦。）<br/><br/>　　[疏]注“四同盟”。<br/><br/>　　○正义曰：御说以庄十三年即位，十六年盟于幽，十九年于鄄，二十七年于幽，僖元年于柽，四年于召陵，五年于首止，七年于甯母，八年于洮，皆鲁、宋俱在，是为八同盟。不数庄公之盟，柽盟经不书，亦不数，故云“四同盟”。刘君乃数庄公之盟，又不数召陵，以为六同盟，而规杜，非也。<br/><br/>　<br/><br/>　　夏，公会宰周公、齐侯、宋子、卫侯、郑伯、许男、曹伯于葵丘。周公，宰孔也。宰，官。周，采地。天子三公不字。宋子，襄公也。传例曰：在丧公侯曰子。陈留外黄县东有葵丘。<br/><br/>　　[疏]注“周公”至“葵丘”。<br/><br/>　　○正义曰：传称“王使宰孔赐齐侯胙”，知周公即宰孔也。其官为大宰，采地名为周，天子三公，故称“公”；孔，则其名也。《穀梁传》曰：“天子之宰，通於四海。”其意言宰者，六官之长，官名通於海内，是故书其官名也。通于四海者，当谓大宰之长官耳，其属官不应得通。而宰咺、宰渠、伯纠则必非长官，亦称为宰者，盖自宰夫以上皆通也。《释例》曰：今案《春秋》以考之，其称公者皆三公，“非五等之公也”。是言祭公、周公皆三公也。《释例》又曰“王之公卿皆书爵”，则卿亦不字。杜云“三公不字”者，以入春秋以来，家父、南季皆大夫称字，宰周公文承其后，故云“不字”。不於“祭公逆王后”注者，因历序诸国而言之。庄八年传曰：“连称、管至父戍葵丘。”杜云：“齐地，临淄县西有地名葵丘。”知此葵丘与彼异者，传称“齐侯不务德而勤远略，西为此会”，则此地远处齐西，不得近在临淄。故《释例》以为宋地，陈留外黄县东有葵丘。或曰河东汾阴县为葵丘，非也。经书夏会葵丘，九月乃盟，晋为地主，无缘欲会而不及盟也。是说不同之意。<br/><br/>　<br/><br/>　　秋，七月，乙酉，伯姬卒。无传。《公羊》、《穀梁》曰：未適人，故不称国。已许嫁，则以成人之礼书，不复殇也。妇人许嫁而笄，犹丈夫之冠。○复，扶又反。殇，式羊反。笄，古兮反。冠，古唤反。<br/><br/>　　[疏]注“公羊”至“之冠”。<br/><br/>　　○正义曰：《公羊传》曰：“此未適人，何以卒？许嫁矣。妇人许嫁，字而笄之。死则以成人之丧治之。”《穀梁传》意亦与之同。嫁於大夫，死不书卒。此许嫁者，嫁於国君也。但未往彼国，不成彼国之妇，故不称国也。《丧服小记》曰：男子冠而妇人笄，其义一也。是许嫁而笄，犹丈夫之冠也。礼，男子冠而不为殇，妇人笄而不为殇，故以成人之丧治之，为之服成人之服。礼，姊妹在室，期；出嫁，大功。《檀弓》曰“姑姊妹之薄也，盖有受我而厚之者”，为夫厚之故，我降之也。《曾子问》云：“取女有吉日，而女死，如之何？孔子曰：‘婿齐衰而吊，既葬而除之。’”其夫不为服，则兄弟不为降。礼，诸侯绝旁期。此为将嫁於诸侯，故书其卒，既书其卒，当服其本服，为之齐衰期也。但於时服否，不可知耳。<br/><br/>　<br/><br/>　　九月，戊辰，诸侯盟于葵丘。夏会葵丘，次伯姬卒，文不相比，故重言诸侯。宰孔先归，不与盟。○比，毗志反。重，直用反。与音预。<br/><br/>　　[疏]注“夏会”至“与盟”。<br/><br/>　　○正义曰：平丘会后即盟，不言诸侯，为间无异事故也。此亦会后为盟，间有伯姬卒，盟、会文不相比，故重言诸侯。又传称“宰孔先归”，则宰孔不盟。杜云“宰孔先归，不与盟”者，欲见纵无伯姬之卒，亦当重言诸侯。<br/><br/>　<br/><br/>　　甲子，晋侯佹诸卒。未同盟而赴以名。甲子，九月十一日。戊辰，十五日也。书在盟后，从赴。○佹，九委反。<br/><br/>　　[疏]注“未同”至“从赴”。<br/><br/>　　○正义曰：甲子在戊辰之前，而书在盟后，从赴。从赴者，赴在盟后也。春秋之世，史失其守，赴告之文，多违礼制。计诸侯之薨，当具以薨之月日告於邻国。隐三年传曰：“壬戌，平王崩。赴以庚戌，故书之。”是赴者妄称日也。襄二十八年传曰：“王人来告丧，问崩日，以甲寅告，故书之。”是元赴不以日，被问乃称日也。文十四年传曰：“七月乙卯夜，齐商人弑舍。齐人定懿公，使来告难，故书以‘九月’。”是赴者不言死月，鲁史不复审问，即书以来告之月也。此甲子晋侯卒，盖赴以日而不以月，鲁史不复审问，书其来告之日，唯称甲子而已。不知甲子是何月之日，故在戊辰后也。若赴以九月告鲁，鲁史当推其日之先后，不得甲子在戊辰后也。明告不以月，故书其日耳。<br/><br/>　<br/><br/>　　冬，晋里奚克杀其君之子奚齐。献公未葬，奚齐未成君，故称“君之子奚齐”。受命继位，无罪，故里克称名。○杀如字，传同，《公羊》音试。<br/><br/>　　【传】九年，春，宋桓公卒。未葬而襄公会诸侯，故曰子。凡在丧，王曰小童，公侯曰子。（在丧，未葬也。小童者，童蒙幼末之称。子者，继父之辞。公侯位尊，上连王者，下绝伯子男。周康王在丧，称“予一人钊。”礼称亦不言小童，或所称之辞，各有所施。此谓王自称之辞，非诸下所得书，故经无其事，传通取旧典之文，以事相接。○称，尺证反。钊，古尧反，又音昭。）<br/><br/>　　[疏]注“在丧”至“相接”。<br/><br/>　　○正义曰：既言桓公未葬，即发在丧之例，知其在丧谓未葬也。童者，未冠之名；童而又小，故为童蒙幼末之称。《易·蒙卦》云：“匪我求童蒙，童蒙求我。”蒙谓闇昧也。幼童於事多闇昧，是以谓之童蒙焉。《曲礼》曰：“夫人自称於其君曰小童。”郑玄云：“小童，若云未成人也。”王崩未葬，嗣王自称，亦言已未成人也。子者，对父之名，故云“系父之辞”，以未成君，故系於父，不忍绝之称也。诸侯爵有五等，唯言“公侯曰子”，以公侯尊也。传称：在礼，卿不会公侯，会伯子男可也。又子产云：“郑伯，男也，使从公侯之贡，惧弗给也。”是公侯之尊绝於伯子男也。此既言王，即云公侯，是其与王相连，特为公侯立称，伯子男不得同之也。《春秋》无伯子男在丧之事，既不为立称，又不得成君，不知其当何所称也。然案桓十一年，郑忽出奔卫，庄二十四年曹羁出奔陈，杜云：“先君既葬，不称爵者，国人贱之，以名赴。”则既葬称爵，未葬称名也。“周康王在丧，称‘予一人钊’”，《尚书·康王之诰》也。《曲礼》云：“君天下者曰天子，朝诸侯，分职授政，曰余一人，天子未除丧曰余小子。”是《礼》天子自称亦不言小童也。此言“王曰小童”，必有称之时，或所称之辞各有所施，但不知施何处耳。如《曲礼》之文，天子未除丧曰余小子，则是未得称“一人”，而康王在丧称“予一人钊”者，当以诸侯列土之君，将欲各归其国，故正其成君之称以答诸侯也。此小童者，王谦自称之辞，非诸下所得书，故经无其事。其“公侯曰子”，乃是史书之文，二者非相类之事，而并为一凡，是传通取旧典之文，以事类相接耳，非言小童是策书之例也。《释例·郊雩烝尝例》：“不云地祗及礿祠者，经无其事，故传略而不言。”此“王曰小童”，亦经无其事，所以言之者，郊雩例多，故经无者略之，此“王曰小童”与公侯相接，其文简约，经虽无事，亦连而言之。《释例》曰：“位弥高者事弥重。重虑周於经远，故仪制异於凡人。存其实，笃其志，足以叙亲疏之情，通万事之理而已。故诸列国之君在丧，或不得已而脩会盟之事，唯公侯特称子以别尊卑。”是言独为公侯立称之意。《春秋》公侯称子，皆是其父未葬，唯二十五年“公会卫子、莒庆盟于洮”，於时卫文公已葬，而成公称子。《释例》曰：“卫文公欲平莒於鲁，未终而薨，故卫子寻父之志，鲁人由此亦脩文公之好，此孝子之至感，人情之所笃，故成公虽已免丧，至於此盟，降从在丧之名，故经随而书子，传从而释之。”云脩文公之好也。<br/><br/>　<br/><br/>　　夏，会于葵丘。寻盟，且脩好，礼也。○好，呼报反，下“干好”并注同。王使宰孔赐齐侯胙，胙，祭肉。尊之，比二王后。○胙，才素反。<br/><br/>　　[疏]注“胙祭”至“王后”。○王义曰：传称“大子祭于曲沃，归胙于公”，此天子有事于文、武赐齐侯以胙，知胙是祭肉也。《周礼·大宗伯》：“以脤膰之礼，亲兄弟之国。”郑玄云：“脤膰，社稷宗庙之肉，以赐同姓之国，同福禄也。”脤膰即胙肉也。言亲兄弟之国，则异姓不合赐也。二十四年传曰：“宋，先代之后也，於周为客，天子有事膰焉。”是言二王之后，礼合得之。今赐齐侯，是尊之比二王后也。<br/><br/>　<br/><br/>　　曰：“天子有事于文、武，有祭事也。使孔赐伯舅胙。”天子谓异姓诸侯曰伯舅。<br/><br/>　　[疏]注“天子”至“伯舅”。<br/><br/>　　○正义曰：《曲礼》曰：“五官之长曰伯。天子同姓谓之伯父，异姓谓之伯舅。”郑玄云：“谓为三公者，周礼九命作伯。”齐桓是九命之伯，故以伯舅呼之。<br/><br/>　<br/><br/>　　齐侯将下拜。孔曰：“且有后命。天子使孔曰：‘以伯舅耋老，加劳，赐一级，无下拜！’”七十曰耋。级，等也。○耋，田节反，一音他结反。劳，力报反。级音急。<br/><br/>　　[疏]注“七十曰耋。级，等也”。<br/><br/>　　○正义曰：《释言》云：“耋，老也。”舍人云：“年六十称也。”郭璞云：“八十为耋。”《释名》云：“八十曰耋。耋，铁也。皮黑如铁。”彼说或云六十，或云八十，杜云“七十曰耋”者，耋之年齿既文，《曲礼》云“七十曰老”，《尔雅》以耋为老，故以为七十。《曲礼》升阶之法云“涉级聚足”，是级为等也。法当下拜，赐之勿下，是进一等。<br/><br/>　<br/><br/>　　对曰：“天威不违颜咫尺，言天鉴察不远，威严常在颜面之前。八寸曰咫。○咫，之氏反。<br/><br/>　　[疏]注“言天”至“曰咫”。正义曰：颜谓额也。杨雄《方言》云：“颜、额，谓颡也。中夏谓之额，东齐谓之颡，河、颖、淮、泗之间谓之颜。”《鲁语》云：“肃慎氏贡楛矢，长尺有咫。”贾逵亦云：“八寸曰咫。”《说文》云：“周制：寸、尺、咫、寻，皆以人之体为法。中妇人手长八寸谓之咫，周尺也。”<br/><br/>　<br/><br/>　　小白余敢贪天子之命无下拜！小白，齐侯名。余，身也。<br/><br/>　　[疏]注“小白”至“身也”。<br/><br/>　　○正义曰：诸自称余者，当称名之处耳。齐侯既称小白，而复言余，故解之。“余，身”，《释诂》文。舍人曰：“余，卑谦之身也。”孙炎曰：“余，舒迟之身也。”郭璞曰：“今人亦自呼为身。”<br/><br/>　<br/><br/>　　恐陨越于下，陨越，颠坠也。据天王居上，故言恐颠坠于下。○坠，直类反，下同。以遗天子羞。敢不下拜！”下拜，登受。拜堂下，受胙於堂上。○遗，于季反。<br/><br/>　　[疏]“下拜登受”。<br/><br/>　　○正义曰：《觐礼》：“天子赐侯氏以车服。诸公奉箧服，如命书于其上，升自西阶东面，大史氏右，侯氏升西面立，大史述命，侯氏降两阶之间，北面再拜稽首，升成拜。”彼侯氏降阶再拜，是此“下拜”也。“升成拜”，是此“登受”。<br/><br/>　<br/><br/>　　秋，齐侯盟诸侯于葵丘，曰：“凡我同盟之人，既盟之后，言归于好。”义取脩好，故传显其盟辞。宰孔先归，既会，先诸侯去。○先诸侯，悉荐反。遇晋侯，曰：“可无会也。晋侯欲来会葵丘。齐侯不务德而勤远略，故北伐山戎，在庄三十一年。南伐楚，在四年。西为此会也。东略之不知，西则否矣。言或向东，必不能复西略。○复，扶又反，下“不复会”同。其在乱乎。君务靖乱，无勤於行！”在，存也。微戒献公，言晋将有乱。晋侯乃还。不复会齐。<br/><br/>　　九月，晋献公卒。里克、郑欲纳文公，故以三公子之徒作乱。郑，晋大夫。三公子：申生、重耳、夷吾。○，普悲反。初，献公使荀息傅奚齐。公疾，召之，曰：“以是藐诸孤，言其幼贱，与诸子县藐。○藐，妙小反，又亡角反。县音玄。<br/><br/>　　[疏]注“言其”至“县藐”。<br/><br/>　　○正义曰：藐者，县远之言。诸子皆长，而奚齐独幼，是小大相去县藐也。藐诸孤者，言年既幼稚，县藐於诸子之孤。<br/><br/>　<br/><br/>　　辱在大夫，其若之何？”欲屈辱荀息，使保护之。稽首而对曰：“臣竭其股肱之力，加之以忠贞。其济，君之灵也；不济，则以死继之。”公曰：“何谓忠贞？”对曰：“公家之利，知无不为，忠也；送往事居，耦俱无猜，贞也。”往，死者，居，生者。耦，两也。送死事生，两无疑恨，所谓正也。○猜，七才反，疑也。及里克将杀奚齐，先告荀息曰：“三怨将作，三公子之徒。秦、晋辅之，子将何如？”荀息曰：“将死之。”里克曰：“无益也”。荀叔曰：“吾与先君言矣，不可以贰。能欲复言而爱身乎？荀叔，荀息也。复言，言可复也。<br/><br/>　　[疏]“能欲复言而爱身乎”。<br/><br/>　　○正义曰：意能欲使前言可反复而行之，得爱惜身命不死乎？<br/><br/>　<br/><br/>　　虽无益也，将焉辟之？且人之欲善，谁不如我？我欲无贰，而能谓人已乎？言不能止里克，使不忠於申生等。○焉，於虔反，下文“焉能克”同。<br/><br/>　　冬，十月，里克杀奚齐于次。次，丧寝。书曰“杀其君之子”，未葬也。荀息将死之，人曰：“不如立卓子而辅之。”荀息立公子卓以葬。十一月，里克杀公子卓于朝。荀息死之。君子曰：“《诗》所谓‘白圭之玷，尚可磨也；斯言之玷，不可为也’，《诗·大雅》。言此言之缺，难治甚於白圭。○玷，丁簟反，又丁念反，缺也。荀息有焉。”有此诗人重言之义。<br/><br/>　　齐侯以诸侯之师伐晋，及高梁而还，讨晋乱也。高梁，晋地，在平阳县西南。令不及鲁，故不书。前已发不书例，今复重发，嫌霸者异於凡诸侯。○令，力政反，本又作“命”。复，扶又反。重，直用反。<br/><br/>　　晋郤芮使夷吾重赂秦以求入，郤芮，郤克祖父，从夷吾者。○从，才用反。曰：“人实有国，我何爱焉？言国非己之有，何爱而不以赂秦。入而能民，土於何有？”从之。能得民，不患无土。齐隰朋帅师会秦师，纳晋惠公。隰朋，齐大夫。惠公，夷吾。○隰音习。秦伯谓郤芮曰：“公子谁恃？”对曰：“臣闻亡人无党，有党必有雠。言夷吾无党，无党则无雠，易出易入，以微劝秦。○易，并以豉反。<br/><br/>　　[疏]注“言夷”至“劝秦”。<br/><br/>　　○正义曰：秦伯问“公子谁恃”，问公子於晋国之臣，倚恃谁为内主也。对言夷吾无党无雠者，田无党，故往前易出；无雠，故此时易入。言易出易入，以微劝秦，使纳之。<br/><br/>　<br/><br/>　　夷吾弱不好弄，弄，戏也。○好，呼报反。能斗不过，有节制。长亦不改，不识其他。”公谓公孙枝曰：“夷吾其定乎？”公孙枝，秦大夫子桑也。○长，丁丈反。对曰：“臣闻之，唯则定国。《诗》曰：‘不识不知，顺帝之则。’文王之谓也。《诗·大雅》帝，天也。则，法也。言文王闇行自然，合天之法。又曰：‘不僣不贼，鲜不为则。’僣，过差也。贼，伤害也。皆忌克也。能不然，则可为人法则。○僣，子念反，下注同。鲜，息浅反。无好无恶，不忌不克之谓也。今其言多忌克，既僣而贼。○好，呼报反。又如字。恶，乌路反。难哉！”言能自定难。公曰：“忌则多怨，又焉能克？是吾利也。”其言虽多忌，適足以自害，不能胜人也。秦伯虑其还害己，故曰“是吾利”。<br/><br/>　　[疏]“唯则”至“利也”。<br/><br/>　　○正义曰：唯身有则者，乃能定国也。《诗》美文王之德，不记识古事，不学知今事，常顺天之法则而行之。为此行者，文王之谓也。又曰：人行不僣差，不贼害，能如此者，少不为人所法则。言必为人所法则也。此二《诗》所云者，无所偏好，无所私恶，不为忌差，不好胜人之谓也。今其此夷吾之言多有所忌，多欲陵人，以此而求安定，难哉！“今其言多忌克”，覆上“不忌不克”；上既有“无好无恶”，不覆之者，以身行忌克，则有私好私恶之心，举忌克足以包好恶也。公曰：多忌於人，则多为人怨，又焉能胜人？此乃是吾之利也。无好无恶，言文王之行也；不忌不克，述《抑》篇之义也，引二《诗》於前，以此言结之。<br/><br/>　　○注“诗大”至“之法”。<br/><br/>　　○正义曰：《诗·大雅·皇矣》之篇也。“则，法”，《释诂》文。彼郑笺云：“其为人，不识古，不知今，顺天之法而行之。”是言闇行自然，合天地之法也。《礼记》称“天无私覆，地无私载”，合天地法者，即无偏好，无私恶之谓也。<br/><br/>　　○注“僣过”至“法则”。<br/><br/>　　○正义曰：《诗·大雅·抑》之篇也。彼毛传云：“僣，差也。”郑玄云：“不残贼，是贼为害也。”心有所忌，则多过差；志在陵人，必多为贼害。下云“不忌不克”，覆述此文，故言僣贼者，皆忌克也。<br/><br/>　　○注“其言”至“吾利”。<br/><br/>　　○正义曰：心忌前人，则人亦忌已；志在陵人，则人亦陵已。若使人皆忌之，人皆陵之，是適足以自害，不能胜人也。秦伯闻其忌克，虑其还来害己，故以不能胜人为是吾利也。<br/><br/>　<br/><br/>　　宋襄公即位，以公子目夷为仁，使为左师以听政，於是宋治。故鱼氏世为左师。○治，直吏反。<br/><br/>　　【经】十年，春，王正月，公如齐。（无传。）<br/><br/>　　狄灭温，温子奔卫。盖中国之狄灭而居其土地。<br/><br/>　　晋里克弑其君卓及其大夫荀息。弑卓在前年，而以今春书者，从赴也。献公既葬，卓以免丧，故称君也。荀息称名者，虽欲复言，本无远谋，从君於昏。<br/><br/>　　[疏]注“弑卓”至“於昏”。<br/><br/>　　○正义曰：传於前年甚详，经以今年书之，明赴以今年弑也。传称“立公子卓以葬”，是免丧始死，故称君也。文七年宋人杀其大夫，传曰：“不称名，众也，且言非其罪也。”死者不称名，非其罪，故知称名者，皆有罪也。荀息称名者，不知奚齐、卓子之不可立，又不能诛里克以存君，是其虽欲复言，本无远谋也。襄十九年齐杀其大夫高厚，传称“从君於昏”，献公惑於骊姬，杀適立庶，荀息知其事，而为之傅奚齐，是其“从君於昏”也。<br/><br/>　<br/><br/>　　夏，齐侯、许男伐北戎。无传。北戎，山戎。<br/><br/>　　晋杀其大夫里克。奚齐者，先君所命，卓子又以在国嗣位，罪未为无道，而里克亲为三怨之主，累弑二君，故称名以罪之。<br/><br/>　　[疏]注“奚齐”至“罪之”。正义曰：宣四年传例曰：“弑君，称君，君无道也；称臣，臣之罪也。”里克杀奚齐，弑卓子，皆书里克之名，是奚齐与卓子未为无道也。杀大夫，传言不称名者为无罪，则称名为有罪，故今称里克之名以罪之。<br/><br/>　<br/><br/>　　秋，七月。<br/><br/>　　冬，大雨雪。无传。平地尺为大雪。○雨，于付反。<br/><br/>　　【传】十年，春，“狄灭温”，苏子无信也。（苏子叛王即狄，又不能於狄，狄人伐之，王不救，故灭。苏子奔卫。苏子，周司寇苏公之后也。国於温，故曰温子。叛王事在庄十九年。）<br/><br/>　　[疏]注“苏子”至“九年”。<br/><br/>　　○正义曰：《尚书·立政》云“司寇苏公”，成十一年传曰：“昔周克商，苏忿生以温为司寇。”以此知苏子，司寇苏公之后也。国名为苏，所都之邑名为温，故温、苏递见於经，是得两称故也。<br/><br/>　<br/><br/>　　夏，四月，周公忌父、王子党会齐隰朋立晋侯。周公忌父，周卿士。王子党，周大夫。晋侯杀里克以说。自解说不篡。○篡，初患反。将杀里克，公使谓之曰：“微子，则不及此。虽然，子弑二君与一大夫，为子君者，不亦难乎？”对曰：“不有废也，君何以兴？欲加之罪，其无辞乎？言欲加己罪，不患无辞。<br/><br/>　　[疏]“欲加”至“辞乎”。<br/><br/>　　○正义曰：言君今欲加臣之罪，其畏无辞以罪臣乎？言必方便有辞耳。<br/><br/>　<br/><br/>　　臣闻命矣。”伏剑而死。於是郑聘于秦，且谢缓赂，故不及。郑，里克党，以在秦，故不及里克俱死。<br/><br/>　　晋侯改葬共大子。共大子，申生也。○共音恭，本亦作恭。大音泰。秋，狐突適下国，下国，曲沃新城。<br/><br/>　　[疏]注“下国，曲沃新城”。<br/><br/>　　○正义曰：曲沃，邑也，而称国者，晋昭侯尝以此邑封桓叔，桓叔国之三世，武公始并晋国，迁居而就之。此曲沃，晋之旧国，故谓之为下国也。<br/><br/>　<br/><br/>　　遇大子。大子使登仆，忽如梦而相见，狐突本为申生御，故复使登车为仆。○复，扶又反，下文及注同。而告之曰：“夷吾无礼，<br/><br/>　　[疏]“夷吾无礼”。<br/><br/>　　○正义曰：贾逵云：“烝於献公夫人贾君，故曰无礼。”马融云：“申生不自明而死，夷吾改葬之，章父之过，故曰无礼。”杜不为注，当以鬼神之意，难得而知；夷吾无礼，或非一事，不可指言，故不说也。<br/><br/>　<br/><br/>　　余得请於帝矣，请罚夷吾。将以晋畀秦，秦将祀余。”对曰：“臣闻之：‘神不歆非类，民不祀非族。’<br/><br/>　　[疏]“神不”至“非族”。<br/><br/>　　○正义曰：传称“非我族类，其心必异”，则类、族一也，皆谓非其子孙，妄祀他人父祖，则鬼神不歆享之耳。《祭法》云：“圣王之制祭祀也，法施於民则祀之，以死勤事则祀之，以劳定国则祀之，能御大菑则祀之，能捍大患则祀之。”若农、弃为稷，后土为社，社稷功被天下，乃令率土报功。如此之徒，非独歆己之族。若功不被於下民，名不载於祀典，唯其子孙祀之，神亦不歆他族。然则秦非晋类，而使祀申生，祀之大失也。晋无罪，而灭以畀秦，刑之滥也。天岂不达此事，而待狐突之言，方改图者？民之与神，不相杂扰，虽理有大归，非曲为小枯。岂有一人冤枉，即能诉天，天受人诉辞，便将灭国？此事本是妖梦，假讬上天，非天实为之，人能改易。传言“鬼神所冯，有时而信”，非言此事实是天心，不可执其言，而以人事为难也。<br/><br/>　<br/><br/>　　君祀无乃殄乎？歆，飨也。殄，绝也。○畀，必利反，下注同。歆，许金反。且民何罪？失刑、乏祀，君其图之！”君曰：“诺！吾将复请。七日，新城西偏，将有巫者而见我焉。”新城，曲沃也。将因巫而见。○偏，匹绵反。<br/><br/>　　[疏]“七日”至“我焉”。<br/><br/>　　○正义曰：申生谓狐突云：更经七日，於新城西偏，将有巫者，而与之俱见我焉。故杜云“将因巫而见”。<br/><br/>　<br/><br/>　　许之，遂不见。狐突许其言，申生之象亦没。○见，贤遍反，又如字。及期而往，告之曰：“帝许我罚有罪矣，敝於韩。”敝，败也。韩，晋地。独敝惠公，故言罚有罪。明不复以晋畀秦。夷吾忌克多怨，终於失国，虽改葬加谥，申生犹忿。传言鬼神所冯，有时而信。○冯，皮冰反。<br/><br/>　　[疏]注“敝败”至“而信”。<br/><br/>　　○正义曰：《晋语》云：“惠公即位，出共世子而改葬之，臭彻於外。国人诵之曰：‘贞之不报，孰是人斯而有是臭也。贞为不听，信为不诚，不更厥正，大命其倾！猗兮违兮，心之哀兮，岁之二七，其靡有徵兮！’郭偃曰：‘甚哉！善之难也。君改葬其君，以为荣也，而恶滋章。十四年，君之冢祀其替乎？’”亦是申生犹忿之事。<br/><br/>　<br/><br/>　　郑之如秦也，言於秦伯曰：“吕甥、郤称、冀芮实为不从，若重问以召之，三子，晋大夫。不从，不与秦赂。问，聘问之币。○称，尺证反，又如字。<br/><br/>　　[疏]注“三子”至“之币”。<br/><br/>　　○正义曰：《曲礼》云：“凡以弓剑苞苴箪笥问人者”，郑玄云：“问，犹遗也。”重问，谓多以财货遗之也。下云“币重而言甘”，故云“问，聘问之币”也。<br/><br/>　<br/><br/>　　臣出晋君，君纳重耳，蔑不济矣。”蔑，无也。<br/><br/>　　冬，秦伯使泠至报、问，且召三子。泠至，秦大夫。○泠，力丁反。郤芮曰：“币重而言甘，诱我也”。遂杀郑、祁举祁举，晋大夫。及七舆大夫：侯伯七命，副车七乘。○乘，绳证反。<br/><br/>　　[疏]“七舆大夫”。<br/><br/>　　○正义曰：《周礼·大行人》云：“侯伯七命，贰车七乘。贰即副也。每车一大夫主之，谓之七舆大夫。”服虔云：“下军之舆帅七人属申生者，襄二十三年下军舆帅七人往，前申生将下军，今七舆大夫为申生报怨，栾盈将下军，故七舆大夫与栾氏。”炫谓服言是。<br/><br/>　<br/><br/>　　左行共华、右行贾华、叔坚、骓歂、累虎、特宫、山祁、皆里、之党也。七子，七舆大夫。○行，户刚反，下同。共音恭。骓音隹。歂音市专反。累，力追反。祁，巨之反；《字林》：上尸反。豹奔秦，豹，郑之子。言於秦伯曰：“晋侯背大主而忌小怨，民弗与也。伐之，必出。”大主，秦也。小怨，里、。○背音佩。公曰：“失众，焉能杀？谓杀里、之党。○焉，於虔反。违祸，谁能出君？”谓豹辟祸也。为明年晋杀郑传。<br/><br/>　　【经】十有一年，春，晋杀其大夫郑父。（以私怨谋乱国，书名罪之。书春，从告。）<br/><br/>　　夏，公及夫人姜氏会齐侯于阳穀。无传。妇人送迎不出门，见兄弟不逾阈。与公俱会齐侯，非礼。○阈音域，门限也；一音况域反。<br/><br/>　　秋，八月，大雩。无传。过时故书。<br/><br/>　　冬，楚人伐黄。<br/><br/>　　【传】十一年，春，晋侯使以郑之乱来告。（释经书在今年。）<br/><br/>　　天王使召武公、内史过赐晋侯命。天王，周襄王。召武公，周卿土。内史过，周大夫。诸侯即位，天子赐之命圭为瑞。○过，古禾反。受玉惰。过归告王曰：“晋侯其无后乎？王赐之命，而惰於受瑞，先自弃也巳，其何继之有？礼，国之幹也；敬，礼之舆也。不敬则礼不行，礼不行则上下昏，何以长世？”为惠公不终张本。○惰，徒卧反。长，直良反，又丁丈反。<br/><br/>　　[疏]“天王”至“长世”。<br/><br/>　　○正义曰：召武公亦名过，《周语》云：“襄王使召公过及内史过赐晋惠公命，晋侯执玉卑，拜不稽首。内史过归以告王曰：‘晋不亡，其君必无后。不敬王命，弃其礼也；执玉卑，替其质也；拜不稽首，无其王也。替质无镇，无王无人。晋侯无王，人亦将无之；欲替其镇，人亦将替之。’”其言多而小异。孔晁云：“左丘明集其典雅令辞，与经相发明者，以为《春秋传》。其高论善言，别为《国语》。凡《左传》、《国语》有事同而辞异者，以其详於《左传》，而略於《国语》；详於《国语》，而略於《左传》。”<br/><br/>　<br/><br/>　　夏，扬、拒、泉、皋、伊、雒之戎，<br/><br/>　　[疏]“伊、雒之戎”。<br/><br/>　　○正义曰：《释例》曰：诸杂戎居伊水、雒水之间者。河南雒阳县西南有戎城。伊水出上雒卢氏县熊耳山，东北至河南雒阳县入雒。雒水出上雒县冢领山，东北经弘农至河南巩县入河。<br/><br/>　<br/><br/>　　同伐京师，入王城，焚东门。扬、拒、泉、皋皆戎邑，及诸杂戎居伊水、雒水之间者。今伊阙北有泉亭。○拒，俱字反。皋，古刀反。王子带召之也。王子带，甘昭公也。召戎欲因以篡位。秦、晋伐戎以救周。秋，晋侯平戎于王。为二十四年天王出居郑传。<br/><br/>　　黄人不归楚贡。冬，楚人伐黄。黄人恃齐故。<br/><br/>　　【经】十有二年，春，王三月，庚午，日有食之。（无传。不书朔，官失之。）<br/><br/>　　夏，楚人灭黄。<br/><br/>　　秋，七月。<br/><br/>　　冬，十月二月，丁丑，陈侯杵臼卒。无传。遣世子与僖公同盟甯母及洮。○杵，昌吕反。臼，其九反。<br/><br/>　　【传】十二年，春，诸侯城卫楚丘之郛，惧狄难也。（楚丘，卫国都。郛，郭也。为明年春狄侵卫传。○郛，芳夫反。难，乃旦反，下同。）<br/><br/>　　[疏]注“楚丘”至“卫传”。<br/><br/>　　○正义曰：卫以二年迁於楚丘，诸侯为之筑其城，至此为之筑其郛。《公羊传》曰：“郛者何？郭也。”不单言卫楚丘者，见楚丘未有郛也。诸侯不告，鲁不与，故不书。无经而为传者，其言必有所为，故云为狄侵卫传。<br/><br/>　<br/><br/>　　黄人恃诸侯之睦于齐也，不共楚职，曰：“自郢及我九百里，焉能害我？”○共音恭。焉，於虔反。夏，楚灭黄。郢，楚都。<br/><br/>　　王以戎难故，讨王子带。子带前年召戎伐周。秋，王子带奔齐。<br/><br/>　　冬，齐侯使管夷吾平戎于王，使隰朋平戎于晋。平，和也。前年晋救周伐戎，故戎与周、晋不和。王以上卿之礼飨管仲，管仲辞曰：“臣，贱有司也。有天子之二守国、高在，国子、高子，天子所命为齐守臣，皆上卿也。庄二十二年，高傒始见经；僖二十八年，国归父乃见传。归父之父曰懿仲，高傒之子曰庄子，不知今当谁世。○守，手又反，注同。见，贤遍反，下同。若节春秋，来承王命，何以礼焉？节，时也。陪臣敢辞。”诸侯之臣曰陪臣。○陪，步回反。王曰：“舅氏，伯舅之使，故曰舅氏。○使，所吏反。余嘉乃勋。应乃懿德，谓督不忘。往践乃职，无逆朕命。”功勋美德，可谓正而不可忘者。不言位而言职者，管仲位卑而执齐政，故欲以职尊之。○督音笃。<br/><br/>　　[疏]“余嘉”至“朕命”。<br/><br/>　　○正义曰：余、朕，皆我也。乃，女也。应，当也。懿，美也。督，正也。言我善女功勋，当女美德，谓女功德正而不可忘，宜受此礼。往居女职，无得逆我之命。欲令受上卿之礼。<br/><br/>　<br/><br/>　　管仲受下卿之礼而还。管仲不敢以职自高，卒受本位之礼。君子曰：“管氏之世祀也宜哉！<br/><br/>　　[疏]“君子”至“宜哉”。<br/><br/>　　○正义曰：丘明之意，假称君子论管氏应合世祀也宜哉。而遂不世祀，子孙绝灭，是行善无验，故杜注云“传亦举其无验”是也。<br/><br/>　<br/><br/>　　让不忘其上。《诗》曰：‘恺悌君子，神所劳矣。’”《诗·大雅》。恺，乐也。悌，易也。言乐易君子，为神所劳来，故世祀也。管仲之后，於齐没不复见，传亦举其无验。○恺，本亦作凯，开在反。悌音弟，本亦作弟。劳，力报反，注同。乐音洛，下同。易，以豉反，下同。来，力代反。复，扶又反。<br/><br/>　　[疏]注“诗大”至“无验”。<br/><br/>　　○正义曰：《诗·大雅·旱麓》之篇。“恺，乐”，“悌，易”，皆《释诂》文。乐易言志度弘简，忻乐而和易也。《世族谱》：“管氏出自周穆王。”成十一年传有齐管于奚，《谱》以为杂人，则非管仲之子孙也。哀十六年传称“楚白公杀齐管脩”，杜云：“管脩，楚贤大夫，故齐管仲之后。”是管仲之后，於齐没不复见也。<br/><br/>　<br/><br/>　　【经】十有三年，春，狄侵卫。（传在前年春。）<br/><br/>　　夏，四月，葬陈宣公。无传。<br/><br/>　　公会齐侯、宋公、陈侯、卫侯、郑伯、许男、曹伯于咸。咸，卫地。东郡濮阳县东南有咸城。○濮音卜。<br/><br/>　　秋，九月，大雩。无传。书过。<br/><br/>　　冬，公子友如齐。无传。<br/><br/>　　【传】十三年，春，齐侯使仲孙湫聘于周，且言王子带。（前年王子带奔齐，言欲复之。）事毕，不与王言。（不言子带事。）归复命曰：“未可。王怒未怠，其十年乎？不十年，王弗召也。”<br/><br/>　　夏，会于咸，淮夷病杞故，且谋王室也。<br/><br/>　　秋，为戎难故，诸侯戍周。齐仲孙湫致之。戍，守也。致，诸侯戍卒于周。○为，于伪反，下注“欲为”同。难，乃旦反。卒，子忽反。<br/><br/>　　冬，晋荐饥，麦，禾皆不熟。○荐，在荐反，重也。饥音饥。<br/><br/>　　[疏]“晋荐饥”。<br/><br/>　　○正义曰：《释天》云：“穀不熟为饥，仍饥为荐。”李巡曰：“穀不成熟曰饥，连岁不熟曰荐。”<br/><br/>　<br/><br/>　　使乞籴于秦。秦伯谓子桑：“与诸乎？”对曰：“重施而报，君将何求；言不损秦。○籴，直历反。施，式豉反，下同。重施而不报，其民必携，携而讨焉，无众，必败。”不义故民离。谓百里：“与诸乎？”百里，秦大夫。对曰：“天灾流行，国家代有。救灾恤邻，道也。行道有福。”郑之子豹在秦，请伐晋。欲为父报怨。秦伯曰：“其君是恶，其民何罪？”秦於是乎输粟于晋，自雍及绛相继，雍，秦国都。绛，晋国都。○雍，於用反。绛，古巷反。命之曰“汎舟之役。”从渭水运入河、汾。○汎，芳剑反。汾，扶云反。<br/><br/>　　[疏]注“从渭水运入河汾”。<br/><br/>　　○正义曰：秦都雍，雍临渭。晋都绛，绛临汾。渭水从雍而东，至弘农华阴县入河。从河逆流而北上，至河东汾阴县，乃东入汾，逆流东行而通绛，故杜云“从渭水运入河、汾”也。<br/><br/>　<br/><br/>　　【经】十有四年，春，诸侯城缘陵。（缘陵，杞邑。辟淮夷，迁都於缘陵。）<br/><br/>　　夏，六月，季姬及鄫子遇于防，使鄫子来朝。季姬，鲁女，鄫夫人也。鄫子本无朝志，为季姬所召而来，故言“使鄫子来朝”。鄫国，今琅邪鄫县。○鄫，似绫反，本或作缯。<br/><br/>　　秋，八月，辛卯，沙鹿崩。沙鹿，山名。平阳元城县东有沙鹿土山，在晋地。灾害系於所灾所害，故不系国。<br/><br/>　　[疏]注“沙鹿”至“系国”。<br/><br/>　　○正义曰：《公羊传》曰：“沙鹿者何？河上之邑也。”《穀梁传》曰：“林属於山为鹿。沙，山名也。”服虔云：“沙，山名。鹿，山足，林属於山曰鹿。”取《穀梁》为说也。《汉书·元后传》称，后祖翁孺自东平陵徙魏郡元城委粟里，元城建公曰：“昔春秋沙鹿崩，晋史卜之曰：‘阴为阳雄，土火相乘，故有沙鹿崩。崩后六百四十五年，宜有圣女兴。’今王翁孺徙，正值其地，日月当之。”元城郭东有五鹿之虚，即沙鹿地。计尔时去圣犹近，所言当得其实，故以沙鹿为山名，依《汉书》为义也。沙鹿实是晋地，不言晋沙鹿者，凡有灾害，系於所灾所害之处，不系於所属之国，故不系晋也。《释例》曰：“陈既已灭，降为楚县，而书陈灾者，犹晋之梁山、沙鹿崩，不书晋也。灾害系於所灾所害，故以所在为名。”灾为陈灾，成周宣榭火。害为梁山、沙鹿崩，山崩必有所害。故所灾所害别言之。<br/><br/>　<br/><br/>　　狄侵郑。无传。<br/><br/>　　冬，蔡侯肸卒。无传。未同盟而赴以名。○肸，许乙反。<br/><br/>　　【传】十四年，“春，诸侯城缘陵”，而迁杞焉。不书其人，有阙也。（阙，谓器用不具，城池未固而去，为惠不终也。澶渊之会，既而无归，大夫不书，而国别称人，今此总曰诸侯，君臣之辞，不言城杞，杞未迁也。○澶，市然反。）<br/><br/>　　[疏]注“阙谓”至“迁也”。<br/><br/>　　○正义曰：元年齐师、宋师、曹师城邢，传称：“具邢器用而迁之，师无私焉。”是器用具而城池固，故具列三国之师，详其文以美之也。今此总云“诸侯城缘陵”，不言某侯某侯，与城邢文异，不具书其所城之人，为其有阙也。知阙为器用不具，城池不固而去，为惠不终，故总言诸侯以讥之。凡诸侯盟会，不历序其人，总言诸侯者，皆是讥之辞。文十五年诸侯盟于扈，传曰：“书曰诸侯，无能为也。”十七年诸侯会于扈，传曰：“书曰诸侯，无功也。”是其总言诸侯，皆讥辞也。十六年会于淮，传称：“城鄫，役人病，不果城而还。”亦是为惠不终，而淮会具书其人者，淮之会为谋鄫，且东略，非为城鄫而聚会，既会之后，乃欲城鄫而不果，本意不城鄫，无可贬也。先儒以为诸侯有过，贬而称人。杜据澶渊之会与此传文，知诸侯之贬，不至称人。故《释例》曰：“传灭入例，卫侯毁灭邢，同姓故名。”又云：“穀伯绥、邓侯吾离来朝，名，贱之也。”又云：“不书蔡许之君，乘楚车也，谓之失位。”此皆诸侯贬之例，例不称人也。诸侯在事，传有明文，而经称人者，凡十一条，丘明不示其义，而诸儒皆据案生意，原无所出。贬诸侯而去爵称人，是为君臣同文，非正等差之谓也。又澶渊大夫之会，传曰“不书其人”，案经皆去名称人；至诸侯亲城缘陵，传亦曰“不书其人”，而经总称诸侯，此大夫及诸侯经、传所以为别也。通校《春秋》，自宣公五年以下百数十年，诸侯之咎甚多，而皆无贬称人者，益明此盖当时告命注记之异，非仲尼所以为例故也。<br/><br/>　<br/><br/>　　鄫季姬来宁，公怒，止之，以鄫子之不朝也。来宁不书，而后年书归鄫，更嫁之文也。明公绝鄫昏，既来朝而还。○还，户关反。夏，遇于防，而使来朝。<br/><br/>　　秋，八月辛卯，沙鹿崩。晋卜偃曰：“期年将有大咎，几亡国。”国主山川。山崩川竭，亡国之徵。○期音基。咎，其九反。几音祈，又音机。<br/><br/>　　[疏]注“国主”至“之徵”。<br/><br/>　　○正义曰：成五年传曰：“国主山川，故山崩川竭，君为之不举。”《周语》：“幽王二年，西周三川皆震。伯阳父曰：‘昔伊、雒竭而夏亡，河竭而商亡。国必依山川，山崩川竭，亡国之徵也。’”卜偃明达灾异，以山崩为亡国之徵，知其将有大咎，不言知之意，非末学者，所得详也。《释例》曰：“天人之际，或异而无感，或感而不可知。沙鹿崩，因谓‘期年将有大咎’，梁山崩，则云‘山有朽壤而自崩’，此皆圣贤之谠言，达者所宜先识。”是说卜偃之言非后人所能测。<br/><br/>　<br/><br/>　　冬，秦饥，使乞籴于晋，晋人弗与。庆郑曰：“背施无亲，庆郑，晋大夫。○背音佩，后皆同。施，式豉反，注及下“而施毛”，十五年皆同。幸灾不仁，贪爱不祥，怒邻不义。四德皆失，何以守国？”虢射曰：“皮之不存，毛将安傅？”虢射，惠公舅也。皮以喻所许秦城，毛以喻籴。言既背秦施，为怨以深，虽与之籴，犹无皮而施毛。○傅音附。<br/><br/>　　[疏]注“虢射，惠公舅”。正义曰：《晋语》云：“秦饥，惠公命输之粟，虢射请勿与，庆郑请与之。公曰：‘非郑之所知也。’遂不与。秦侵晋，至于韩，公谓庆郑曰：‘寇深矣，奈何？’庆郑曰：‘非郑之所知也，君其讯射也。’公曰：‘舅所病也。’”是虢射为惠公之舅也。<br/><br/>　<br/><br/>　　庆郑曰：“弃信背邻，患孰恤之？无信患作，失援必毙，是则然矣。”虢射曰：“无损於怨，而厚於寇，不如勿与。”言与秦粟不足解怨，適足使秦强。庆郑曰：“背施幸灾，民所弃也。近犹雠之，况怨敌乎？”弗听。退曰：“君其悔是哉！”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10161.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10163.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

