<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷二_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷二全文,刘珍作品" />
<meta name="description" content="东观汉记校注原文阅读,东观汉记卷二全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-252-3980.html";
var nextpage="novel-read-252-3982.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷二</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-252-3980.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷二</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:28:16<span class="divide">|</span></p>
<div class="page-body">
<div class="page-content">
<p>纪二<br/><br/>　　显宗孝明皇帝<br/><br/>　　孝明皇帝讳阳，〔一〕一名庄，世祖之中子也。〔二〕建武四年五月甲申，〔三〕皇子阳生，丰下锐上，颜赤色，〔四〕有似于尧，上以赤色名之曰阳。〔五〕年十岁通春秋，〔六〕上循其头曰「吴季子」。〔七〕阳对曰：〔八〕「愚戆无比。」及阿乳母以问师傅，曰：「少推诚对。」师傅无以易其辞。母光烈皇后，初让尊位为贵人，故帝年十二以皇子立为东海公，〔九〕三岁进爵为王。〔一０〕幼而聪明叡智，容貌壮丽，〔一一〕世祖异焉，数问以政议，应对敏达，谋谟甚深。温恭好学，敬爱师傅，所以承事兄弟，亲密九族，〔一二〕内外周洽。世祖愈珍上德，以为宜承先序。建武十七年十月，诏废郭皇后，〔一三〕立阴贵人为皇后，以上为皇太子，〔一四〕治尚书，〔一五〕备师法，兼通四经，〔一六〕略举大义，博观群书，以助术学，无所不照。〔一七〕中元二年二月，〔一八〕世祖崩，皇太子即位。〔一九〕帝即祚。〔二０〕长思远慕，至踰年，乃率诸王侯、公主、外戚、郡国计吏上陵，如会殿前礼。正月，上谒原陵，〔二一〕梦先帝、太后如平生，亲率百官上陵，其日降甘露，〔二二〕积于树，百官取以荐。会毕，上伏御床视太后镜奁中物，感动悲涕，令易脂泽妆具。左右皆泣，莫能仰视。长水校尉樊鯈奏言，〔二三〕先帝大业，当以时施行，欲使诸儒共正经义，颇令学者得以自助。于是下太常、将军、大夫、博士、议郎、郎官及诸王诸儒会白虎观，讲议五经同异。明帝封太后弟阴兴子庆为鮦阳侯，〔二四〕子博隐强侯，〔二五〕阴盛为无锡侯，楚王舅子许昌龙舒侯。永平二年正月，〔二六〕上宗祀光武皇帝于明堂，上及公卿列侯始服冕冠、衣裳。祀毕，登灵台。〔二七〕三月，〔二八〕上初临辟雍，行大射礼。〔二九〕十月，上幸辟雍，初行养老礼。诏曰：〔三０〕「十月元日，〔三一〕始尊事三老，兄事五更，〔三二〕安车〈车耎〉轮，朕亲袒割牲，祝硬在前，祝噎在后。〔三三〕三老常山李躬，〔三四〕年耆学明，以二千石禄养终身。五更沛国桓荣，〔三五〕以尚书教朕十有馀年，其赐爵关内侯，食邑五千户。」甲子，上幸长安，〔三六〕祠高庙，遂有事十一陵。历览馆舍邑居旧处，〔三七〕会郡县吏，劳赐作乐。有县三老大言：〔三八〕「陛下入东都，臣望颜色容仪，类似先帝，臣一驩喜。百官严设如旧时，臣二驩喜。见吏赏赐，识先帝时事，臣三驩喜。陛下听用直谏，默然受之，臣四驩喜。陛下至明，惩艾酷吏，视人如赤子，臣五驩喜。进贤用能，各得其所，臣六驩喜。天下太平，德合于尧，臣七驩喜。」帝令上殿，〔三九〕欲观上衣，因举虎头衣以畏三老。上曰：「属者所言我尧，削章不如饱饭。」十一月，〔四０〕诏京兆、右扶风以中牢祠萧何、霍光，出郡钱穀给萧何子孙，在三百里内者，悉令侍祠。〔四一〕永平三年诏曰：〔四二〕「登灵台，正仪度。」春二月，〔四三〕图二十八将于云台，〔四四〕册曰：「部符封侯，或以德显。」秋八月，〔四五〕诏曰：「琁玑钤曰：『有帝汉出，德洽作乐，名予。』」会明帝改其名，郊庙乐曰太予乐，〔四六〕正乐官曰太予乐官，以应图谶。十月，〔四七〕上与皇太后幸南阳章陵，周观旧庐，召见阴、邓故人。上在于道所幸见吏，劳赐省事毕，步行观部署，〔四八〕不用辇。〔四九〕甲夜读众书，〔五０〕乙夜尽乃寐，先五鼓起，率常如此。四年，〔五一〕诏书曰：「朕亲耕于藉田，〔五二〕以祈农事。」五年十月，上幸邺，赵王栩会邺，〔五三〕赐钱百万。六年，〔五四〕庐江太守献宝鼎，出王雒山，纳于太庙。诏曰：「易鼎足象三公，〔五五〕岂非公卿奉职得理乎？太常其以礿祭之日陈鼎于庙，〔五六〕以备器用。」七年，〔五七〕公卿以芝生前殿，奉觞上寿。八年十月，〔五八〕上临辟雍，养三老、五更。礼毕，上手书赦令，〔五九〕尚书僕射持节诏三公。〔六０〕九年，诏为四姓小侯置学。〔六一〕十年闺月，〔六二〕行幸南阳，祠章陵。以日北至，〔六三〕复祠于旧宅。〔六四〕礼毕，召校官弟子作雅乐，〔六五〕奏鹿鸣，〔六六〕上自御埙箎和之，〔六七〕以娱嘉宾。〔六八〕至南顿，〔六九〕劳飨三老、官属。是时天下安平，人无徭役，岁比登稔，百姓殷富，粟斛三十，牛被野。〔七０〕十二年，〔七一〕以益州徼外哀牢王率众慕化，地旷远，置永昌郡。十三年二月，上耕藉田毕，〔七二〕赐观者食。有一诸生前举手曰：「善哉！文王之遇太公也。」上书板曰：「生非太公，予亦非文王也。」有司奏楚王英聚姦猾。〔七三〕十四年，〔七四〕帝作寿陵，陵东北作庑，长三丈，五步出外为小厨，财足祠祀。明帝自制石椁，〔七五〕广丈二尺，长二丈五。十五年二月，东巡狩。癸亥，帝耕于下邳。〔七六〕三月，幸孔子宅，〔七七〕祠孔子及七十二弟子。〔七八〕御讲堂，〔七九〕命太子、诸王说经。幸东平王宫。〔八０〕上怜广陵侯兄弟，〔八一〕赐以服御之物，又以皇子舆马，悉赋予之。〔八二〕十七年春，甘露仍降，树枝内附，〔八三〕芝生前殿，〔八四〕神雀五色，翔集京师。〔八五〕是夜，上梦见先帝、太后，〔八六〕梦中喜觉，因悲不能寐。〔八七〕明旦上陵，百官、胡客悉会，太常丞上言陵树华有甘露，上令百官採甘露。受赐毕，罢，上从席前伏御床，视太后镜奁中物，流涕，敕易奁中脂泽妆具。自帝即位，遵奉建武之政，〔八八〕有加而无损。初，世祖闵伤前世权臣太盛，外戚预政，上浊明主，〔八九〕下危臣子，汉家中兴，唯宣帝取法。至于建武，朝无权臣，外族阴、郭之家，不过九卿，亲属势位，〔九０〕不能及许、史、王氏之半。至永平，后妃外家贵者，裁家一人备列将校尉，在兵马官，充奉宿卫，阖门而已无封侯豫朝政者。自皇子之封，皆减旧制。尝案舆地图，〔九一〕皇后在傍，言钜鹿、乐成、广平各数县，租穀百万，帝令满二千万止。诸小王皆当略与楚、淮阳相比，〔九二〕什减三四，〔九三〕曰：「我子不当与先帝子等。」又国远而小于王，善节约谦俭如此。〔九四〕八月，〔九五〕帝崩于东宫前殿，在位十八年，时年四十八，谥曰孝明皇帝，葬显节陵。〔九六〕十二月，有司奏上尊号曰显宗，庙与世宗庙同日而祠，祫祭于世祖之堂，共进武德之舞，如孝文皇帝祫祭高庙故事。孝明皇帝尤垂意于经学，〔九七〕即位，删定拟议，稽合图谶，封师太常桓荣为关内侯，亲自制作五行章句。每飨射礼毕，正坐自讲，〔九八〕诸儒并听，四方欣欣。是时学者尤盛，冠带搢绅游辟雍而观化者以亿万计。〔九九〕御览卷九一<br/><br/>　　〔一〕　「孝明皇帝」，事详范晔后汉书卷二显宗孝明帝纪，袁宏后汉纪卷九、卷一０。汪文台辑薛莹后汉书、司马彪续汉书卷一、谢沉后汉书、袁山松后汉书、华峤后汉书卷一亦略载其事。类聚卷一二引袁山松后汉书云：「皇帝讳阳，一名庄，字子丽。」四库全书考证云：「明帝本名阳，建武十九年立为皇太子，始改名庄。范书明帝纪直作讳庄，盖举后以概前，观光武建武十九年诏书可见。」<br/><br/>　　〔二〕　「世祖之中子也」，初学记卷一七、御览卷四一一引云：「明帝，光武第四子。」范晔后汉书明帝纪云：「显宗孝明皇帝讳庄，光武第四子也。」<br/><br/>　　〔三〕　「建武四年五月甲申」，此句至「师傅无以易其辞」诸句原无，御览卷九一引，今据增补。<br/><br/>　　〔四〕　「颜」，类聚卷一二引同，范晔后汉书明帝纪李贤注引作「项」。<br/><br/>　　〔五〕　「以」，御览卷九一引作「曰」，类聚卷一二引作「以」，今据改。<br/><br/>　　〔六〕　「年十岁通春秋」，原误作「至十三年通春秋」。类聚卷一二引作「年十三通春秋」，「三」乃「岁」之讹。范晔后汉书明帝纪云：「十岁能通春秋。」可证。<br/><br/>　　〔七〕　「循」，抚摩。汉书李陵传云：「立政等见陵，未得私语，即目视陵，而数数自循其刀环。」颜师古注云：「循谓摩顺也。」「头」，类聚卷一二引作「颈」。「季子」，即季札。<br/><br/>　　〔八〕　「阳对曰」，四库全书考证云：「按东观为本朝之史，不应称帝名，当属后人所加。」<br/><br/>　　〔九〕　「年」，此字原无，类聚卷一二引有，今据增补。<br/><br/>　　〔一０〕「三岁进爵为王」，原无「进」字，类聚卷一二引有，今据增补。范晔后汉书明帝纪云：「建武十五年封东海公，十七年进爵为王。」<br/><br/>　　〔一一〕「容貌壮丽」，书钞卷一引此一句。<br/><br/>　　〔一二〕「亲密九族」，书钞卷六引此一句。<br/><br/>　　〔一三〕「诏废郭皇后」，原无「诏」字，类聚卷一二引有，今据增补。范晔后汉书光武帝纪建武十七年载：「冬十月辛巳，废皇后郭氏为中山太后，立贵人阴氏为皇后。」<br/><br/>　　〔一四〕「以上为皇太子」，此句类聚卷一二引作「上以东海王立为皇太子」。范晔后汉书光武帝纪建武十九年载：「六月戊申，诏曰：『春秋之义，立子以贵。东海王阳，皇后之子，宜承大统。皇太子疆，崇执谦退，愿备藩国。父子之情，重久违之。其以疆为东海王，立阳为皇太子，改名庄。」<br/><br/>　　〔一五〕「治尚书」，范晔后汉书明帝纪云：「师事博士桓荣，学通尚书。」桓荣传云：「建武十九年，年六十馀，始辟大司徒府。时显宗始立为皇太子，选求明经，乃擢荣弟子豫章何汤为虎贲中郎将，以尚书授太子。世祖从容问汤本师为谁，汤对曰：『事沛国桓荣。』帝即召荣，令说尚书，甚善之。拜为议郎，赐钱十万，入使授太子。」<br/><br/>　　〔一六〕「四」，原作「九」，聚珍本同。书钞卷一二、类聚卷一二、唐类函卷二五引作「四」，今据改。<br/><br/>　　〔一七〕「无所不照」，此句以上一段文字，聚珍本据各书所引连缀为「孝明皇帝讳阳，一名庄，世祖之中子也。建武四年夏五月甲申，帝生，丰下锐上，项赤色，有似于尧。世祖以赤色名之曰阳。幼而聪明睿智，容貌庄丽，十岁通春秋，推诚对，师傅无以易其辞。母光烈皇后初让尊位为贵人，故帝年十二以皇子立为东海公。时天下垦田皆不实，诏下州郡检覆，百姓嗟怨，州郡各遣使奏其事。世祖见陈留吏牍上有书曰：『颍川、弘农可问，河南、南阳不可问。』因诘吏，吏抵言于长寿街得之。世祖怒。时帝在幄后曰：『吏受郡敕，当欲以垦田相方耳。』世祖曰：『即如此，何故言河南、南阳不可问？』对曰：『河南帝城，多近臣，南阳帝乡，多近亲，田宅踰制，不可为准。』世祖令虎贲诘问，乃首服，如帝言。遣谒者考实，具知姦状，世祖异焉。数问以政议，应对敏达，谋谟甚深，温恭好学，敬爱师傅，所以承事兄弟，亲密九族，内外周洽。世祖愈珍帝德，以为宜承先序。十七年冬十月，诏废郭皇后，立阴贵人为皇后。帝进爵为王，十九年，以东海王立为皇太子，治尚书，备师法，兼通九经，略举大义，略览群书，以助术学，无所不照」。其中「时天下垦田皆不实」至「具知姦状」一段文字，系综合类聚卷一六，御览卷一九五、卷六０六所引辑录。据范晔后汉书刘隆传，此段文字当出东观汉记刘隆传，今从显宗孝明皇帝纪中删去，移入刘隆传。<br/><br/>　　〔一八〕「中元二年二月」，「元」字原误作「平」，聚珍本尚不误，今据改正。「年」字下聚珍本有「春」字。据范晔后汉书光武帝纪，世祖光武帝卒于中元二年春二月戊戌。<br/><br/>　　〔一九〕「皇太子即位」，「皇」字下原有「后」字，显系衍文，今删去。<br/><br/>　　〔二０〕「帝即祚」，此句至「莫能仰视」，诸句原无，御览卷四一一引，今据增补。原无「帝」字，据文义补入。初学记卷一七引云：「明帝，光武第四子，阴后所生。即祚，长思慕，至踰年正月，当谒原陵，梦先帝、太后如平生欢。朝率百官上陵，上伏御床视太后镜奁中物，感动悲涕，令易脂泽妆具，左右皆泣，莫敢仰视。」字句稍略。<br/><br/>　　〔二一〕「上谒原陵」，通鑑卷四四云：「永平元年春正月，帝率公卿已下，朝于原陵，如元会仪。乘舆拜神坐，退，坐东厢，侍卫官皆在神坐后，太官上食，太常奏乐，郡国上计吏以次前，当神轩占其郡穀价及民所疾苦。」「原陵」，光武帝葬此。<br/><br/>　　〔二二〕「其日降甘露」，书钞卷六引「甘露降」一句，即出于此。<br/><br/>　　〔二三〕「长水校尉樊儵奏言」，此句至「讲议五经同异」诸句原无，聚珍本有，不知辑自何书，今据增补。<br/><br/>　　书钞卷一二仅引「会儒白虎观」一句，唐类函卷二五引同。<br/><br/>　　〔二四〕「明帝封太后弟阴兴子庆为鮦阳侯」，此句至「楚王舅子许昌龙舒侯」诸句原无，聚珍本有，类聚卷五一亦引，今据增补。原脱「子庆」二字，范晔后汉书阴兴传云：「永平元年诏曰：『……其以汝南之鮦阳封兴子庆为鮦阳侯，庆弟博为〈氵隐〉强侯。』」袁宏后汉纪卷九云：「永平元年四月癸卯，封故卫尉阴兴子庆为鮦阳侯，博为隐强侯，楚王舅子许昌为龙舒侯。」今据校补。<br/><br/>　　〔二五〕「博」，原误作「傅」，今据范晔后汉书阴兴传、袁宏后汉纪卷九校正。<br/><br/>　　〔二六〕「永平二年正月」，此句至「登灵台」诸句原无，文选卷一班固两都赋李善注引云：「永平二年正月，上宗祀光武皇帝于明堂，祀毕，登灵台。」又引云：「永平三年正月，上宗祀武皇帝于明堂，礼毕，升灵台。」「三年」乃「二年」之讹。又引云：「永平二年，上及公卿列侯始服冕冠、衣裳。」此段文字即据以上各处所引增补。范晔后汉书明帝纪云：永平「二年春正月辛未，宗祀光武皇帝于明堂，帝及公卿列侯始服冠冕、衣裳、玉佩、絇屦以行事。礼毕，登灵台」。袁宏后汉纪卷九云：永平「二年春正月辛未，祀光武皇帝于明堂，始服冕、珮玉。礼毕，登灵台，观云物，大赦天下」。<br/><br/>　　〔二七〕「登灵台」，据范晔后汉书明帝纪，永平二年春正月宗祀光武帝于明堂，礼毕，登灵台，遂使尚书令持节诏骠骑将军、三公曰：「今令月吉日，宗祀光武皇帝于明堂，以配五帝」云云。文选卷一班固两都赋李善注引云：「明帝宗祀五帝于明堂，光武皇帝配之。」即系括引诏文大意。此二句不便连缀于本书明帝纪中，姑置于注中。「五帝」，范书明帝纪李贤注引五经通义云：「苍帝灵威仰，赤帝赤熛怒，黄帝含枢纽，白帝白招炬，黑帝协光纪。」<br/><br/>　　〔二八〕「三月」，此句原作「永平二年二月」。「永平二年」四字，为避免与上文重出，今删去。「二月」乃「三月」之讹，文选卷一班固两都赋李善注有一处引作「三月」，卷三张衡东京赋李善注亦引作「三月」，范晔后汉书明帝纪永平二年载：「三月，临辟雍，初行大射礼。」通鑑卷四四同，今据改正。<br/><br/>　　〔二九〕「大」，此字原脱，文选卷一班固两都赋李善注两引皆有「大」字，又卷三张衡东京赋李善注引亦有「大」字，今据增补。<br/><br/>　　〔三０〕「诏曰」，此二字原无，据范晔后汉书明帝纪，下文「元日」云云为明帝诏文，此当有「诏曰」二字。聚珍本已补入，今从之。<br/><br/>　　〔三一〕「十月元日」，此句至「祝噎在后」诸句原无。范晔后汉书明帝纪李贤注于明帝诏「令月元日」句下引东观汉记注云：「十月元日。」书钞卷六七引云：「永平二年元日，始尊事三老，兄事五更，朕亲袒割牲，祝硬在前，祝咽在后。」又引云：「明帝永平二年元日，始尊事三老，兄事五更，安车〈车耎〉轮。」又引云：「永平二年元日，始尊事三老，兄事五更。」文选卷三张衡东京赋李善注引云：「永明二年诏曰：『十月元日，始尊事三老，兄事五更，朕亲袒割牲。』」「永明」乃「永平」之讹。此段文字即综合以上诸书所引增补。<br/><br/>　　〔三二〕「尊事三老，兄事五更」，礼记文王世子云：「遂设三老五更，群老之席位焉。」郑玄注：「三老、五更各一人也，皆年老更致仕者也，天子以父兄养之，示天下之孝悌也。」司马彪续汉书礼仪志刘昭注引卢植礼记注云：「选三公老者为三老，卿大夫中之老者为五更。」汉书礼乐志云：「养三老、五更于辟雍。」<br/><br/>　　〔三三〕「祝硬在前，祝噎在后」，范晔后汉书明帝纪李贤注云：「老人食多硬噎，故置人于前后祝之，令其不硬噎也。」司马彪续汉书礼仪志载养三老、五更之仪云：「养三老、五更之仪，先吉日，司徒上太傅若讲师故三公人名，用其德行年老者一人为老，次一人为更也。皆服都紵大袍单衣，早缘领袖中衣，冠进贤，扶王杖。五更亦如之，不杖。皆斋于太学讲堂。其日，乘舆先到辟雍礼殿，御坐东厢，遣使者安车迎三老、五更。天子迎于门屏，交礼，道自阼阶，三老升自宾阶。至阶，天子揖自礼。三老升，东面，三公设几，九卿正履，天子亲袒割牲，执酱而馈，执爵而酳，祝鲠在前，祝饐在后。五更南面，公进供礼，亦如之。」<br/><br/>　　〔三四〕「三老常山李躬」，此下三句原无，书钞卷六七引东观汉记云：「明帝纪云：『永平二年诏曰：「三老常山李躬，年耆学明。」』」又唐类函卷四九引云：「三老常山李躬，年耆学明，以二千石禄养终身。」此下三句即据二书所引增补。聚珍本有李躬传，辑入「三老常山李躬」云云三句。书钞卷六七已明言此为明帝纪语，聚珍本不编于明帝纪，而置于李躬传，失之。<br/><br/>　　〔三五〕「五更沛国桓荣」，此下四句原无，书钞卷六七引云：「明帝永平二年诏曰：『五更沛国桓荣，以尚书教朕十有馀年，其赐爵关内侯，食邑五千户。』」今据增补。本书桓荣传亦载此诏，文字大同小异。范晔后汉书明帝纪永平二年载：「冬十月壬子，幸辟雍，初行养老礼。诏曰：『光武皇帝建三朝之礼，而未及临飨。眇眇小子，属当圣业。閒暮春吉辰，初行大射；令月元日，复践辟雍。尊事三老，兄事五更，安车〈车耎〉轮，供绥执授。侯王设酱，公卿馔珍，朕亲袒割，执爵而酳。祝硬在前，祝噎在后。……三老李躬，年耆学明。五更桓荣，授朕尚书。诗曰：「无德不报，无言不酬。」其赐荣爵关内侯，食邑五千户。三老、五更皆以二千石禄养终厥身。……』」是此所辑诏语多所脱佚。<br/><br/>　　〔三六〕「甲子，上幸长安」，文选卷一班固两都赋李善注引云：「永平二年十月，西巡，幸长安。」与此略有不同。卷三张衡东京赋李善注引云：「永明二年十月，幸长安，祠高庙。」「永明」乃「永平」之讹。<br/><br/>　　〔三七〕「历览馆舍邑居旧处」，此句御览卷四六七引作「历览宫馆旧处」。范晔后汉书明帝纪永平二年十月载：「甲子，西巡狩，幸长安，祠高庙，遂有事于十一陵。历览馆邑，会郡县吏，劳赐作乐。」<br/><br/>　　〔三八〕「有县三老大言」，此句惠栋后汉书明帝纪补注卷二引作「时有县三老上章云」。此句至「臣七驩喜」诸句原无，御览卷四六七引，今据增补。聚珍本亦辑录此段文字，字句全同。<br/><br/>　　〔三九〕「帝令上殿」，此句至「削章不如饱饭」诸句原无。书钞卷一二九引云：「明帝时，至长安，有县三老上章云：『见陛下甚喜。』帝令上殿，欲观上衣，因举虎头衣以畏三老。」又卷一四四引云：「显宗西巡，三老怀章大言。上曰：『属者所言我尧，削章不如饱饭。』」今据二处所引增补。<br/><br/>　　〔四０〕「十一月」，此句至「悉令侍祠」诸句原无，类聚卷三八引，今据增补。此段文字御览卷五二六亦引，字句微异。范晔后汉书明帝纪永平二年载：「十一月甲申，遣使者以中牢祠萧何、霍光。」<br/><br/>　　〔四一〕「祠」，御览卷五二六引同，聚珍本作「祀」。<br/><br/>　　〔四二〕「永平三年诏曰」，「三年」原误作「二年」，范晔后汉书明帝纪云：永平「三年春正月癸巳，诏曰：『朕奉郊祀，登灵台，见史官，正仪度』」云云。是此诏在永平三年，今据改正。聚珍本把此诏辑入永平二年，不可信。<br/><br/>　　〔四三〕「春二月」，此句至「或以德显」诸句原无，聚珍本有，今据增补。文选卷四０任昉到大司马记室牋李善注引云：「明帝册曰：『剖符封侯，或以德显。』」疑聚珍本即据此辑录，又依文意略有增补。<br/><br/>　　〔四四〕「图二十八将于云台」，通鑑卷四四明帝永平三年二月载：「帝思中兴功臣，乃图画二十八将于南宫云台，以邓禹为首，次马成、吴汉、王梁、贾复、陈俊、耿弇、杜茂、寇恂、傅俊、岑彭、坚镡、冯异、王霸、朱祜、任光、祭遵、李忠、景丹、万脩、盖延、邳肜、铫期、刘植、耿纯、臧宫、马武、刘隆。又益以王常、李通、窦融、卓茂，合三十二人。马援以椒房之亲，独不与焉。」胡三省注云：「云台功臣之次，以邓禹、吴汉、贾复、耿弇、寇恂、岑彭、冯异、朱祜、祭遵、景丹、盖延、铫期、耿纯、臧宫、马武、刘隆为一列，马成、王梁、陈俊、杜茂、傅俊、坚镡、王霸、任光、李忠、万脩、邳肜、刘植、王常、李通、窦融、卓茂为一列。此序其次，不与前史合。」<br/><br/>　　〔四五〕「秋八月」，此句至「以应图谶」诸句原无。范晔后汉书明帝纪永平三年载：「秋八月戊辰，改大乐为大予乐。」李贤注云：「尚书琁机钤曰：『有帝汉出，德洽作乐名予。』故据琁机钤改之。」文选卷一班固两都赋李善注引东观汉记云：「孝明诏曰：『琁玑钤曰：「有帝汉出，德洽作乐名雅。」』会明帝改其名，郊庙乐曰太子乐，正乐官曰太子乐官，以应图谶。」「雅」字乃「予」字之讹，「太子乐」乃「太予乐」之讹，「太子乐官」乃「太子乐官」之讹。今据文选李善注所引辑补，又参酌范书明帝纪增补「秋八月」三字。文选卷四六颜延年三月三日曲水诗序李善注引云：「孝明诏曰：『正大乐官曰大予乐官。』」字句较略。此段文字聚珍本辑作「秋八月，诏曰：『尚书璇玑钤曰：「有帝汉出，德洽作乐名予。」其改郊庙乐曰大予乐，乐官曰大予乐官，以应图谶。』」所辑字句多有改易。<br/><br/>　　〔四六〕「郊庙乐曰太予乐」，通鑑卷四四胡三省注引蔡邕礼乐志云：「汉乐四品，一曰太予乐，典郊庙、上陵殿诸食举之乐。二曰周颂雅乐，典辟雍、飨射、六宗、社稷之乐。三曰黄门鼓吹，天子所以宴乐群臣。四曰短箫铙歌，军乐也。」<br/><br/>　　〔四七〕「十月」，此句上原有「三年」二字，与上複出，今删去。<br/><br/>　　〔四八〕「步行观部署」，「行观」二字原误倒，姚本、聚珍本作「行观」，又书钞卷一四０引云：「明帝幸南阳，所在见吏劳赐，步行观部署，不用辇。」亦作「行观」，今据改正。书钞卷一六引云：「历览宫观，步观部署。」与此有异。<br/><br/>　　〔四九〕「不用辇」，此句下聚珍本尚有「车」字。御览卷四三一引云：「明帝行部署，不用辇昼，甲夜乃解，偃读众书，乙夜尽寝，先五鼓起，率常如此。」「昼」乃「车」之讹。<br/><br/>　　〔五０〕「甲夜读众书」，「读」字晏元献公类要卷九引作「观」。书钞卷一二引「甲夜读书」一句。<br/><br/>　　〔五一〕「四年」，此句至「以祈农事」诸句原无，文选卷三张衡东京赋李善注引，今据增补。范晔后汉书明帝纪云：永平「四年春二月辛亥，诏曰：『朕亲耕藉田，以祈农事。京师冬无宿雪，春不燠沐，烦劳群司，积精祷求。而比再得时雨，宿麦润泽。其赐公卿半奉。有司勉遵时政，务平刑罚。』」此所引删削颇多。<br/><br/>　　〔五二〕「藉田」，范书明帝纪李贤注引五经要义云：「天子藉田，以供上帝之资盛，所以先百姓而致孝敬也。藉，蹈也。言亲自蹈履于田而耕之。」<br/><br/>　　〔五三〕「赵王栩会邺」，此句原误作「徽赵王会邺」。聚珍本不误，今据改正。范晔后汉书明帝纪云：永平五年「冬十月，行幸邺，与赵王栩会邺」。此句下聚珍本有「常山」二字，系衍文。<br/><br/>　　〔五四〕「六年」，此句至「以备器用」诸句原无，聚珍本有，今据增补。文选卷一班固两都赋李善注仅引「永平六年，庐江太守献宝鼎，出王雒山」三句，又引「明帝曰：『太常其以初祭之日，陈鼎于庙，以备器用』」四句。「初祭」乃「礿祭」之讹。范晔后汉书明帝纪永平六年载：「二月，王雒山出宝鼎，庐江太守献之。夏四月甲子，诏曰：『昔禹收九牧之金，铸鼎以象物，使人知神姦，不逢恶气。遭德则兴，迁于商、周。周德既衰，鼎乃沦亡。祥瑞之降，以应有德。方今政化多僻，何以致兹？易曰鼎象三公，岂公卿奉职得其理邪？太常其以礿祭之日，陈鼎于庙，以备器用。……』」<br/><br/>　　〔五五〕「易鼎足象三公」，通鑑卷四五胡三省注：「三公鼎足承君，故云然。此盖易纬之辞。」按易鼎卦九四爻辞云：「鼎折足，覆公餗。」又繫辞下云：「子曰：『德薄而位尊，知小而谋大，力小而任重，鲜不及矣。』易曰：『鼎折足，覆公餗，其形渥，凶。』言不胜其任也。」此即括引易文大意，非出易纬。<br/><br/>　　〔五六〕「礿祭」，尔雅释天云：「夏祭曰礿。」<br/><br/>　　〔五七〕「七年」，此句至「奉觞上寿」三句原无，御览卷九八五引，今据增补。<br/><br/>　　〔五八〕「八年十月」，袁宏后汉记卷一０云「八年冬十一月」，月份有误。<br/><br/>　　〔五九〕「赦」，聚珍本作「诏」。<br/><br/>　　〔六０〕「尚书僕射持节诏三公」，「持」字原误作「待」，聚珍本不误，今据改正。范晔后汉书明帝纪永平八年十月载：「丙子，临辟雍，养三老、五更。礼毕，诏三公募郡国中都官死罪繫囚，减罪一等，勿笞，诣度辽将军营，屯朔方、五原之边县，妻子自随，便占著边县。父母同产欲相代者，悉听之。<br/><br/>　　其大逆无道殊死者，一切募下蚕室。亡命者令赎罪各有差。凡徒者，赐弓弩衣粮。」<br/><br/>　　〔六一〕「九年，诏为四姓小侯置学」，此二句原无，聚珍本有，御览卷六一三亦引，今据增补。范晔后汉书明帝纪永平九年载：「为四姓小侯开立学校，置五经师。」张酺传载：「永平九年，显宗为四姓小侯开学于南宫，置五经师。酺以尚书教授，数讲于御前。」通鑑卷四五明帝永平九年载：「帝崇尚儒学，自皇太子诸王侯及大臣子弟、功臣子弟，莫不受经。又为外戚樊氏、郭氏、阴氏、马氏诸子立学于南宫，号四姓小侯。置五经师，搜选高能以授其业。」外戚樊氏、郭氏、阴氏、马氏诸子以非列侯，故称「小侯」。东汉会要卷一八「小侯」条注云：「颜氏家训谓以小年获封，故曰『小侯』。」可备一说。<br/><br/>　　〔六二〕「十年闰月」，此年闰四月。聚珍本作「十年夏闰四月」。<br/><br/>　　〔六三〕「以日北至」，原无「北」字，聚珍本有。范晔后汉书明帝纪云：「日北至。」今据增补「北」字。范书明帝纪李贤注云：「北至，夏至也。」<br/><br/>　　〔六四〕「祠」，水经注卷二八引作「祀」。<br/><br/>　　〔六五〕「弟子」，聚珍本作「子弟」，御览卷五八０引同。<br/><br/>　　〔六六〕「鹿鸣」，诗小雅中的一篇，为宴群臣嘉宾之作。毛诗鹿鸣序云：「鹿鸣，燕群臣嘉宾也。既饮食之，又实币帛筐篚，以将其厚意，然后忠臣嘉宾，得尽其心矣。」<br/><br/>　　〔六七〕「上自御埙箎和之」，明帝幸南阳，自御埙箎事，书钞卷一二、卷一六、卷八二，御览卷五八０亦引，又书钞卷一一一两引，字句或详或略。「埙」，风俗通义声音篇云：「世本：『暴辛公作埙。』诗云：『天之诱民，如埙如箎。』埙，烧土为也，围五寸半，长三寸半，有四孔，其二通，凡为六孔。」「箎」，风俗通义声音篇云：「世本：『苏成公作箎。』管乐，十孔，长尺一寸。诗云：『伯氏吹埙，仲氏吹箎。』」<br/><br/>　　〔六八〕「嘉宾」，水经注卷二八引作「宾客」。按「嘉宾」二字义长。<br/><br/>　　〔六九〕「至南顿」，原误作「至顷」，聚珍本不误，今据改正。范晔后汉书明帝纪永平十年夏四月闰月载：「闰月甲午，南巡狩，幸南阳，……还，幸南顿，劳飨三老、官属。」<br/><br/>　　〔七０〕「牛被野」，「牛」字下聚珍本有「羊」字。<br/><br/>　　〔七一〕「十二年」，此句至「置永昌郡」诸句原无，文选卷一班固两都赋李善注引，今据增补。「十二年」三字李善注引原无，系据聚珍本补入。范晔后汉书明帝纪云：永平「十二年春正月，益州徼外夷哀牢王相率内属，于是置永昌郡，罢益州西部都尉」。西南夷传云：「永平十二年，哀牢王柳貌遣子率种人内属，其称邑王者七十七人，户五万一千八百九十，口五十五万三千七百一十一。西南去洛阳七千里，显宗以其地置哀牢、博南二县，割益州郡西部都尉所领六县，合为永昌郡。」<br/><br/>　　〔七二〕「上耕藉田毕」，此事书钞卷九０、类聚卷三九亦引，字句大同小异。<br/><br/>　　〔七三〕「有司奏楚王英聚姦猾」，书钞卷七０引东观汉记云：「明帝纪云：『永平中，有司奏楚王英聚姦猾。』」楚王英谋反在永平十三年十一月，败后，国除，迁于泾县。「有司奏楚王英聚姦滑」当在永平十三年或以前。因有司上奏具体年月不可确考，姑附置于此。姚本、聚珍本皆未辑此段文字。<br/><br/>　　〔七四〕「十四年」，此句至「财足祠祀」诸句原无。范晔后汉书明帝纪十四年载：「初作寿陵。」十八年又载：「帝初作寿陵，制令流水而已，石椁广一丈二尺，长二丈五尺，无得起坟。」李贤注引东观汉记云：「陵东北作庑，长三丈，五步出外为小厨，财足祠祀。」今据李贤注增补，又参酌范书增入「十四年，帝作寿陵」二句。此段文字姚本辑作「帝作寿陵，制令流水而已，陵东北作庑长三丈，五步外为小厨，财足祠祀」。聚珍本与姚本同，惟首句前增入「十四年」三字。<br/><br/>　　〔七五〕「明帝自制石椁」，此下三句原无，御览卷五五二引，今据增补。聚珍本作「帝自置石椁，广丈二尺，长二丈五尺」。<br/><br/>　　〔七六〕「癸亥，帝耕于下邳」，此二句原无，聚珍本有，今据增补。范晔后汉书明帝纪云：「十五年春二月庚子，东巡狩。……癸亥，帝耕于下邳。」<br/><br/>　　〔七七〕「幸孔子宅」，书钞卷一六仅引「祀孔子宅」一句。<br/><br/>　　〔七八〕「祠孔子及七十二弟子」，「二弟」二字原无，聚珍本有，范晔后汉书明帝纪云：「幸孔子宅，祠仲尼及七十二弟子。」今据增补。<br/><br/>　　〔七九〕「御讲堂」，书钞卷一二仅引此一句。<br/><br/>　　〔八０〕「幸东平王宫」，「东平王」，谓刘苍，光武帝子，建武十五年封东平公，十七年进爵为王。范晔后汉书东平王苍传云：永平「十五年春，行幸东平，赐苍钱千五百万，布四万匹」。<br/><br/>　　〔八一〕「上怜广陵侯兄弟」，光武帝子刘荆于建武十五年封山阳公，十七年进爵为王，明帝时因罪徒封广陵王，后自杀。永平十四年，封荆子元寿为广陵侯，服王玺绶，食荆故国六县，又封元寿弟三人为乡侯。见范晔后汉书广陵思王荆传。<br/><br/>　　〔八二〕「又以皇子舆马，悉赋予之」，「以」字原误作「圣」，今据聚珍本校正。范晔后汉书广陵思王荆传云：永平十五年，「帝东巡狩，徵元寿兄弟会东平宫，班赐御服器物，又取皇子舆马，悉以与之」。<br/><br/>　　〔八三〕「内附」，范晔后汉书明帝纪李贤注云：「内附谓木连理也。」<br/><br/>　　〔八四〕「芝生前殿」，合璧事类卷一九引云：「明帝永平十七年，芝草生殿前。」<br/><br/>　　〔八五〕「翔集京师」，此句下聚珍本有「正月，当谒原陵」二句。通鑑卷四五明帝十七年载：「春正月，上当谒原陵，夜，梦先帝、太后如平生欢，既寤，悲不能寐」云云。<br/><br/>　　〔八六〕「上梦见先帝、太后」，类聚卷九八引作「明帝夜梦见先帝、太后」，御览卷一二引作「明帝永平十七年，梦见先帝、光烈皇后」。<br/><br/>　　〔八七〕「梦中喜觉，因悲不能寐」，书钞卷六仅引「真觉不能寐」一句，「真」字又误，当作「喜」。<br/><br/>　　〔八八〕「遵奉建武之政」，书钞卷六有「奉建武王之政」句，即出东观汉记明帝纪。「王」字系衍文。<br/><br/>　　〔八九〕「上浊明主」，此下二句原无，聚珍本有，范晔后汉书明帝纪李贤注、东汉会要卷二三引亦有，今据增补。<br/><br/>　　〔九０〕「势」，此字事文类聚前集卷二二、合璧事类卷二三、范晔后汉书明帝纪李贤注引皆作「荣」。<br/><br/>　　〔九一〕「尝案舆地图」，此句至「帝令满二千万止」诸句原无，聚珍本有，范晔后汉书孝明八王传论李贤注引亦有，今据增补。范书明德马皇后纪云：永平「十五年，帝案地图，将封皇子，悉半诸国。后见而言曰：『诸子裁食数县，于制不已俭乎？』帝曰：『我子岂宜与先帝子等乎？岁给二千万足矣。』」<br/><br/>　　〔九二〕「诸小王皆当略与楚、淮阳相比」，原无「小」字，聚珍本有，范晔后汉书孝明八王传论李贤注引亦有，今据增补。<br/><br/>　　〔九三〕「什减三四」，书钞卷七０引东观汉记云：「明帝纪云：『十八年，食租且饿。』」疑「食租且饿」句当在此句下。姚本、聚珍本皆未辑录。<br/><br/>　　〔九四〕「又国远而小于王，善节约谦俭如此」，此二句王先谦后汉书明帝纪集解载惠栋说引东观汉记作「又国远而小，易于为善，节俭谦约如此」。<br/><br/>　　〔九五〕「八月，」此为永平十八年八月。<br/><br/>　　〔九六〕「显节陵」，通鑑卷四五永平十八年胡三省注引帝王世纪云：「显节陵，故富寿亭也，西北去雒阳三十七里。」<br/><br/>　　〔九七〕「孝明皇帝尤垂意于经学」，书钞卷一二仅引「垂意经学」一句，即出于此。此句以下一段文字聚珍本繫于永平二年「食邑五千户」句下。<br/><br/>　　〔九八〕「正坐自讲」，书钞卷一二引「正坐自讲，稽合图谶」二句，即出于此。<br/><br/>　　〔九九〕「冠带搢绅游辟雍而观化者以亿万计」，「万」字原脱，聚珍本有，今据增补。汉书儒林传云：「中元元年，初建三雍。明帝即位，亲行其礼。天子始冠通天，衣日月，备法物之驾，盛清道之仪，坐明堂而朝群后，登灵台以望云物，袒割辟雍之上，尊养三老、五更。飨射礼毕，帝正坐自讲，诸儒执经问难于前，冠带缙绅之人，圈桥门而观听者盖亿万计」。<br/><br/>　　肃宗孝章皇帝<br/><br/>　　孝章皇帝讳炟，〔一〕孝明皇帝太子。〔二〕永平三年二月，〔三〕以皇子立为太子。年四岁，幼而聪达才敏，〔四〕多识世事，动容进止，〔五〕圣表有异。壮而仁明谦恕，温慈惠和，〔六〕宽裕广博，亲爱九族，矜严方厉，威而不猛。〔七〕既志于学，始治尚书，遂兼五经，周览古今，〔八〕无所不观。于是上敬重之，〔九〕每事谘焉。以至孝称，孜孜膝下。〔一０〕永平十八年，孝明皇帝崩，帝即位。御览卷九一<br/><br/>　　诏曰：〔一一〕「行太尉事赵憙，〔一二〕三世在位，为国元老，其以憙为太尉。」〔一三〕书钞卷五二<br/><br/>　　建初二年，诏齐相其止勿复送冰纨、方空縠、吹纶絮也。〔一四〕御览卷八一九<br/><br/>　　建初四年，诏诸王、诸儒会白虎观，讲五经同异。〔一五〕初学记卷二一<br/><br/>　　章帝元和元年，日南献白稚、白犀。〔一六〕御览卷八九０<br/><br/>　　章帝行幸，〔一七〕敕御史、司空，道桥所过历树木，〔一八〕今方春月，〔一九〕无得有所伐，〔二０〕辂车可引避也。御览卷一九<br/><br/>　　章帝元和二年，东巡狩，〔二一〕至于岱宗，柴望毕，〔二二〕有黄鹄三十从西南来，经祀坛上，东过于宫，翱翔而上。孔子后褒成侯等咸来助祭。〔二三〕祀五帝于汶上明堂，〔二四〕耕于定陶。〔二五〕稽瑞、初学记卷一三、御览卷九一六、范晔后汉书卷三章帝纪李贤注<br/><br/>　　祠礼毕，命儒者论难。〔二六〕司马彪续汉书祭祀志中刘昭注<br/><br/>　　章帝东巡狩，祠泰山，还，幸东平王宫，涕泣沾襟。御览卷四八八<br/><br/>　　章帝元和二年，凤皇三十九、麒麟五十一、白虎二十九、黄龙四、青龙、黄鹄、鸾鸟、神马、神雀、九尾狐、三足乌、赤乌、白兔、白鹿、白鷰、白鹊、甘露、嘉瓜、秬秠、明珠、芝英、华平、朱草、木连理实，日月不绝，载于史官，不可胜纪。〔二七〕类聚卷九八<br/><br/>　　凤皇见肥城句窳亭槐树上。〔二八〕范晔后汉书卷三章帝纪李贤注<br/><br/>　　章帝元和二年，三足乌集沛国。三年，代郡高柳乌子生三足，大如鸡，色赤，头上有角，长寸馀。五月戊申，诏曰：〔二九〕「乃者白乌、神雀、甘露屡臻，〔三０〕降自京师。」〔三一〕又有赤乌、白燕。永乐大典卷二三四五<br/><br/>　　元和三年，白虎见彭城。〔三二〕玉海卷一九八<br/><br/>　　章帝章和元年，嘉穀孳生。〔三三〕稽瑞<br/><br/>　　章和中，有华平生也。〔三四〕稽瑞<br/><br/>　　章帝时，白狐见，群臣上寿。稽瑞<br/><br/>　　章帝时，〔三五〕美阳得铜酒樽，采色青黄，有古文。御览卷七六一<br/><br/>　　章帝赐尚书剑各一，〔三六〕手署姓名，韩稜楚龙泉，〔三七〕郅寿蜀汉文，〔三八〕陈宠济南锻成。〔三九〕一室两刃，其馀皆平剑。其时论者以为稜渊深有谋，故得龙泉。寿明达有文章，故得文剑。〔四０〕宠敦朴，有善于内，不见于外，故得锻成剑，皆因名而表意。初学记卷一一<br/><br/>　　明德太后姊子夏寿等私呼虎贲张鸣与敖戏争斗，上特诏曰：「尔虎贲将军，蒙国厚恩，位在中臣，宿卫禁门，当进人不避仇雠，举罚不避亲戚。今者反于殿中交通轻薄，虎贲兰内所使，至命欲相杀于殿下，不避门内，畏懦咨纵，始不逐捕，此皆生于不学之门所致也。」〔四一〕御览卷二四一<br/><br/>　　章帝时，嘉禾嘉麦，日月不绝。御览卷八七三<br/><br/>　　章和元年诏：「芝草之类，岁月不绝。」〔四二〕合璧事类卷一九<br/><br/>　　序曰：〔四三〕孝乎惟孝，友于兄弟，〔四四〕圣之至要也。乾乾夕惕，〔四五〕寅畏皇天，〔四六〕帝王之上行也。明德慎罚，汤、文所务也。〔四七〕密静天下，〔四八〕容于小大，高宗之极致也。肃宗兼兹四德，以继祖考。臣下百僚，力诵圣德，纪述明诏，不能辨章，岂敢空言增广，以累日月之光。御览卷九一<br/><br/>　　〔一〕　「孝章皇帝」，事详范晔后汉书卷三肃宗孝章帝纪，袁宏后汉纪卷一一、卷一二。汪文台辑司马彪续汉书卷一、华峤后汉书卷一、袁山松后汉书、薛莹后汉书亦略载其事。<br/><br/>　　〔二〕　「太子」，聚珍本作「第五子也」。范晔后汉书章帝纪云：「肃宗孝章皇帝讳炟，显宗第五子也。」<br/><br/>　　〔三〕　「永平三年二月」，聚珍本无「二月」二字。下文「年四岁」移至此句下。<br/><br/>　　〔四〕　「幼而聪达才敏」，书钞卷七引「幼而聪达」一句。<br/><br/>　　〔五〕　「止」，原误作「正」，书钞卷八、晏元献公类要卷九引作「止」，今据改正。<br/><br/>　　〔六〕　「壮而仁明谦恕，温慈惠和」，文选卷五七颜延年阳给事诔李善注仅引「章帝壮而仁明」一句，书钞卷五仅引「温兹惠和」一句，卷七引此二句，又脱「壮而」二字。<br/><br/>　　〔七〕　「矜严方厉，威而不猛」，书钞卷八仅引此二句，文字全同。<br/><br/>　　〔八〕　「周览古今」，书钞卷一二仅引此一句，文字全同。<br/><br/>　　〔九〕　「于是上敬重之」，此句聚珍本作「由是明帝重之」。<br/><br/>　　〔一０〕「以至孝称，孜孜膝下」，此二句原无，姚本、聚珍本有，今据增补。初学记卷一七引云：「章帝殂，明帝子，以至孝称，孜孜膝下。」「殂」字系衍文。姚本、聚珍本即据此辑录。<br/><br/>　　〔一一〕「诏曰」，明帝于永平十八年八月卒，章帝即位，十月即下此诏。<br/><br/>　　〔一二〕「赵憙」，原作「赵喜」，下同。按字当作「赵憙」，范晔后汉书赵憙传作「赵憙」，文选卷一０潘岳西征赋李善注引赵憙他事，字亦作「赵憙」，今据改正。<br/><br/>　　〔一三〕「其以憙为太尉」，本书赵憙传、范晔后汉书赵憙传亦载此诏。但此条文字当繫于章帝纪，书钞卷五二明言此条文字出「东观章帝纪」。<br/><br/>　　〔一四〕「诏齐相其止勿复送冰纨、方空縠、吹纶絮也」，此条御览卷八一六亦引，卷八一九又一处引徵，字句皆较简略。范晔后汉书章帝纪李贤注云：「纨，素也。冰言色鲜洁如冰。释名曰：『縠，纱也。』方空者，纱薄如空也。或曰空，孔也，即今之方目纱也。纶，似絮而细。吹者，言吹嘘可成，亦纱也。」汉书贡禹传载禹奏言：「故齐时三服官输物不过十笥，方今齐三服官作工各数千人，一岁费数钜万。」颜师古注云：「三服官主作天子之服，在齐地。」东汉亦然，故诏齐相止送冰纨等物。<br/><br/>　　〔一五〕「讲五经同异」，此条御览卷六一五亦引，字句稍略。范晔后汉书章帝纪载，建初四年十一月，下诏命「太常、将、大夫、博士、议郎、郎官及诸生、诸儒会白虎观，讲议五经同异，使五官中郎将魏应承制问，侍中淳于恭奏，帝亲称制临决，如孝宣甘露石渠故事，作白虎议奏」。通鑑卷四六建初四年载：「校书郎杨终建言：『宣帝博徵群儒，论定五经于石渠阁。方今天下少事，学者得成其业，而章句之徒，破坏大体。宜如石渠故事，永为世则。』帝从之。冬十一月壬戌，诏太常：『将、大夫、博士、郎官及诸儒会白虎观，议五经同异。』使五官中郎将魏应承制问，侍中淳于恭奏，帝亲称制临决，作白虎议奏，名儒丁鸿、楼望、成封、桓郁、班固、贾逵及广平王羡皆与焉。」<br/><br/>　　〔一六〕「日南献白稚、白犀」，范晔后汉书章帝纪元和元年春正月载：「日南徼外蛮夷献生犀、白稚。」南蛮传载：「肃宗元和元年，日南徼外蛮夷究不事人邑豪献生犀、白雍。」<br/><br/>　　〔一七〕「章帝行幸」，书钞卷一三九引无此句，而有「元和三年」一句。「三年」乃「元年」之误。据范晔后汉书章帝纪，此为元和元年事。<br/><br/>　　〔一八〕「树」，书钞卷一三九引作「林」。<br/><br/>　　〔一九〕「今」，此字原无，书钞卷一三九引有，今据增补。<br/><br/>　　〔二０〕「无得有所伐」，此句书钞卷一三九引作「毋得斫伐」。<br/><br/>　　〔二一〕「章帝元和二年，东巡狩」，此为元和二年二月事。<br/><br/>　　〔二二〕「柴望毕」，此句姚本作「柴，望秩山川群神」。聚珍本同，惟「神」下有「毕」字。<br/><br/>　　〔二三〕「孔子后褒成侯等咸来助祭」，此句下聚珍本有「大赦天下」一句。<br/><br/>　　〔二四〕「祀五帝于汶上明堂」，汉书郊祀志云：武帝「封泰山，泰山东北阯古时有明堂处，处险不敞。上欲治明堂奉高旁，未晓其制度。济南人公玉带上黄帝时明堂图。明堂中有一殿，四面无壁，以茅盖，通水，水圈宫垣，为复道，上有楼，从西南入，名曰昆仑，天子从之入，以拜祀上帝焉。于是上令奉高作明堂汶上，如带图。及是岁修封，则祠泰一、五帝于明堂上座」。章帝祀五帝于汶上明堂，仍沿武帝旧制。<br/><br/>　　〔二五〕「耕于定陶」，稽瑞引云：「章帝元和二年巡狩至岱宗，燔柴望祀毕，有黄鹄从西南来坛上，东北过于宫，翱翔而上。」初学记卷一三引云：「章帝东巡狩，至于岱宗，祀五帝于汶上明堂，耕于定陶。」御览卷九一六引云：「章帝至岱宗，柴望毕，白鹄三十从西南来，经祀坛上。」范晔后汉书章帝纪李贤注引云：「孔子后褒成侯等咸来助祭。」此条即据以上诸书所引辑录。又类聚卷三九、卷九０，事类赋卷一八亦引，字句较略。范晔后汉书章帝纪元和二年二月载：「丙辰，东巡狩。己未，凤凰集肥城。乙丑，帝耕于定陶。……辛未，幸太山，柴告岱宗。有黄鹄三十从西南来，经祠坛上，东北过于宫屋，翱翔升降。进幸奉高。壬申，宗祀五帝于汶上明堂。」<br/><br/>　　〔二六〕「命儒者论难」，范晔后汉书章帝纪元和二年载：「三月己丑，进幸鲁，祠东海恭王陵。庚寅，祠孔子于阙里，及七十二弟子，赐褒成侯及诸孔男女帛。」「命儒者论难」即在此时。<br/><br/>　　〔二七〕「不可胜纪」，此条他书引徵较多，皆略于此，而且间有异同。稽瑞引云：「章帝元和中，有嘉瓜生。」类聚卷九九引云：「章帝时，凤皇百三十九见。」御览卷九一五引云：「章帝时，凤皇三十九见。」类聚卷九八引云：「章帝时，麟五十一见。」御览卷八八九、事类赋卷二０引同。玉海卷一九八引云：「麒麟五十二。」类聚卷九八引云：「章帝元和二年，黄龙四见。」玉海卷一九八引同，仅无「章帝」二字。类聚卷九九引云：「章帝元和二年，九尾狐见。」卷九九又引云：「章帝元和二年，白兔见。」又引云：「章帝元和二年，白鹿见。」玉海卷一九八引同，仅无「章帝」二字。玉海卷一九七引云：「章帝元和二年，芝英、华平，日月不绝，载于史官，不可胜纪。」范晔后汉书贾逵传李贤注引云：「章帝时，凤皇见百三十九，麒麟五十二，白虎二十九，黄龙三十四，神雀、白燕等，史官不可胜纪。」玉海卷一三、卷二００引同。玉海卷二００引云：「又有青龙、黄鹄、鸾鸟、神马、九尾狐、三足乌、赤乌、白兔、白鹿、甘露、嘉瓜、秬秠、明珠、芝英、华平、朱草、木连理，日月不绝，载于史官，不可胜纪。」疑此条系彙集符瑞之文而成。<br/><br/>　　〔二八〕「凤皇见肥城句窳亭槐树上」，玉海卷二００亦引此条，「树」作「木」。据范晔后汉书章帝纪，此为元和二年事。<br/><br/>　　〔二九〕「诏曰」，原脱「曰」字，文选卷一班固两都赋李善注引云：「章帝诏曰：『乃者白乌、神雀屡臻，降自京师。』」今据增补。<br/><br/>　　〔三０〕「乃者」，此二字原无，今据文选卷一班固两都赋李善注引增补。<br/><br/>　　〔三一〕「降自京师」，此句原无，今据文选卷一班固两都赋李善注引增补。范晔后汉书章帝纪元和二年五月戊申诏曰：「乃者凤凰、黄龙、鸾鸟比集七郡，或一郡再见，及白鸟、神雀、甘露屡臻。祖宗旧事，或班恩施。其赐天下吏爵，人三级，高年、鳏寡孤独帛，人一匹」云云。则此所载章帝诏文删削颇多。此条六帖卷九四、御览卷九二０、合璧事类别集卷七二、玉海卷九八亦引，字句稍略。<br/><br/>　　〔三二〕「白虎见彭城」，此条姚本、聚珍本皆未辑录。<br/><br/>　　〔三三〕「孳」，与「滋」字同，蕃也。<br/><br/>　　〔三四〕「华」，与「花」字同。<br/><br/>　　〔三五〕「章帝时」，具体年代无考。聚珍本繫于代郡高柳乌生子事后，今从之。玉海卷八九引此条，亦云「章帝时」，未言确切年代。<br/><br/>　　〔三六〕「章帝赐尚书剑各一」，此事不知确切年月，姑繫于此。<br/><br/>　　〔三七〕「韩稜楚龙泉」，书钞卷一九引「赐龙州」一句，即出此。「泉」字范晔后汉书韩稜传作「渊」，「州」乃「泉」或「渊」之讹。<br/><br/>　　〔三八〕「寿」，原误作「焘」，下同，姚本亦作「焘」。聚珍本作「寿」，书钞卷一二二、御览卷二一二、万花谷后集卷九、合璧事类后集卷二六、翰苑新书卷一四皆作「寿」，与范晔后汉书郅寿传合，今据改正。<br/><br/>　　〔三九〕「锻成」，书钞卷一二二引作「椎成」。范晔后汉书韩稜传云：稜「五迁为尚书令，与僕射郅寿、尚书陈宠，同时俱以才能称。肃宗尝赐诸尚书剑。唯此三人持以宝剑，自手书其名曰：『韩稜楚龙渊，郅寿蜀汉文，陈宠济南椎成。』时论者为之说，以稜渊深有谋，故得龙渊。寿明达有文章，故得汉文。宠敦朴，善不见外，故得椎成」。李贤注云：「汉官仪『椎成』作『锻成』。」姚本、聚珍本皆作「锻成」，御览卷二一二、万花谷后集卷九、合璧事类后集卷二六、翰苑新书卷一四亦皆作「锻成」。<br/><br/>　　〔四０〕「文剑」，此二字聚珍本作「汉文剑」，书钞卷一二二引作「汉文」，御览卷二一二引作「蜀汉文剑」。<br/><br/>　　〔四一〕「此皆生于不学之门所致也」，范晔后汉书未载此事，章帝下诏的具体时间无从确考。今参考聚珍本，姑将此条编置于此。<br/><br/>　　〔四二〕「岁月不绝」，范晔后汉书章帝纪章和元年载壬戌诏曰：「朕闻明君之德，启迪鸿化，缉熙康乂，光照六幽，讫惟人面，靡不率俾，仁风翔于海表，威霆行乎鬼区。然后敬恭明祀，膺五福之庆，获来仪之贶。朕以不德，受祖宗弘烈。乃者凤皇仍集，麒麟并臻，甘露宵降，嘉穀滋生，芝草之类，岁月不绝。朕夙夜祗畏上天，无以彰于先功。今改元和四年为章和元年。」则此所引章和元年诏，删削颇多。<br/><br/>　　〔四三〕「序曰」，此句下聚珍本有「书曰」二字。<br/><br/>　　〔四四〕「孝乎惟孝，友于兄弟」，论语为政篇云：「或谓孔子曰：『子奚不为政？』子曰：『书云：「孝乎惟孝，友于兄弟，施于有政。」是亦为政，奚其为政？』」作伪古文尚书者把「惟孝，友于兄弟」二句採入君陈篇。<br/><br/>　　〔四五〕「乾乾夕惕」，书钞卷九引作「朝乾夕惕」。易乾卦九三爻辞云：「君子终日乾乾，夕惕若厉。」「乾乾」，自强之意。「惕」，惧也。<br/><br/>　　〔四六〕「寅畏皇天」，尚书无逸篇云：「周公曰：『呜呼！我闻曰，昔在殷王中宗，严恭寅畏，天命自度，治民祗惧，不敢荒宁』」云云。「寅畏」，敬畏。此序所言即本尚书无逸篇。<br/><br/>　　〔四七〕「明德慎罚，汤、文所务也」，书钞卷五仅引「明德慎罚」一语。尚书康诰篇云：「王若曰：『孟侯，朕之弟，小子封，惟乃丕显考文王，克明德慎罚，不敢侮鳏寡，庸庸祗祗，威威显民，用肇造我区夏』」云云。左传成公三年载申公巫臣言云：「周书曰：『明德慎罚』，文王所以造周也。」此序所言即本尚书康诰篇。<br/><br/>　　〔四八〕「密静天下」，书钞卷一五仅引此一句。<br/><br/>　　穆宗孝和皇帝<br/><br/>　　孝和皇帝讳肈，〔一〕章帝之中子也。〔二〕母曰梁贵人，早薨。上自岐嶷，〔三〕至于总角，孝顺聪明，宽和笃仁。〔四〕孝章由是深珍之，〔五〕以为宜承天位。年四岁，以皇子立为太子，初治尚书，遂兼览书传，〔六〕好古乐道，〔七〕无所不照。章和二年春二月，章帝崩，太子即位。永元元年，〔八〕诏有司京师离宫园池，悉以假贫人也。二年二月壬午，〔九〕日有食之，史官不觉，涿郡言之。三年春正月，〔一０〕帝加元服。〔一一〕时太后诏袁安为宾，〔一二〕赐束帛、乘马。诏曰：〔一三〕「高祖功臣，萧、曹为首，有传世不绝之谊。〔一四〕曹相国后容城侯无嗣，〔一五〕朕甚愍焉。望长陵东门，见二臣之墓，〔一六〕生既有节，终不远身，谊臣受宠，古今所同。遣使者以中牢祠，〔一七〕大鸿胪悉求近亲宜为嗣者，须景风绍封，〔一八〕以彰厥功。」〔一九〕四年春正月，〔二０〕单于乞降，赐玉具剑，羽盖车一驷，中郎将持节卫护焉。六月，〔二一〕大将军窦宪潜图弑逆，〔二二〕幸北宫，诏收捕宪党射声校尉郭璜，〔二三〕使谒者收宪大将军印绶，遣宪及弟笃、景就国，到皆自杀。五年正月，宗祀五帝于明堂，遂登灵台，望云物，大赦天下。自京师离宫果园上林广成囿悉以假贫人，〔二四〕咨得收捕，〔二五〕不收其税。六月，〔二六〕郡国大雨雹，大如鴈子。六年六月，和帝初令伏闭昼日。〔二七〕七月，〔二八〕京师旱。幸洛阳寺，〔二九〕录囚徒，举冤狱。未还宫而澍雨。〔三０〕九年春正月，永昌徼外蛮夷及擅国重译奉贡。〔三一〕改殡梁皇后于承光宫，〔三二〕仪比敬园。〔三三〕初，后葬有阙，窦后崩后，乃议改葬。十年五月丁巳，〔三四〕京师大雨，南山水流出至东郊，坏民庐舍。十一年，〔三五〕复置右校尉官，置在西河鹄泽县。十二年，象林蛮夷攻燔官寺。〔三六〕秭归山高四百馀丈，〔三七〕崩填谿水，厌杀百馀人。〔三八〕十一月癸酉夜，〔三九〕白气长三丈，起国东北，指军市十日。是月，西域蒙奇、疏勒二国归义。十三年春正月上日，〔四０〕上以五经义异，〔四一〕书传意殊，亲幸东观，览书林，阅篇籍。〔四二〕十六年十一月己丑，行幸缑氏，登百坯山。〔四三〕元兴元年五月，右扶风雍地裂。〔四四〕朝无宠族，〔四五〕政如砥矢，惠泽沾儒，鸿恩茂笃。〔四六〕外忧庶绩，内勤经艺，〔四七〕自左右近臣，皆诵诗、书。〔四八〕德教在宽，仁恕并洽。是以黎元宁康，方国协和，〔四九〕贞符瑞应，〔五０〕八十馀品，帝让而不宣，故靡得而记。元兴元年十二月，〔五一〕帝崩于章德前殿，在位十七年，时年二十七，葬顺陵，庙曰穆宗。御览卷九一<br/><br/>　　序曰：穆宗之嗣世，正身履道，以奉大业。〔五二〕宾礼耆艾，动式旧典。宫无嫔嫱郑、卫之讌，〔五三〕囿无槃乐游畋之豫。躬履玄德，虚静自损。是以屡获丰年，远近承风云尔。〔五四〕御览卷九一<br/><br/>　　〔一〕　「孝和皇帝」，事详范晔后汉书卷四孝和帝纪，袁宏后汉纪卷一三、卷一四。汪文台辑司马彪续汉书卷一亦略载其事。<br/><br/>　　〔二〕　「章帝之中子也」，据范晔后汉书和帝纪，和帝为章帝第四子。<br/><br/>　　〔三〕　「自」，姚本、聚珍本同，类聚卷一二引亦同。王先谦后汉书和帝纪集解载惠栋说引作「幼」。「岐嶷」，谓幼年聪慧。诗大雅生民云：「诞实葡匐，克岐克嶷。」毛亨传云：「岐，知意也。嶷，识也。」郑玄笺：「能葡匐则岐岐然意有所知也。其貌嶷嶷然有所识别也。」<br/><br/>　　〔四〕　「笃仁」，此二字书钞卷六引同，姚本、聚珍本作「仁孝」，类聚卷一二亦引作「仁孝」。<br/><br/>　　〔五〕　「孝章」，此二字王先谦后汉书和帝纪集解载惠栋说引同，姚本作「帝」，类聚卷一二引亦作「帝」，聚珍本作「章帝」。<br/><br/>　　〔六〕　「兼览书传」，书钞卷一二屡引本书，其中一条仅引此四字。<br/><br/>　　〔七〕　「乐」，书钞卷一二引作「学」。<br/><br/>　　〔八〕　「永元元年」，此下三句原无，姚本、聚珍本有，初学记卷二四亦引，今据增补。「永元」二字姚本、初学记卷二四引皆作「孝和」，聚珍本作「永元」，今从之。按此事不见范晔后汉书和袁宏后汉纪。范书和帝纪永元五年载：「二月戊戌，诏有司省减内外厩及凉州诸苑马。自京师离宫果园上林广成囿悉以假贫民。」事又见袁宏后汉纪和本篇下文。疑此所载即永元五年事。<br/><br/>　　〔九〕　「二年二月壬午」，此下四句原无，范晔后汉书和帝纪永元二年载：「二月壬午，日有食之。」李贤引东观汉纪注云：「史官不觉，涿郡言之。」今据李贤注，又酌取范书文句增补。此段文字姚本作「和帝二年二月壬午日食时，史官不觉，涿郡言之」。聚珍本改「和帝二年二月」为「二年春二月」，馀与姚本同。二本所辑，亦系据李贤注所引，又参酌范书。<br/><br/>　　〔一０〕「三年春正月」，此句上原有「永元」二字。按上文已出「永元」年号，依修史体例，此不当重出，今删去。此下二句聚珍本漏辑。<br/><br/>　　〔一一〕「元服」，仪礼士冠礼云：「令月吉日，加尔元服。」汉书昭帝纪颜师古注云：「元，首也。冠者首之所著，故曰元服。」<br/><br/>　　〔一二〕「时太后诏袁安为宾」，此下二句原无，范晔后汉书和帝纪李贤注引，今据增补。此二句又辑入袁安传。<br/><br/>　　〔一三〕「诏曰」，此句至「以彰厥功」诸句原无，类聚卷五一引，今据增补。类聚所引，原无「诏曰」二字，聚珍本辑作「三年诏曰」云云，御览卷四七四引云：「和帝永元三年，诏曰」云云，文选卷三八任昉为范始兴作求立太宰碑表李善注引云：「和帝诏曰」云云，今据以上各书增补。姚本把此段文字未辑入和帝纪，而编入末卷散条中。<br/><br/>　　〔一四〕「谊」，姚本、聚珍本同，御览卷四七四引作「义」。按二字古通。<br/><br/>　　〔一五〕「曹相国后容城侯无嗣」，王先谦后汉书和帝纪集解引钱大昕云：「顾淞云：『此诏萧、曹并举，而独云曹相国无后嗣，则酇侯有后矣。今据前书功臣表，酇侯九世孙禹，王莽建国元年，更为萧乡侯。莽败绝，而平阳侯十世孙宏，光武建武二年，以举兵佐军绍封，传子旷，表云今见，则孟坚修史时尚存也。此与诏文正相反，未知其审。』予按韦彪传亦云，建初七年，诏求萧何后，封何末孙熊为酇侯。建初二年，已封曹参后曹湛为平阳侯，故不及焉，则曹之有后审矣。而一云建武所封，一云建初所封，其名又互异。且班表、韦传皆云平阳侯，而此诏称容城侯，皆事之可疑者也。」<br/><br/>　　〔一六〕「见二臣之墓」，范晔后汉书和帝纪李贤注引东观汉记云：「萧何墓在长陵东司马门道北百步。」又引庙记云：「曹参冢在长陵旁道北，近萧何冢。」「墓」，姚本、聚珍本同，御览卷四七四引亦同，文选卷三八任昉为范始兴作求立太宰碑表李善注引作「陇」。<br/><br/>　　〔一七〕「遣使者以中牢祠」，此句上御览卷四七四引有「可」字。「祠」，原作「祷」，姚本同。聚珍本作「祠」，御览卷四七四引同，今从改。<br/><br/>　　〔一八〕「须」，原误作「顷」，姚本、聚珍本尚不误，今据改正。「景风绍封」，「景风」，或云南风，史记律书云：「景风居南方。景者，言阳气道竟，故曰景风。」或云东南风，淮南子坠形训云：「东南曰景风。」范晔后汉书和帝纪李贤注引春秋考异邮云：「夏至四十五日，景风至，则封有功也。」白虎通义封公侯篇云：「封诸侯以夏何？阳气盛养，故封诸侯，盛养贤也。」<br/><br/>　　〔一九〕「以彰厥功」，范晔后汉书和帝纪永元三年载：「十一月癸卯，祠高庙，遂有事十一陵。诏曰：『高祖功臣，萧、曹为首，有传世不绝之义。曹相国后容城侯无嗣。朕望长陵东门，见二臣之垄，循其远节，每有感焉。忠义获宠，古今所同。可遣使者以中牢祠，大鸿胪求近亲宜为嗣者，须景风绍封，以章厥功。』」与此字句大同小异。<br/><br/>　　〔二０〕「四年春正月」，此下五句原无。范晔后汉书和帝纪云：永元「四年春正月，北匈奴右谷蠡王于除鞬自立为单于，款塞乞降。遣大将军左校尉耿夔授玺绶」。李贤引东观汉记注云：「赐玉具剑，羽盖车一驷，中郎将持节卫护焉。」此下五句即据李贤注，又参酌范书增补。姚本、聚珍本辑有「单于乞降，赐玉具剑」云云四句，但聚珍本把此段文字误繫于永元二年下。据范书匈奴南单于传。持节卫护者为任尚。<br/><br/>　　〔二一〕「六月」，此句上原有「四年」二字，因与上文複出，今删去。<br/><br/>　　〔二二〕「大将军窦宪潜图弑逆」，此句下聚珍本有「庚申」二字，与范晔后汉书和帝纪同。<br/><br/>　　〔二三〕「诏收捕宪党射声校尉郭璜」，原无「射声校尉郭璜」六字。范晔后汉书和帝纪永元四年六月载：「庚申，幸北宫，诏收捕宪党射声校尉郭璜。」李贤注云：「东观记『璜』作『璜』，音同」是东观汉记载及郭璜，且名作「璜」字，今据李贤注，又参酌范书增补。<br/><br/>　　〔二四〕「自京师离宫果园上林广成囿悉以假贫人」，六帖卷三八引云：「诏有司京师果园悉以假贫人。」字句较略。此为永元五年二月事，见范晔后汉书和帝纪、袁宏后汉纪卷一三。<br/><br/>　　〔二五〕「收」，聚珍本脱，范晔后汉书和帝纪作「采」。<br/><br/>　　〔二六〕「六月」，此下三句原无，御览卷一四引，今据增补。范晔后汉书和帝纪永元五年载：「六月丁酉，郡国三雨雹。」李贤引东观汉记注云：「大如鴈子。」此段文字姚本作「六月，雨雹，大如鴈子」，系辑自李贤注，又酌取范书文字作了增补。聚珍本则与御览所引同。<br/><br/>　　〔二七〕「六年六月，和帝初令伏闭昼日」，此二句原无，史记封襌书索隐引下句，今据增补。上句则参考范晔后汉书和帝纪补入。范书和帝纪永元六年载：「六月己酉，初令伏闭尽日。」李贤注引汉官旧仪云：「伏日万鬼行，故尽日闭，不干它事。」此段文字姚本、聚珍本皆未辑录。<br/><br/>　　〔二八〕「七月」，此句至「未还宫而澍雨」诸句原无，御览卷六四二引，今据增补。<br/><br/>　　〔二九〕「寺」，初学记卷二０引无此字。按当有此字。「寺」谓官舍。范晔后汉书和帝纪李贤注引风俗通义云：「寺，嗣也，理事之吏，嗣续其中也。」通鑑卷四三胡三省注引风俗通义云：「寺，司也，诸官府所止皆曰寺。」华严经音义卷四引风俗通义云：「寺，司也，延之有法度者也。今诸侯所止皆曰寺也。」<br/><br/>　　〔三０〕「未还宫而澍雨」，范晔后汉书和帝纪永元六年载：「秋七月，京师旱。诏中都官徒各除半刑，谪其未竟，五月已下皆免遣。丁巳，幸洛阳寺，录囚徒，举冤狱。收洛阳令下狱抵罪，司隶校尉、河南尹皆左降。未及还宫而澍雨。」<br/><br/>　　〔三一〕「九年春正月，永昌徼外蛮夷及擅国重译奉贡」，此二句原无，范晔后汉书和帝纪云：永元「九年春正月，永昌徼外蛮夷及掸国重译奉贡」。李贤注云：「东观记作『擅』，俗本以『襌』字相类或作『襌』者，误也。」此二句即据李贤注，又摘取范书字句增补。<br/><br/>　　〔三二〕「改殡梁皇后于承光宫」，此句至「乃议改葬」诸句原无，范晔后汉书和帝纪永元九年九月载：「甲子，追尊皇妣梁贵人为皇太后。冬十月乙酉，改葬恭怀梁皇后于西陵。」此下李贤引东观汉记「改殡承光宫」至「乃议改葬」一段文字作注，今据李贤注所引增补。李贤注所引原无「梁皇后于」四字，聚珍本参酌范书增入，今从之。和帝母梁贵人，为窦皇后所谮，忧死，窦皇后养和帝以为己子。和帝即位，窦皇后为皇太后，控制了朝政。永元九年闰八月皇太后卒，于是和帝始有改葬其生母之举。<br/><br/>　　〔三三〕「仪比敬园」，范晔后汉书梁贵人纪云：和帝「以贵人酷殁，歛葬礼阙，乃改殡于承光宫，上尊谥曰恭怀皇后，追服丧制，百官缟素，与姊大贵人俱葬西陵，仪比敬园。」李贤注云：「敬园，安帝祖母宋贵人之园也。」<br/><br/>　　〔三四〕「十年五月丁巳」，此句至「坏民庐舍」诸句原无，司马彪续汉书五行志三刘昭注引，今据增补。范晔后汉书和帝纪李贤注亦引，字句稍异。此段文字下，聚珍本辑有以下一段文字：「十一年，帝召诸儒，鲁丕与侍中贾逵、尚书令黄香等相难，丕善对事，罢朝，特赐履袜。」此当出鲁丕传，今移入丕传。姚本亦把此段文字辑入和帝纪。<br/><br/>　　〔三五〕「十一年」，此下三句原无，范晔后汉书和帝纪永元十一年四月载：「己巳，复置右校尉官。」李贤注引东观汉记云：「置在西河鹄泽县。」玉海卷一三三、卷一三七亦引此句。此下三句即据李贤注，又酌取范书文句增补。<br/><br/>　　〔三六〕「十二年，象林蛮夷攻燔官寺」，此二句原无，文选卷五七潘岳马〈氵幵〉督诔李善注引下句，今据增补。范晔后汉书和帝纪永元十二年载：「夏四月，日南象林蛮夷反，郡兵讨破之。」又南蛮传载：「和帝永元十二年夏四月，日南象林蛮夷二千馀人寇掠百姓，燔烧官寺，郡县发兵讨击，斩其渠帅，馀众乃降。」「十二年」一句则据范书增补。聚珍本有此二句。<br/><br/>　　〔三七〕「秭归山高四百馀丈」，此下三句原无，范晔后汉书和帝纪李贤注引，今据增补。据范书和帝纪，永元十二年闰四月戊辰，秭归山崩。司马彪续汉书五行志四亦云：永元「十二年夏闰四月戊辰，南郡秭归山高四百丈，崩填谿，杀百馀人」。<br/><br/>　　〔三八〕「厌」，读作「压」。<br/><br/>　　〔三九〕「十一月癸酉夜」，此句至「西域蒙奇、疏勒二国归义」诸句原无，御览卷一五引，今据增补。首句御览卷一五原引作「和帝永和十二年癸酉夜」，「永和」乃「永元」之误。今删「和帝永和十二年」七字，又据御览卷八七二所引增补「十一月」三字。<br/><br/>　　〔四０〕「十三年」，原误作「十二年」，聚珍本作「十三年」，与范晔后汉书和帝纪相合，今据改正。「上日」，朔日也。尚书尧典云：「正月上日，受终于文祖。」<br/><br/>　　〔四一〕「上」，此字原无，姚本有，类聚卷一二引亦有，今据增补。聚珍本作「帝」。<br/><br/>　　〔四二〕「览书林，阅篇籍」，书钞卷一二仅引此二句，文字全同。<br/><br/>　　〔四三〕「十六年十一月己丑，行幸缑氏，登百坯山」，此三句原无，范晔后汉书和帝纪永元十六年载：「十一月己丑，行幸缑氏，登百岯山。」李贤注云：「东观记作『坯』，并音平眉反，流俗本或作『杯』者，误也。」可见东观汉记载和帝至缑氏县，登境内百坯山事。今据李贤注，又酌取范书文句增补此三句。<br/><br/>　　〔四四〕「元兴元年五月，右扶风雍地裂」，此二句原无，范晔后汉书和帝纪元兴元年载：「五月癸酉，雍地裂。」李贤注云：「东观记曰『右扶风雍地裂』，流俗本『雍』下有『州』者，误也。」今据李贤注，又参酌范书增补。<br/><br/>　　〔四五〕「朝无宠族」，书钞卷一五仅引此一句，「族」作「幸」。御览卷九一所引此句与上文「阅篇籍」句相衔接，文义不相连属，此句上有阙佚。<br/><br/>　　〔四六〕「笃」，聚珍本作「悦」。按「笃」字是。<br/><br/>　　〔四七〕「内勤经艺」，书钞卷一二仅引此一句。<br/><br/>　　〔四八〕「自左右近臣，皆诵诗、书」，书钞卷一二仅引「左右诵书」一句，系括引大意。<br/><br/>　　〔四九〕「方」，姚本、聚珍本作「万」，类聚卷一二引同。<br/><br/>　　〔五０〕「贞符瑞应」，此句姚本、聚珍本作「符瑞」，类聚卷一二引同。按如作「符瑞」，则当与下句连读。<br/><br/>　　〔五一〕「元兴元年十二月」，此下一段文字聚珍本移置于上文「朝无宠族」句前。<br/><br/>　　〔五二〕「以奉大业」，书钞卷一七仅引此一句。<br/><br/>　　〔五三〕「宫无嫔嫱郑、卫之讌」，此下二句书钞卷八引作「宫无嫔嫱之燕，囿无盘乐之豫」，文有节删。「郑、卫」谓春秋战国时的郑国和卫国的民间俗乐。因与雅乐不同，故被排斥，视为淫靡之乐。礼记乐记云：「郑、卫之音，乱世之音也。」<br/><br/>　　〔五四〕「远近承风云尔」，此条文字姚本、聚珍本皆未辑录。<br/><br/>　　孝殇皇帝<br/><br/>　　孝殇皇帝讳隆，〔一〕和帝之少子也。和帝皇子数十，生者辄夭，故殇帝养于民。元兴元年十二月，和帝崩。是日仓卒，殇帝时生百馀日，乃立以为皇太子。其夜即位，尊皇后邓氏为皇太后。帝在襁褓，太后临朝。殇帝诏省荏弱平簟。〔二〕延平元年八月，帝崩于崇德前殿，年二岁，葬康陵。御览卷九一<br/><br/>　　孝殇襁褓承统，〔三〕寝疾不豫，天命早崩，国祚中绝，社稷无主，天下敖然，〔四〕赖皇太后临朝，〔五〕孔子称「有妇人焉」，〔六〕信哉！御览卷九一<br/><br/>　　〔一〕　「孝殇皇帝」，事详范晔后汉书卷四孝殇帝纪、袁宏后汉纪卷一五。<br/><br/>　　〔二〕　「殇帝诏省荏弱平簟」，此句原无，御览卷七０八引，聚珍本连缀于「延平元年八月」句前，今从之。此诏范晔后汉书殇帝纪失载。「平簟」二字疑有讹误。<br/><br/>　　〔三〕　「孝殇襁褓承统」，从文字内容来看，此下诸句是殇帝纪序中语。<br/><br/>　　〔四〕　「敖」，聚珍本作「嗷」。按「敖」乃「嗷」的同音假借字。又作「謷」、「熬」、「嗷」。说文云：「嗷，众口愁也。」<br/><br/>　　〔五〕　「临朝」，此二字聚珍本脱。<br/><br/>　　〔六〕　「孔子称『有妇人焉』」，论语泰伯篇云：「舜有臣五人而天下治。武王曰：『予有乱臣十人。』孔子曰：『才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。』」所谓「妇人」，是指文王妃太似。列女传母仪传云：「太似者，武王之母，……旦夕勤劳，以进妇道。太似号曰文母。文王理阳道而治外，文母理阴道而治内。」</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-252-3980.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3982.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

