<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十九下 文十一年，尽十五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十九下 文十一年，尽十五年全文,孔颖达作品" />
<meta name="description" content="春秋左传正义原文阅读,卷十九下 文十一年，尽十五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10168.html";
var nextpage="novel-read-1018-10170.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十九下 文十一年，尽十五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10168.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十九下 文十一年，尽十五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:52:22<span class="divide">|</span></p>
<div class="page-body">
<div class="page-content">
<p>【经】十有一年，春，楚子伐麇。（讨前年逃厥貉会。○麇，九伦反。）夏，叔仲彭生会晋郤缺于承筐。（承筐，宋地。在陈留襄邑县西。彭生叔仲，惠伯。郤缺，冀缺。○叔仲彭生，叔又作，本或作“叔彭生”，“仲”，衍字。缺，丘悦反。）<br/><br/>　　秋，曹伯来朝。<br/><br/>　　公子遂如宋。<br/><br/>　　狄侵齐。<br/><br/>　　冬，十月，甲午，叔孙得臣败狄于咸。咸，鲁地。○咸音咸。<br/><br/>　　【传】十一年，春，楚子伐麇，成大心败麇师於防渚。（成大心，子玉之子，大孙伯也。防渚，麇地。）潘崇复伐麇，至于锡{宀儿}。（锡{宀儿}，麇地。○复，扶又反。钖音羊，或作锡，星历反。）<br/><br/>　　夏，叔仲惠伯会晋郤缺于承筐，谋诸侯之从於楚者。九年，陈郑及楚平。十年，宋听楚命。<br/><br/>　　秋，曹文公来朝，即位而来见也。○见，贤遍反。<br/><br/>　　襄仲聘于宋，且言司城荡意诸而复之，八年，意诸来奔。归不书，史失之。<br/><br/>　　[疏]注“八年”至“失之”。<br/><br/>　　○正义曰：诸侯之卿出奔而复归者，宋华元、卫孙林父之徒，皆书其归，则荡意诸之归，亦当书之。服虔云：“反不书者，施而不德。”卫冀隆亦同服义，而难杜云：“襄二十九年，乐氏施而不德，《春秋》所善不书，意诸之归则是施而不德。且经所不书，传即发文。史失之，即‘不书日，史失之’之类是也。此既无传，何知史失？”杜必以为史失者，案卫侯郑之归于卫也，僖公纳赂而请之；卫侯朔之入于卫也，庄公兴师而纳之；归邾子益于邾，自我而归之，皆受鲁施，并书於经。何独意诸施而不德？若意诸施而不德，彼何故施而德之？春秋公侯大夫失位出奔，得人力而反者多矣。若皆施而不德，不应赴告诸侯，鲁以不书为是，则书者为非，何以无贬责之文？定人之谓礼，存亡之谓义。未有礼义，在可讳之竟，故杜以为史官失之，故不书於策。<br/><br/>　<br/><br/>　　因贺楚师之不害也。往年楚次厥貉，将以伐宋。<br/><br/>　　鄋瞒侵齐，鄋瞒，狄国名，防风之后，漆姓。○鄋，所求反。《说文》作“{灾邓}，”云：“北方长狄国也，在夏为防风氏，殷为注芒氏。”《字林》{灾邓}，一音先牢反。瞒，莫干反。漆音七。<br/><br/>　　[疏]注“鄋瞒”至“漆姓”。<br/><br/>　　○正义曰：狄是北夷大号。鄋瞒是其国名。《鲁语》云“吴伐越，隳会稽，获骨节专车。吴子使来聘，问之仲尼。仲尼宴之，客执骨而问曰：‘敢问骨何为大？’仲尼曰：‘昔禹致群臣於会稽之山，防风氏后至，禹杀而戮之，其骨节专车。此为大矣。’客曰：‘防风氏何守？’仲尼曰：‘汪芒氏之君，守封、隅之山者也，为漆姓。在虞、夏、商为汪芒氏，於周为长狄氏，今曰大人。’客曰：‘人长之极几何？’仲尼曰：‘僬侥氏长三尺，短之至也。长者不过十之，数之极也。’”此言“长狄”，狄之长者，彼言“於周为长狄”。知鄋瞒即是防风氏之后，故以《国语》为说。服云：“伐我不书，讳之。”<br/><br/>　<br/><br/>　　遂伐我。公卜使叔孙得臣追之，吉。侯叔夏御庄叔，庄叔，得臣。○夏，户雅反。绵房甥为右，富父终甥驷乘。驷乘，四人共车。○乘，绳证反，注及下皆同。<br/><br/>　　冬，十月，甲午，败狄于咸，获长狄侨如。侨如，鄋瞒国之君，盖长三丈。获侨如，不书，贱夷狄也。○侨，本作“乔”，其骄反。长，如字，又直亮反。<br/><br/>　　[疏]注“侨如”至“狄也”。<br/><br/>　　○正义曰：经书“败狄于咸”，即是败一国也。败其国而获此人，传不言是其将帅，知是其国之君也。《穀梁传》曰：“长狄，瓦石不能害。叔孙得臣最善射者，射其目，身横九亩。断其首而载之，眉见於轼。”何休云：“盖长百尺。”《鲁语》仲尼所云此十倍僬侥氏之长者，故云“盖长三丈”。《鲁语》言“不过十之”，是疑之言，故云“盖”也。宣十五年“晋师灭赤狄潞氏，以潞子婴儿归”。彼获婴儿归，书之。此获侨如不书者，潞国大，其君贵，故书之；此国小，侨如贱，不书，贱夷狄也。<br/><br/>　<br/><br/>　　富父终甥摏其喉，以戈杀之。摏犹冲也。○摏，舒容反。喉音侯。戈，古禾反。<br/><br/>　　[疏]“摏其喉以戈杀之”。<br/><br/>　　○正义曰：《考工记》戈之长六尺六寸耳，得及长狄之喉者。兵车之法，皆三人共乘。鲁、宋与长狄之战，车皆四乘，改其乘，必长其兵。谓之戈，盖形如戈也。<br/><br/>　<br/><br/>　　埋其首於子驹之门，子驹，鲁郭门。骨节非常，恐后世怪之，故详其处。○处，昌吕反。以命宣伯。得臣待事而名其三子，因名宣伯曰侨如，以旌其功。○名，如字，或亡政反。<br/><br/>　　[疏]注“得臣”至“其功”。<br/><br/>　　○正义曰：襄三十年传说此事云：“叔孙庄叔败狄于咸，获长狄侨如及虺也豹也，皆以名其子。”定八年传称“鲁苫越生子，将待事而名之。阳州之役获焉，名之曰阳州”。知得臣亦待事以名其三子，以旌章其功也。此三子未必同年而生，或生讫待事，或事后始生，欲以章己功，取彼名而名之也。<br/><br/>　<br/><br/>　　初，宋武公之世，鄋瞒伐宋。在春秋前。<br/><br/>　　[疏]注“在春秋前”。<br/><br/>　　○正义曰：《史记·十二诸侯年表》宋武公即位十八年，以鲁惠公二十一年卒。卒在春秋前二十六年，不知鄋瞒以何年伐宋也。<br/><br/>　<br/><br/>　　司徒皇父帅师御之，耏班御皇父充石，皇父，戴公子。充石，皇父名。○御，本亦作“御”，鱼吕反。耏音而。<br/><br/>　　[疏]注“皇父”至“父名”。<br/><br/>　　○正义曰：皇父，戴公子，《世本》文。古人连言名字者，皆先字后名。且此人子孙以“皇”为氏，知皇父字，充石名。<br/><br/>　<br/><br/>　　公子穀甥为右、司寇牛父驷乘，以败狄于长丘，长丘，宋地。获长狄缘斯，缘斯，侨如之先。<br/><br/>　　[疏]“获长狄缘斯”。<br/><br/>　　○正义曰：服虔云“不言所埋，埋其身首同处於战地可知”。<br/><br/>　<br/><br/>　　皇父之二子死焉。皇父与穀甥及牛父皆死，故耏班独受赏。<br/><br/>　　[疏]注“皇父”至“受赏”。<br/><br/>　　○正义曰：贾逵云“皇父与穀甥牛父三子皆死”。郑众以为穀甥牛父二人死耳，皇父不死。马融以为皇父之二子从父在军，为敌所杀，名不见者，方道二子死，故得胜之。如今皆死，谁杀缘斯？服虔云：“杀缘斯者，未必三子之手，士卒获之耳。”下言“宋公以门赏耏班”，班为皇父御而有赏，三子不见赏，疑皆死。贾君为近之。如马之言，於传文为顺。但班独受赏，知三子皆死，故杜亦同之。<br/><br/>　<br/><br/>　　宋公於是以门赏耏班，使食其征，门，关门。征，税也。○税，舒锐反。<br/><br/>　　[疏]注“门，关门。征，税也”。<br/><br/>　　○正义曰：礼惟关门有征，知门是关门也。《周礼·司关》“司货贿之出入。掌其治禁，与其征廛。国凶札，则无关门之征”。郑玄云：“征廛者，货贿之税。”《孟子》曰：“关，几而不征，则天下行旅皆说，而原出於其涂矣。”如彼文，知出入关者必有征税，但不知几而税一也。然据礼文，城门亦有征。必知关门者，以关门征税其数既多，故昭二十年“逼介之关，暴征其私”。是关禁之重异於城门。此云食其征税，故知关税也。<br/><br/>　<br/><br/>　　谓之耏门。晋之灭潞也，在宣十五年。○潞音路。获侨如之弟焚如。齐襄公之二年，鲁桓之十六年。鄋瞒伐齐，齐王子成父获其弟荣如，荣如，焚如之弟。焚如后死而先说者，欲其兄弟伯季相次。荣如以鲁桓十八年死，至宣十五年一百三岁，其兄犹在。传言既长且寿，有异於人。王子成父，齐大夫。○且寿，如字，一音授。埋其首於周首之北门。周首，齐邑。济北穀城县东北有周首亭。卫人获其季弟简如，伐齐退走，至卫见获。鄋瞒由是遂亡。长狄之种绝。○种，章勇反。<br/><br/>　　[疏]注“长狄之种绝”。<br/><br/>　　○正义曰：此时长狄种绝，仲尼犹云“今日大人”者，言当时呼往前长狄为“大人”，未必其时有之。若当时犹有其种，吴人不应怪其骨也。但如此传文长狄有种，种类相生，当有支胤，唯获数人，云其种遂绝，深可疑之。命守封隅之山，赐之以漆为姓，则是出为国主，绵历四代，安得更无支属？唯有四人，且君为民心，方以类聚，不应独立三丈之君，使牧八尺之民。又三丈之人，谁为匹配？岂有三丈之妻为之生产乎？人情度之，深可惑也。《国语》仲尼之谈，《左传》丘明所说，通贤大圣立此格言，不可论其是非，实疑之久矣。苏氏云：《国语》称“今目大人”，但迸居夷狄，不在中国，故云遂亡。《公羊》、《穀梁》并云，长狄兄弟三人，一之齐，一之鲁，一之晋。何以书记异？犹如《史记》所云“秦时大人见於临洮”。<br/><br/>　<br/><br/>　　郕大子朱儒自安於夫锺，安，处也。夫锺，郕邑。○郕音成。儒，如朱反。夫音扶。国人弗徇。徇，顺也。为明年郕伯来奔传。○徇，似俊反。<br/><br/>　　【经】十有二年，春，王正月，郕伯来奔。（称爵，见公以诸侯礼迎之。○见，贤遍反。）<br/><br/>　　[疏]注“称爵”至“迎之”。<br/><br/>　　○正义曰：此实大子，公以诸侯礼迎之。公既尊之为君，史遂从公之意。成十年“晋侯有疾，立大子州蒲为君，会诸侯伐郑”。经即书为“晋侯”。史官不可反公之心。追言世子，从君所称，更是其实故也。<br/><br/>　<br/><br/>　　杞伯来朝。复称伯，舍夷礼。○复，扶又反，一音服。舍音舍。<br/><br/>　　二月，庚子，子叔姬卒。既嫁成人，虽见出弃，犹以恩录其卒。<br/><br/>　　[疏]“既嫁”至“其卒”。<br/><br/>　　○正义曰：天子诸侯绝期，嫁女於诸侯，则尊同恩。成於敌体，其礼不为降，卒则服大功九月。叔姬既为杞之夫人，虽见出弃，犹以恩录其卒。《丧服》女子既嫁而反在父母之室，从本服为之齐衰期。此既书其卒，当服其本服。杜《谱》不知此叔姬是何公之女。要姑与姊妹皆服期也。《释例》曰：“出弃之女反在父母之室，则与既笄成人者同，故亦书‘卒’也。”杞叔姬卒，《穀梁》以为公母姊妹，谓同母姊妹。<br/><br/>　<br/><br/>　　夏，楚人围巢。巢，吴楚间小国。卢江六县东有居巢城。<br/><br/>　　秋，滕子来朝。秦伯使术来聘。术不称氏，史略文。<br/><br/>　　冬，十有二月，戊午，晋人、秦人战于河曲。不书败绩，交绥而退，不大崩也。称“人”，秦晋无功，以微者告也。“皆陈曰战”，例在庄十一年。河曲在河东蒲坂县南。○陈，直觐反。坂音反。<br/><br/>　　季孙行父帅师，城诸及郓。郓，莒、鲁所争者。城阳姑幕县南有员亭。员即郓也。以其远逼外国，故帅师城之。○郓音军。幕音莫。员音云，一音运，本又作“郓”，音同。<br/><br/>　　【传】十二年，春，郕伯卒，郕人立君。（太子自安於外邑故。）大子以夫锺与郕邽来奔。（郕邽亦邑。○邽音圭。）公以诸侯逆之，非礼也。（非公宠叛人。）故书曰：“郕伯来奔。”不书地，尊诸侯也。（既尊以为诸侯，故不复见其窃邑之罪。○复，扶又反。见，贤遍反。）<br/><br/>　　杞桓公来朝，始朝公也。公即位，始来朝。<br/><br/>　　[疏]“传始朝公也”。<br/><br/>　　○正义曰：刘炫云：“鲁公新立，邻国及时来朝，则曰‘公即位’。而来朝晚，则云‘始朝公也’。诸侯自新立，来及时者，则云‘即位’，而来见晚，则云“始见霸主’。即位，鲁君往朝，则曰‘朝嗣君’。鲁君新立，往朝大国，则曰‘即位而往见’也”。<br/><br/>　<br/><br/>　　且请绝叔姬而无绝昏，公许之。不绝昏，立其娣以为夫人。不书来归，未归而卒。<br/><br/>　　[疏]注“不绝”至“而卒”。<br/><br/>　　○正义曰：传言请“无绝昏”，成五年有“杞叔姬来归”，故知立其娣为夫人也。其娣亦字“叔”者，周之法称“叔”也。《释例》曰：“杞桓公以僖二十三年即位，襄六年卒，凡在位七十一年。文、成之世，经书‘叔姬’二人，一人卒，一人出，皆杞桓公夫人也。传例‘出曰来归’，不书来归，未归而卒也。既归而卒，亦当书之。成五年‘杞叔姬来归’，八年书‘卒’是也。宣十六年‘郯伯姬来归’，后不书‘卒’者，或更嫁於大夫，故不书卒耳。”<br/><br/>　<br/><br/>　　二月，叔姬卒。不言杞，绝也。既许其绝，故不言杞。书叔姬，言非女也。女未笄而卒，不书。○笄，古兮反。<br/><br/>　　楚令尹大孙伯卒。成嘉为令尹。若敖曾孙，子孔。群舒叛楚。群舒，偃姓，舒庸、舒鸠之属。今庐江南有舒城。舒城西南有龙舒。<br/><br/>　　[疏]注“群舒”至“龙舒”。<br/><br/>　　○正义曰：《世本》“偃姓，舒庸、舒蓼、舒鸠、舒龙、舒鲍、舒龚。”以其非一，故言“属”以包之。<br/><br/>　<br/><br/>　　夏，子孔执舒子平及宗子，遂围巢。平，舒君名。宗、巢二国，群舒之属。<br/><br/>　　秋，滕昭公来朝，亦始朝公也。<br/><br/>　　秦伯使西乞术来聘，且言将伐晋。襄仲辞玉，曰：“君不忘先君之好，照临鲁国，镇抚其社稷，重之以大器，寡君敢辞玉。”大器，圭璋也。不欲与秦为好，故辞玉。○好，呼报反，注及下同。重，直用反。璋音章。<br/><br/>　　[疏]“大器”至“辞玉”。<br/><br/>　　○正义曰：聘君用圭，享用璧；聘夫人用璋，享用琮。《聘礼记》曰：“凡四器者，唯其所宝，以聘可也。”故知所言大器是圭璋也。《考工记·玉人》云：“瑑圭璋八寸，璧琮八寸以覜聘。”《聘礼记》云：“所以朝天子，圭与缫皆九寸。问诸侯，朱绿缫八寸。”郑玄云“於天子曰朝，於诸侯曰问。记之於聘文互相备”。言“互相备”者，朝诸侯与天子同，聘天子与诸侯同也。所言“朝圭九寸聘圭八寸”，谓上公礼也。使臣出聘，降君一等，故八寸，则侯伯之使当瑑圭六寸，子男之使当瑑璧四寸也。《聘义》曰：“以圭璋聘，重礼也。已聘而还圭璋，此轻财而重礼之义也”。然则玉必还其来使，而下云“致诸执事以为瑞节”及“襄仲辞之”者，礼聘终，虽复得还玉，初聘之时，其意欲致与主国，但主国谦退，礼终还之。且襄仲辞之者，为不欲与秦为好。<br/><br/>　<br/><br/>　　对曰：“不腆敝器，不足辞也”。腆厚也。○腆，他典反。主人三辞。宾客曰：“寡君原徼福于周公、鲁公以事君，徼，要也。鲁公，伯禽也。言原事君以并蒙先君之福。○徼，古尧反。要，於尧反，下同。不腆先君之敝器。使下臣致诸执事，以为瑞节。节，信也。出聘必告庙，故称先君之器。○瑞，垂伪反。要结好命，所以藉寡君之命，结二国之好，藉，荐也。○藉，在夜反，注同。<br/><br/>　　[疏]注“藉荐也”。正义曰：《聘礼》“执圭所以致君命”，君命致，藉玉而后通。若坐之有荐席然，故以藉为荐也。<br/><br/>　<br/><br/>　　是以敢致之。”襄仲曰：“不有君子，其能国乎？国无陋矣。”厚贿之。贿，赠送也。○贿，呼罪反。<br/><br/>　　秦为令狐之役故，○为，于伪反。冬，秦伯伐晋，取羁马。令狐役在七年。羁马，晋邑。○令，力丁反。晋人御之。赵盾将中军，荀林父佐之；林父代先克。○将，子匠反，下皆同。郤缺将上军，代箕郑。臾骈佐之；代林父。○骈，步边反。栾盾将下军，栾枝子，代先蔑。○栾，力官反。盾，徒本反。胥甲佐之。胥臣子，代先都。范无恤御戎，代步招。○招，上遥反。以从秦师于河曲。臾骈曰：“秦不能久，请深垒固军以待之。”从之秦人欲战，秦伯谓士会曰：“若何而战？”晋士会七年奔秦。○垒，力轨反。<br/><br/>　　[疏]“深垒固军”。<br/><br/>　　○正义曰：垒，壁也。军营所处，筑土自卫谓之为垒。深者，高也。高其垒以为军之阻固。案《觐礼》说“为坛深四尺”，郑注云“深，高也”。是其义也。<br/><br/>　<br/><br/>　　对曰：“赵氏新出其属曰臾骈，必实为此谋，将以老我师也。臾骈，赵盾属大夫，新出佐上军。赵有侧室曰穿，晋君之婿也，侧室，支子。穿，赵夙庶孙。○穿音川。<br/><br/>　　[疏]注“侧室”至“庶孙”。正义曰：《文王世子》云“公若有出疆之政，庶子守公宫，正室守大庙”。郑玄云：“正室，適子也。”正室是適子，知侧室是支子，言在適子之侧也。《世族谱》“穿，赵夙之孙”，则是赵盾从父昆弟之子也。盾为正室，故谓穿为侧室。穿别为邯郸氏，赵旃、赵胜、邯郸午是其后也。<br/><br/>　<br/><br/>　　有宠而弱，不在军事，弱，年少也，又未尝涉知军事。○少，诗照反。好勇而狂，且恶臾骈之佐上军也。若使轻者肆焉，其可。”肆，暂往而退也。○恶，乌路反。轻，遣政反。肆音四。秦伯以璧祈战于河。祷求胜。○祷，丁老反，一音丁报反。十二月，戊午，秦军掩晋上军，赵穿追之，不及。上军不动，赵穿独追之。反，怒曰：“裹粮坐甲，固敌是求，敌至不击，将何俟焉？”军吏曰：“将有待也。”待可击。○裹音果。<br/><br/>　　[疏]“裹粮坐甲”。<br/><br/>　　○正义曰：甲者，所以制御非常，临敌则被之於身，未战且坐之於地。<br/><br/>　<br/><br/>　　穿曰：“我不知谋，将独出。”乃以其属出。宣子曰：“秦获穿也，获一卿矣。僖三十三年，晋侯“以一命命郤缺为卿”，不在军帅之数。然则晋自有散位从卿者。○帅，所类反。散，悉但反。秦以胜归，我何以报？”乃皆出战，交绥。《司马法》曰：“逐奔不远，从绥不及。逐奔不远则难诱，从绥不及则难陷。”然则古名退军为绥。秦、晋志未能坚战，短兵未至，争而两退，故曰交绥。○争，争斗之争。<br/><br/>　　[疏]注“司马”至“两退”。<br/><br/>　　○正义曰：魏武全引《司马法》云“将军死绥”，旧说绥，郤也。言军郤，将当死。绥必是退军之名。绥训为安，盖兵书务在进取，耻言其退，以安行即为大罪，故以绥为名焉。<br/><br/>　<br/><br/>　　秦行人夜戒晋师曰：“两君之士，皆未慭也。明日请相见也。慭，缺也。○慭，鱼觐反，又鱼辖反。《方言》云：“伤也”。《字林》云：“间也，牛吝反。”<br/><br/>　　[疏]注“慭缺也”。<br/><br/>　　○正义曰：慭者，缺之貌。今人犹谓缺为慭也。沈氏云“《方言》云‘慭，伤’。伤即缺也”。下云“死伤未收”，则是已有死者，但不至大崩，未甚丧败，故为“皆未缺也”。<br/><br/>　<br/><br/>　　臾骈曰：“使者目动而言肆，惧我也，目动，心不安。言肆，声放失常节。○使，所吏反。将遁矣。薄诸河，必败之。”薄，迫也。○遁，徒困反。薄，蒲莫反，下同。败，卑卖反。胥甲、赵穿当军门呼曰：“死伤未收而弃之，不惠也；不待期而薄人於险，无勇也。”乃止。晋师止，为宣元年放胥甲传。秦师夜遁。复侵晋，入瑕。○复，扶又反。<br/><br/>　　城诸及郓。书，时也。<br/><br/>　　【经】十有三年，春，王正月。<br/><br/>　　夏，五月，壬午，陈侯朔卒。无传。再同盟。<br/><br/>　　[疏]注“再同盟”。<br/><br/>　　○正义曰：朔以僖二十九年即位，其年盟于翟泉，文二年于垂陇，七年于扈。云“再同盟”者，据文公言之。<br/><br/>　<br/><br/>　　邾子蘧蒢卒。未同盟而赴以名。○蘧，其居反。蒢，丈居反。<br/><br/>　　[疏]注“未同盟而赴以名”。<br/><br/>　　○正义曰：蘧蒢，邾子琐之子也。庄二十九年即位，僖元年与鲁盟于荦。而云“未同盟”，盖据文公为言，故云“未同盟”。刘炫以荦盟规之，非也。<br/><br/>　<br/><br/>　　自正月不雨，至于秋七月。无传。义与二年同。<br/><br/>　　大室屋坏。大庙之室。○大音泰，注及传同。<br/><br/>　　[疏]注“大庙之室”。<br/><br/>　　○正义曰：传称“书，不共”，则於此室当共，知大庙之室也。《明堂位》曰“祀周公於大庙”，此周公之庙坏也。不直言大庙坏，而云“大室屋坏”者，大庙之制其檐四阿，而下当其室中，又拔出为重屋。《明堂位》云“大庙，天子明堂，复庙重檐，天子之庙饰”。郑云：“复庙，重屋也。”是天子之庙上为重屋。此是大庙当中之室，其上之屋坏，非大庙全坏也。《公羊》作“世室”。传曰：“世室者何？鲁公之庙也，周公称大庙，鲁公称世室，群公称宫，此鲁公之庙也。曷为谓之世室？世室，犹世世不毁也。”《左传》不辨此是何公之庙，而经谓之“大室”，则此室是室之最大者，故知是周公之庙，非鲁公也。《明堂位》曰：“鲁公之庙，文世室也。武公之庙，武世室也。”不毁则称世室。世室非一君庙名。若是伯禽之庙，则宜举其号谥。且《左氏》经为“大室”，不作世室，故《左氏》先师贾、服等皆以为大庙之室也。坏必更作，书其坏，而不书作者，随即脩之，故不书也。定二年五月“雉门及两观灾。十月新作雉门及两观”。启塞从时，讥其缓作，故别书之耳。<br/><br/>　<br/><br/>　　冬，公如晋卫侯会公于沓。沓地阙。○沓，徒答反。<br/><br/>　　狄侵卫。无传。<br/><br/>　　十有二月，己丑，公及晋侯盟。十二月无己丑，己丑，十一月十一日。<br/><br/>　　公还自晋。郑伯会公于棐。棐，郑地。○棐，芳味反，又非尾反。<br/><br/>　　【传】十三年，春，晋侯使詹嘉处瑕，以守桃林之塞。（詹嘉，晋大夫。赐其瑕邑令，帅众守桃林以备秦。桃林在弘农华阴县东潼关。○詹，章廉反。塞，悉代反。令，力呈反。华，户化反。潼音童。）<br/><br/>　　[疏]注“詹嘉”至“潼关”。<br/><br/>　　○正义曰：桃林之塞在南河之南，远处晋之南竟。从秦適周，乃由此路。使詹嘉守此塞者，以秦与东方诸侯远结恩好。及西乞聘鲁，亦应更交馀国，虑其要结外援，东西图己，故使守此阨塞，欲断其来往也。<br/><br/>　<br/><br/>　　晋人患秦之用士会也，夏，六卿相见於诸浮。诸浮，晋地。<br/><br/>　　[疏]“六卿相见於诸浮”。<br/><br/>　　○正义曰：六卿在朝，旦夕聚集，而特云“相见於诸浮”者，将欲密谋，虑其漏泄，故出就外野，屏人私议。诸浮当是城外之近地耳。<br/><br/>　<br/><br/>　　赵宣子曰：“随会在秦，贾季在狄，难日至矣，若之何？”六年贾季奔狄。○难，乃旦反。日，人实反。中行桓子曰：“请复贾季，中行桓子，荀林父也。僖二十八年始将中行，故以为氏。○行，户郎反，注同。将，子匠反。能外事，且由旧勋。”有狐偃之旧勋。<br/><br/>　　[疏]“能外事”。<br/><br/>　　○正义曰：贾季是狐突之孙，狐偃之子。本是狄人，能知外竟之事。谓知狄之情，得豫为之备。<br/><br/>　<br/><br/>　　郤成子曰：“贾季乱，且罪大，杀阳处父故。不如随会，能贱而有耻，柔而不犯，不可犯以不义。<br/><br/>　　[疏]“能贱而有耻”。<br/><br/>　　○正义曰：服虔云：“谓能处贱且又知耻。”言不可污辱。<br/><br/>　<br/><br/>　　其知足使也，且无罪。”乃使魏寿馀伪以魏叛者，以诱士会，执其帑於晋，使夜逸。魏寿馀，毕万之后。帑，寿馀子。○知音智。帑音奴。<br/><br/>　　[疏]注“魏寿”至“之后”。<br/><br/>　　○正义曰：闵元年晋侯“赐毕万魏”。魏犨者，万之孙，为魏之世適。寿馀为魏邑之主，当是犨之近亲，故云“毕万之后”。<br/><br/>　<br/><br/>　　请自归于秦，秦伯许之。许受其邑。履士会之足於朝。蹑士会足，欲使行。○蹑，女涉反。秦伯师于河西，将取魏。魏人在东。今河北县，於秦为在河之东。寿馀曰：“请东人之能与夫二三有司言者，吾与之先。”欲与晋人在秦者共先告喻魏有司。○夫音扶。<br/><br/>　　[疏]“请东”至“之先”。<br/><br/>　　○正义曰：请旧是东方之人并有才能堪与彼魏邑二三有司说归秦之言者，吾与先行。<br/><br/>　<br/><br/>　　使士会。士会辞曰：“晋人，虎狼也。若背其言，臣死，妻子为戮，无益於君。不可悔也。”辞行，示己无去心。○背音佩，下同。<br/><br/>　　[疏]“臣死”至“悔也”。<br/><br/>　　○正义曰：言身拘死於晋，妻为戮於秦，必无益於君，不可改悔。<br/><br/>　<br/><br/>　　秦伯曰：“若背其言，所不归尔帑者，有如河。”言必归其妻子，明白如河。乃行。绕朝赠之以策，策，马楇。临别授之马楇，并示己所策以展情。绕朝，秦大夫。○朝，如字，又张遥反。策，本又作“筴”，初革反。楇，张瓜反，马杖也；王，邹华反。《字林》作“{&#11950;朵}”，云：“箠也，竹瓜反。”<br/><br/>　　[疏]注“策马楇”。<br/><br/>　　○正义曰：服虔云：“绕朝以策书赠士会。”杜不然者，寿馀请讫，士会即行，不暇书策为辞，且事既密，不宜以简赠人。传称“以书相与”，皆云“与书”，此独不宜云“赠之以策”，知是马楇。楇，杖也。<br/><br/>　<br/><br/>　　曰：“子无谓秦无人，吾谋適不用也。”示己觉其情。既济，魏人譟而还。喜得士会。○譟，素报反。还音旋。秦人归其帑。其处者为刘氏。士会，尧后刘累之胤。别族复累之姓。○累，劣彼反。<br/><br/>　　[疏]“其处者为刘氏”。<br/><br/>　　○正义曰：伍员属其子於齐使为王孙氏者，知己将死，豫令改族。其传又为而发之。士会之帑在秦不显，於会之身复无所辟，传说处秦为刘氏，未知何意言此？讨寻上下，其文不类，深疑此句或非本旨，盖以为汉室初兴，损弃古学，《左氏》不显於世，先儒无以自申，刘氏从秦从魏，其源本出刘累，插注此辞，将以媚於世。明帝时，贾逵上疏云：“《五经》皆无证图谶明刘氏为尧后者，而《左氏》独有明文。”窃谓前世藉此以求道通，故后引之以为证耳。<br/><br/>　　○注“士会”至“之姓”。<br/><br/>　　○正义曰：昭二十九年传称陶唐氏既衰，其后曰刘累，能饮食龙。夏王孔甲赐氏曰御龙。襄二十四年传范宣子云：“匄之祖，自虞以上为陶唐氏，在夏为御龙氏，在商为豕韦氏，在周为唐杜氏，晋主夏盟为范氏。”《晋语》云：“昔隰叔子违周难於晋，生子舆为司空。世及武子，佐文、襄，辅成、景。是以受随、范。”贾逵云：“隰叔，杜伯之子。周宣王杀杜伯，其子逃奔晋。子舆，士蒍也。武子，蒍之孙，即士会也。”又《世本》“士蒍生士伯缺，缺生士会，会生士燮”。会是蒍之孙，是为尧后也。会子在秦不被赐族，故自复累之姓为刘氏。秦灭魏，刘氏徙大梁。汉高祖之祖为丰公，又徙沛，故高祖为沛人。<br/><br/>　<br/><br/>　　邾文公卜迁于绎。绎，邾邑。鲁国邹县北有绎山。○绎音亦。邹，侧留反。<br/><br/>　　[疏]注“绎邾”至“绎山”。<br/><br/>　　○正义曰：邾都本在邹县。邹县北有绎山，徙都於彼山旁，山旁当有旧邑，故曰“绎，邾邑”也。邾既迁都於此，竟内别有绎邑。宣十年“公孙归父帅师伐邾，取绎”，取彼之别邑，不取邾之国都也。但邾是小国，彼绎邑亦取绎山为名，应近邾之都耳。<br/><br/>　<br/><br/>　　史曰：“利於民而不利於君。”邾子曰：“苟利於民，孤之利也。天生民而树之君，以利之也。民既利矣，孤必与焉。”左右曰：“命可长也，君何弗为？”邾子曰：“命在养民。死之短长，时也。民苟利矣，迁也。吉莫如之！”左右以一人之命为言，文公以百姓之命为主。一人之命各有短长，不可如何。百姓之命乃传世无穷，故徙之。○与音预。传，直专反。<br/><br/>　　[疏]注“左右”至“徙之”。<br/><br/>　　○正义曰：史明卜筮，知国迁君必死，不知君命自当卒也。左右之意，谓不迁命可长。左右劝君勿迁，以一人之命为言也。文公之意，人君之命在於养民，迁则民利，志在必迁，以百姓之命为主也。一人之命各有短长，长短先定，不迁亦死，是不可如何。百姓之命利在水土，迁就善居，则民安乐，乃传世无穷也。晋迁新田，十世之利，卫迁帝丘，卜曰三百年，是传世也。<br/><br/>　<br/><br/>　　遂迁于绎。五月，邾文公卒。君子曰：“知命”。<br/><br/>　　[疏]“君子曰知命”。<br/><br/>　　○正义曰：俗人见其早卒，谓其由迁而死。死之短长有时，不迁至期亦卒。传言“君子曰知命”，所以证俗人之惑。邾文公以庄二十九年即位，至今五十一年，享国久矣，命非短折也。<br/><br/>　<br/><br/>　　秋，七月，大室之屋坏。书，不共也。简慢宗庙，使至倾颓，故书以见臣子不共。○颓，大回反。见，贤遍反。<br/><br/>　　[疏]“书不共”。<br/><br/>　　○正义曰：《释例》曰：“大室之屋，国之所尊，朽而不缮，久旱遇雨，乃遂倾颓，不共之甚，故特书之。”<br/><br/>　<br/><br/>　　冬，公如晋，朝，且寻盟。卫侯会公于沓，请平于晋。公还，郑伯会公于棐，亦请平于晋。公皆成之。郑、卫贰于楚，畏晋，故因公请平。郑伯与公宴于棐，子家赋《鸿雁》。子家，郑大夫，公子归生也。《鸿雁》，《诗·小雅》，义取侯伯哀恤鳏寡，有征行之劳。言郑国寡弱，欲使鲁侯还晋恤之。○鳏，古顽反。<br/><br/>　　[疏]注“子家”至“恤之”。<br/><br/>　　○正义曰：《鸿雁》，美宣王劳来诸侯之诗也。首章云“之子于征，劬劳于野。爰及矜人，哀此鳏寡”。之子，侯伯卿士也。存省诸侯，劬劳外野。爰，曰也。矜，怜也。王命之曰当及此可怜之人，谓贫穷者；又当哀此鳏夫寡妇，当收敛之，使有依附。子家言郑寡弱，欲使鲁侯远行还晋存恤之也。<br/><br/>　<br/><br/>　　季文子曰：“寡君未免於此。”言亦同有微弱之忧。文子赋《四月》。《四月》，《诗·小雅》，义取行役逾时，思归祭祀，不欲为还晋。○为，于伪反，下皆同。<br/><br/>　　[疏]注“四月”至“还晋”。<br/><br/>　　○正义曰：《四月》，大夫行役之怨诗也。首章云：“四月维夏，六月徂暑。先祖匪人，胡宁忍予？”大夫言已四月初夏，而行至六月往暑矣。寒暑易节，尚不得归，我之先祖非人乎？王者何当施忍於我？不使得祭祀也。文子言己思归祭祀，不欲更复还晋。<br/><br/>　<br/><br/>　　子家赋《载驰》之四章。《载驰》，《诗·鄘风》，四章以下，义取小国有急，欲引大国以救助。○鄘音容。<br/><br/>　　[疏]注“载驰”至“救助”。<br/><br/>　　○正义曰：《载驰》，许穆夫人闻卫之灭，思归唁兄之诗也。其四章曰：“陟彼阿丘，言采其虻。女子善怀，亦各有行。许人尢之，众稚且狂。”其五章曰：“我行其野，芃芃其麦。控于大邦，谁因谁极？大夫君子，无我有尢。百尔所思，不如我所之。”此义取小国有急，控告大国。文在五章，而传言四章，故云“四章以下”，言其并赋五章。<br/><br/>　<br/><br/>　　文子赋《采薇》之四章。《采薇》，《诗·小雅》，取其“岂敢定居？一月三捷”。许为郑还，不敢安居。○三，息暂反，又如字。捷，在接反。<br/><br/>　　[疏]注“一月三捷”。<br/><br/>　　○正义曰：捷，胜也。三者，谓侵也、伐也、战也。<br/><br/>　<br/><br/>　　郑伯拜，谢公为行。公答拜。<br/><br/>　　【经】十有四年，春，王正月，公至自晋。（无传。告於庙。）<br/><br/>　　邾人伐我南鄙，叔彭生帅师伐邾。<br/><br/>　　夏，五月，乙亥，齐侯潘卒。七年，盟于扈。乙亥，四月二十九日。书“五月”，从赴。○潘，判于反。<br/><br/>　　[疏]注“七年”至“从赴”。<br/><br/>　　○正义曰：《齐世家》“孝公卒，弟潘杀孝公子而立，是为昭公”。昭公则以僖二十八年即位，其年盟于践土。据文公言之，唯同扈之盟耳。杜以《长历》校之，知乙亥是四月二十九日。“书五月，从赴”者，盖赴以五月到，惟言卒日，不言其月，即书其所至之月。<br/><br/>　<br/><br/>　　六月，公会宋公、陈侯、卫侯、郑伯、许男、曹伯、晋赵盾。癸酉，同盟于新城。新城，宋地。在梁国穀熟县西。<br/><br/>　　秋，七月，有星孛入于北斗。孛，彗也。既见而移入北斗，非常所有，故书之。○孛，音佩，徐无愦反；嵇康音渤海字。彗，嵇似岁反，一音虽遂反。见，贤遍反。<br/><br/>　　[疏]注“孛彗”至“书之”。<br/><br/>　　○正义曰：《公羊传》曰：“孛者何？彗星也。其言入于北斗何？北斗有中也。何以书？记异也。”《穀梁传》曰：“孛之为言犹茀也。其曰入北斗，斗有环域也。”《释天》云：“彗星为欃枪。”郭璞曰“妖星也。亦谓之‘孛’，言其形孛孛似归彗也”。经言“入于北斗”，则从他处而入，是既见而移入北斗也。彗星长有尾，入于北斗杓中。妖星非常所有，故书。<br/><br/>　<br/><br/>　　公至自会。无传。<br/><br/>　　晋人纳捷菑于邾，弗克纳。邾有成君，晋赵盾不度於义，而大兴诸侯之师，涉邾之竟，见辞而退。虽有服义之善，所兴者广，所害者众，故贬称“人”。○菑，侧其反。度，待各反。竟音境。<br/><br/>　　[疏]“纳捷菑于邾”。<br/><br/>　　○正义曰：捷菑不言“邾”者，下有“于邾”之文。庄公伐齐纳子纠不言“齐”者，上有“伐齐”之文，与此同也。僖二十五年“楚人围陈，纳顿子于顿”，昭十二年“齐高偃纳北燕伯于阳”，彼旧是国君，故称其国。哀二年“晋赵鞅纳卫世子蒯聩于戚”，世子之尊，以名体国，上下又无“卫”文，故亦称国，与此异也。齐小白、齐阳生、许叔、蔡季之属，经无“纳”文，又复得国，与此不同也。刘炫云：“已去邾国，又非邾君，故不称邾捷菑也。得国为君，皆举国言之。‘齐小白入于齐’是也。”<br/><br/>　<br/><br/>　　九月，甲申，公孙敖卒于齐。既许复之，故从大夫例书卒。<br/><br/>　　[疏]注“既许”至“书卒”。<br/><br/>　　○正义曰：传称“请葬，不许”，明年传云“葬视共仲”，则是不得从大夫礼葬，而得从大夫例书卒者，卒葬异礼，事不相连。隐公书“薨”，“不书葬，不成丧”，不以君礼成其葬也。不以君礼犹得书“公薨”。敖虽不以卿礼葬，既许其复，得从例书“卒”。<br/><br/>　<br/><br/>　　齐公子商人弑其君舍。舍未逾年而称君者，先君既葬，舍已即告。弑君例在宣四年。<br/><br/>　　[疏]注“舍未”至“四年”。<br/><br/>　　○正义曰：《公羊》之例，既葬称“子”，逾年称“公”。《左氏》则不然。僖九年九月“晋侯诡诸卒，冬，晋里克杀其君之子奚齐”。传曰：“书曰：‘杀其君之子。’未葬也。荀息立公子卓以葬。十一月里克杀公子卓于朝。”经书“里克弑其君卓”。是未葬称“子”，既葬称“君”，不待逾年始称君也。此称“弑其君舍”，舍已成君，故云“未逾年而称君者，先君既葬，舍已即位”也。传云“五月，昭公卒，舍即位”。后七月，为商人所弑。经、传无葬昭公之文。又齐侯以五月而卒，传称七月弑舍。时未合葬，知已葬者，正以舍已称君，决知既葬。春秋之世，多不如礼，葬之早晚，时有迟速。虽复违礼而葬，后君葬讫即成成君，非计礼之葬日始成君也。宣十年夏四月，“齐侯元卒”。六月，“葬齐惠公”。冬，“齐侯使国佐来聘”。是葬速成君之文也。杜以成君在於既葬，不以逾年为限。此言“未逾年”者，意在排旧说也。<br/><br/>　<br/><br/>　　宋子哀来奔。大夫奔，例书名氏。贵之，故书字。<br/><br/>　　[疏]注“大夫”至“书字”。<br/><br/>　　○正义曰：崔杼无罪，书“崔氏出奔”。此贵子哀，书其字者，於例字贵於名，故仪父、女叔之徒，皆书其字，则书字是贵之常例也。“崔氏”，传曰“且告以族”，故因称“氏”，唯以不名为义。<br/><br/>　<br/><br/>　　冬，单伯如齐。单伯，周卿士。为鲁如齐，故书。○单音善。为，于伪反。<br/><br/>　　齐人执单伯。诸侯无执王使之义，故不依行人例。使，所吏反。<br/><br/>　　[疏]注“诸侯”至“人例”。正义曰：诸侯执诸侯之大夫，无罪，则称“行人”，以见无罪之义。王者之使，不问有罪无罪，诸侯皆不得执之。执之则为不臣。以诸侯无执王使之义，故单伯不依“行人”例。言单伯身虽无罪，不依使例，故不称“行人”也。诸侯不得执王使，而诸侯之史得贬王使者，史之所书，周公定法，已君有过，犹尚书之，王使有愆，亦得贬也。<br/><br/>　<br/><br/>　　齐人执子叔姬。叔姬，鲁女，齐侯舍之母。不称夫人，自鲁录之，父母辞。<br/><br/>　　[疏]注“叔姬”至“母辞”。<br/><br/>　　○正义曰：传称“子叔姬妃齐昭公”，知舍之母也。“不称夫人，自鲁录之，父母辞”，亦不知是何公之女，鲁是其父母家。不言文公是其父，称“子叔姬”者，服云：“子杀身执，闵之，故言‘子’，为在室辞。十二年‘子叔姬卒’，已被杞绝，是并在室也。”<br/><br/>　<br/><br/>　　【传】十四年，春，顷王崩。周公阅与王孙苏争政，故不赴。凡崩、薨，不赴，则不书；祸、福，不告，亦不书。（奔、亡，祸也。归、复，福也。○顷音倾。阅音悦。）<br/><br/>　　[疏]注“奔亡”至“福也”。<br/><br/>　　○正义曰：因崩薨而言祸福，则祸亦崩薨之类。福是反祸者也。福莫大於享国有家，祸莫甚於亡家丧国。祸亦崩薨之类相次之物。且奔、亡、归、复，其事多矣。虽有出入之例，未见不告之义。此传於崩薨之末言之，故知奔、亡、是祸，归、复是福也。<br/><br/>　<br/><br/>　　惩不敬也。欲使怠慢者自戒。○惩，直升反。<br/><br/>　　邾文公之卒也，在前年。公使吊焉，不敬。邾人来讨，伐我南鄙，故惠伯伐邾。<br/><br/>　　子叔姬齐昭公，生舍。叔姬无宠，舍无威。公子商人骤施於国，骤，数也。商人，桓公子。○妃音配，本亦作“配”。骤，仕救反。施，式豉反。数音朔。而多聚士，尽其家，贷於公、有司以继之。家财尽，从公及国之有司富者贷。○尽，津忍反。贷音待，又音忒，注同。夏，五月，昭公卒，舍即位。<br/><br/>　　邾文公元妃齐姜，生定公；二妃晋姬，生捷菑。文公卒，邾人立定公，捷菑奔晋。<br/><br/>　　六月，同盟于新城，从於楚者服，从楚者，陈、郑、宋。且谋邾也。谋纳捷菑。<br/><br/>　　秋，七月，乙卯夜，齐商人弑舍而让元。元，商人兄，齐惠公也。书“九月”，从告。七月无乙卯，日误。○弑音试，本又作“杀”。元曰：“尔求之久矣。我能事尔，尔不可使多蓄憾。不为君则恨多。○蓄，敕六反，本又作“畜”。憾，本又作“感”，户暗反，恨也。将免我乎？尔为之。”言将复杀我。○复，扶又反。<br/><br/>　　[疏]“将免我乎”。<br/><br/>　　○正义曰：言尔已杀君矣，我若为君，尔将肯放免我乎？言将复杀我。刘炫云：“尔将免我为君之事乎？”<br/><br/>　<br/><br/>　　有星孛入于北斗，周内史叔服曰：“不出七年，宋、齐、晋之君，皆将死乱。”后三年，宋弑昭公；五年，齐弑懿公；七年，晋弑灵公。史服但言事徵，而不论其占，固非末学所得详言。○弑音试，下同。<br/><br/>　　[疏]注“后三”至“详言”。<br/><br/>　　○正义曰：昭十七年传申须云：“彗所以除旧布新也。天事恒象。”又二十六年传晏子曰：“天之有彗也，以除秽也。”宋、齐、晋三国之君，并为无道，皆有秽德。今彗出而彼死，是除秽之事，但未测何以知此三君当之。史服但言事徵，不言其占，非末学所得详言，故言其验，而不推其义。<br/><br/>　<br/><br/>　　晋赵盾以诸侯之师八百乘，纳捷菑于邾。八百乘，六万人。言力有馀。○乘，绳证反，注同。邾人辞曰：“齐出玃且长。”玃且，定公。○玃，俱縳反；徐，居碧反。且，子馀反。长，丁丈反，下注同。宣子曰：“辞顺而弗从，不祥。”乃还。立適以长，故曰辞顺。○適，丁历反。<br/><br/>　　周公将与王孙苏讼于晋，王叛王孙苏，王，匡王。叛，不与。而使尹氏与聃启讼周公于晋。讼，理之。尹氏，周卿士。聃启，周大夫。○聃，乃甘反。赵宣子平王室而复之。复使和亲。<br/><br/>　　楚庄王立，穆王子也。子孔、潘崇将袭群舒，使公子燮与子仪守，而伐舒蓼。即群舒。○燮，昔协反。守，手又反。蓼音了。二子作乱，城郢，而使贼杀子孔，不克而还。八月，二子以楚子出，将如商密。《国语》曰：“楚庄王幼弱，子仪为师，王子燮为傅”。○还音旋。<br/><br/>　　[疏]注“国语”至“为傅”。<br/><br/>　　○正义曰：《楚语》蔡声子云：“楚庄王方弱，申公子仪父为师，王子燮为傅，使潘崇、子孔帅师以伐舒。燮及仪父施二帅而分其室。师还至，则以王如庐，庐戢黎杀二子而复王。”<br/><br/>　<br/><br/>　　庐戢黎及叔麇诱之，遂杀斗克及公子燮。庐，今襄阳中庐县。戢黎，庐大夫。叔麇，其佐。斗克，子仪也。○庐，力於反，又音卢，注同。戢，侧立反。麇，九伦反。初，斗克囚于秦，在僖二十五年。秦有殽之败，在僖三十三年。而使归求成。成而不得志，无赏报也。公子燮求令尹而不得，故二子作乱。传言楚庄幼弱，国内乱，所以不能与晋竞。穆伯之从已氏也，在八年。○己音纪，又音祀。鲁人立文伯。穆伯之子，穀也。穆伯生二子於莒，而求复。文伯以为请。襄仲使无朝，听命，复而不出，不得使与听政事，终寝於家，故出入不书。○为请，如字，又于伪反，下“以为请”同。十五年亦放此。与音预。三年而尽室以复適莒。文伯疾，而请曰：“穀之子弱，子，孟献子，年尚少。○尽，津忍反。复，扶又反。少，诗照反。请立难也。”难，穀弟。○难，乃多反，又如字。许之。文伯卒，立惠叔。穆伯请重赂以求复，惠叔以为请，许之，将来。九月，卒于齐。告丧，请葬，弗许。请以卿礼葬。<br/><br/>　　宋高哀为萧封人，以为卿。萧，宋附庸。仕附庸还，升为卿。<br/><br/>　　[疏]注“萧宋”至“为卿”。<br/><br/>　　○正义曰：萧，本宋邑。庄十二年“宋万弑闽公”，萧叔大心者，宋萧邑之大夫也。平宋乱，立桓公。宋人赏其劳，以萧邑封叔为附庸。庄二十三年“萧叔朝公”，是为附庸，故称“朝”。附庸宋国，故云“宋附庸”也。宣十二年“楚子灭萧”。此时萧国仍在，高哀仕於萧国，遂被拔擢升为宋卿。<br/><br/>　<br/><br/>　　不义宋公而出，遂来奔。出而待放，从放所来，故曰“遂”。书曰：“宋子哀来奔。”贵之也。贵其不食汙君之禄，辟祸速也。○污，污辱之也。<br/><br/>　　齐人定懿公，使来告难，故书以九月。齐人不服，故三月而后定，书以九月，明经日月皆从赴。○难，乃旦反。<br/><br/>　　[疏]注“齐人”至“从赴”。<br/><br/>　　○正义曰：商人实以七月弑舍，取其位，而齐人未服，三月而后定。定讫始来告，不告舍死之月，唯言商人弑舍。鲁史以其九月来告，即书之於九月。如此传文，告以九月，即书九月，明经之日月皆从赴而书，非褒贬详略也。杜言此者，排先儒言日月有褒贬之义。<br/><br/>　<br/><br/>　　齐公子元不顺懿公之为政也，终不曰“公”，曰“夫已氏”。犹言某甲。○夫音扶。己音纪。<br/><br/>　　[疏]注“犹言某甲”。<br/><br/>　　○正义曰：心恶其政，不以为“公”。凡与人言，欲称君者，终不谓之为“公”。曰“夫己氏”，斥懿公之名也。刘云：“甲、己俱是名，故云‘犹言某甲’。”<br/><br/>　<br/><br/>　　襄仲使告于王，请以王宠求昭姬于齐。昭姬，子叔姬。曰：“杀其子，焉用其母？请受而罪之。”○焉，於虔反。冬，单伯如齐，请子叔姬，齐人执之。恨鲁恃王势以求女故。又执子叔姬。欲以耻辱鲁。<br/><br/>　　【经】十有五年，春，季孙行父如晋。<br/><br/>　　三月，宋司马华孙来盟。华孙奉使邻国，能临事制宜，至鲁而后定盟，故不称使，其官皆从，故书“司马”。○华，户化反。使，所吏反。从，才用反。<br/><br/>　　[疏]注“华孙”至“司马”。<br/><br/>　　○正义曰：成三年“晋侯使荀庚来聘。卫侯使孙良夫来聘。丙午，及荀庚盟。丁未，及孙良夫盟”。彼先以君命行聘，礼既，而别与之盟，故书“聘”，又书“盟”。此虽使来聘，鲁不令结盟，故书“盟”未称使也。僖四年“楚屈完来盟于师”，即其比也。诸侯之卿，例书名氏。以华耦能率其属官，备礼尽仪，故贵其人，书其官也。八年“宋人杀其大夫司马，宋司城来奔”，唯言其官，不言氏族。此既书“司马”，复曰“华孙”者，刘炫云：“或以为华耦贵之既深，故特书族。”案传，华耦，“鲁人以为敏”，则君子不许，是鲁贵之不深。盖史有文质，故辞有详略。<br/><br/>　<br/><br/>　　夏，曹伯来朝。<br/><br/>　　齐人归公孙敖之丧。大夫丧还不书，善鲁感子以赦父，敦公族之恩，崇仁孝之教，故特录敖丧归以示义。<br/><br/>　　[疏]注“大夫”至“示义”。<br/><br/>　　○正义曰：桓十八年“公之丧至自齐”，僖元年“夫人氏之丧至自齐”，二注皆云：“告於庙也。”是公与夫人薨于外竟，皆启庙告至，例书於策。宣八年“仲遂卒于垂”，成十七年“公孙婴齐卒于貍脤”，皆不书丧至。是大夫丧还，例不书。此独书“齐人归公孙敖之丧”者，《释例》曰：“公孙敖纵情弃命，既已绝位，非大夫也。而备书於经者，惠叔毁请於朝，感子以赦父，敦公族之恩，崇仁孝之教，故曰‘为孟氏，且国故’是也。”不言来者，鲁人取之，齐人送之，非有专使特来，故不言来。哀八年“齐人归讙及阐”，注云“不言来，命归之无指使”。此亦彼之类也。<br/><br/>　<br/><br/>　　六月，辛丑，朔，日有食之，鼓，用牲于社。传例曰：“非礼也”。<br/><br/>　　单伯至自齐。<br/><br/>　　晋郤缺帅师伐蔡，戊申，入蔡。传例曰：“获大城曰入”。秋，齐人侵我西鄙。<br/><br/>　　季孙行父如晋。<br/><br/>　　冬，十有一月，诸侯盟于扈。将伐齐，晋侯受赂而止，故总曰“诸侯”。言不足序列。<br/><br/>　　十有二月，齐人来归子叔姬。齐人以王故来送子叔姬，故与直出者异文。<br/><br/>　　[疏]注“齐人”至“异文”。<br/><br/>　　○正义曰：传例“出曰来归”，是直出之文也。齐人以王之故来送叔姬，故与直出异文也。使者卑微，不可言齐侯使人，故云“齐人来归”。九年“秦人来归僖公成风之襚”，定十年“齐人来归郓讙龟阴之田”，成九年“晋人来媵”之类，皆是来者微贱，不得称君命，故举国称“人”。<br/><br/>　<br/><br/>　　齐侯侵我西鄙，遂伐曹，入其郛。郛，郭也。○郛音孚。<br/><br/>　　【传】十五年，春，季文子如晋，为单伯与子叔姬故也。（因晋请齐。○为，于伪反，下“为孟”及下注“为惠叔”皆同。）<br/><br/>　　三月，宋华耦来盟，其官皆从之。书曰“宋司马华孙”，贵之也。古之盟会，必备威仪，崇贽币。宾主以成礼为敬，故传曰“卿行旅从”。春秋时率多不能备仪，华孙能率其属，以从古典，所以敬事而自重，使重而事敬，则鲁尊而礼笃，故贵而不名。○皆从，才用反，注“旅从”同，又音如字。贽音至。率，所类反，又音律。使，所吏反。<br/><br/>　　[疏]注“古之”至“不名”。<br/><br/>　　○正义曰：杜检传文，诸言“书曰”者，皆是仲尼新意。此云“其官皆从”，即云“书曰司马，贵之”，明是贵其官从，故书其官也。《聘礼》之文有上介众介至所聘之国，誓于其竟，则史读书，司马执策。贾人拭玉，有司展币，其从群官多矣。《诗·绵蛮》之篇，言大臣出行，微臣随从。传称“卿行旅从”。昭六年，楚公子弃疾聘晋，至於郑竟而誓，知其从人多矣。盟会礼重於聘，知古人盟会，必备威仪，崇贽币。宾之与主，以成礼为敬，故传云“其官皆从，贵之也”。春秋之时，率多不能备威仪，故传每言“一个行李”是也。华孙今独能率其官属，以从古典，所以敬其君事而自镇重也。使人既重而承事恭敬，则鲁被尊而宾礼荐也。奉使邻国，能尊主厚礼，是可贵之事，故仲尼贵而不名。至宴，无故扬其先祖之罪，为己谦辞，是不敏之极。“鲁人以为敏”，明君子所不与。言仲尼贵其官从，君子嗤其失。辞有善有恶，传两举之也。《释例》曰：“古之盟会，必备礼仪，示等威，明贵贱。各以成礼为节。节制兼备，则名位不愆。华孙居扰攘之世，而能率由古典，所以敬事而自重，使重而事敬，则鲁尊而礼笃，故贵之也。至於宴会，追称先人之罪，为己谦辞。谦以失辞，故传云‘鲁人以为敏’，明君子所不与也。”是言善恶两举之事也。襄五年传曰：“‘楚杀其大夫公子壬夫。’贪也。”君子谓“楚共王於是不刑”。言“贪也”，罪壬夫：“不刑”，责共王，亦是两举之文。其事类於楚也。服虔云：“华耦为卿，侈而不度，以君命脩好结盟，举其官属从之，空官废职。鲁人不知其非，反尊贵之。”其意以为贵之者，鲁人贵之，非君子贵之。案经仪父与鲁结好，子哀不义，宋公司城效节来奔，单伯自齐致命，传皆言“书曰，贵之”，实善而贵之也。此亦云“书曰‘司马华孙’，贵之”，何故恶而贵之也？刘炫又难云：“此为不知其非，仪父岂亦鲁不知其非而贵之乎？”孔子脩《春秋》，裁其得失，定其褒贬，善恶章於其篇，臧否示於来世。若鲁人所善亦善之，所恶亦恶之，已无心於抑扬，遂逐鲁人之善恶，削笔之劳，何所施用？约之以理，岂其然哉？“其官皆从”，谓共聘之官无阙，当有留治政者，岂举朝尽行而责其空官也？若以官从即责空官，聘礼官属不少，岂周公妄制礼乎？<br/><br/>　<br/><br/>　　公与之宴，辞曰：“君之先臣督，得罪於宋殇公，名在诸侯之策。臣承其祀，其敢辱君？耦，华督曾孙也。督弑殇公在桓二年。耦自以罪人子孙，故不敢屈辱，鲁君对共宴会。请承命於亚旅。”亚旅，上大夫也。○亚，於嫁反。<br/><br/>　　[疏]注“亚旅上大夫也”。<br/><br/>　　○正义曰：《尚书·牧誓》：武王呼群官而誓曰“司徒司马司空亚旅”，孔安国云：“亚，次也；旅，众也。众大夫其位次卿。”成二年传鲁赐晋三帅三命之服，“候正、亚旅，受一命之服”。皆卿后即次亚旅，知是上大夫也。华孙不敢当君，请受上大夫之宴。<br/><br/>　<br/><br/>　　鲁人以为敏。无故扬其先祖之罪，是不敏。鲁人以为敏，明君子所不与也。<br/><br/>　　[疏]“鲁人”。<br/><br/>　　○正义曰：鲁人，鲁钝之人。<br/><br/>　<br/><br/>　　夏，曹伯来朝，礼也。诸侯五年再相朝，以脩王命，古之制也。十一年“曹伯来朝”。虽至此乃来，亦五年。传为“冬，齐侯伐曹”张本。<br/><br/>　　[疏]“诸侯”至“制也”。<br/><br/>　　○正义曰：《周礼·大行人》云：“凡诸侯之邦交，岁相问也，殷相聘也，世相朝也。”郑玄云：“父死子立曰世。”凡诸侯相朝，皆小国朝於大国，或敌国相为宾。或彼君新立，此往朝焉；或此君新即位，自往朝彼，皆是世相朝也。襄元年“邾子来朝”，传曰“凡诸侯即位，小国朝之”，是此新立而彼朝之也。文九年“曹伯襄卒”，十一年“曹伯来朝”，传曰：“即位而来见也。”是彼新立而朝此也。则知春秋之时犹有世相朝法，与《周礼》合也。《周礼》诸侯邦交，唯有此法，无五年再朝之制。此云“古之制也”，必是古有此法。但礼文残缺，未知古是何时。郑玄云：“古者，据今而述前代之言。夏殷之时，天子盖六年一巡狩，诸侯问而朝天子。其不朝者，朝罢朝。五年再相朝者，似如此。”然则古者，据今时而道前世，自不必皆道前代。传称“古者越国而谋”，非谓前代之人有此谋也。“古人有言”，非谓前代之人有此言也。《诗》云：“我思古人”，非思夏殷之人也。此云“古”者，亦非必夏殷。郑言夏殷礼，非也。僖十五年“公如齐”，杜云：“诸侯五年再相朝，礼也。”引此证彼，则是当时正法，非谓前代礼也。或人见僖公朝齐，杜引此为证，遂言五年再相朝是事霸主之法。然则鲁非霸主，曹伯何以朝之？曹岂推鲁为霸主而屈己以朝之也？且云“古之制也”，即是古之圣王制为此法。天子不衰，诸侯无霸，明德天子岂虑世衰霸主威权不行而为之制此法，驱诸侯以朝之？此不达理之言耳。然则诸侯之邦交者，将以协近邻，结恩好，安社稷，息民人。土宇相望，竟界连接，一世一朝，疏阔大甚，其於閒暇之年，必有相朝之法。《周礼》言“世相朝”者，以其一旧一新，彼此未狎，於此之际，必须往朝，举其礼之大者，不言唯有此事。五年再相朝，正是周礼之制，《周礼》文不具耳。文襄之霸，其务不烦，诸侯以五年再朝，往来大数。更制三年一聘，五年一朝，所以说诸侯也。五年一朝者，亦谓朝大国耳。且彼因说吊葬，非独霸主之丧，明使诸侯相共行此礼也。霸主遭时制宜，非能创制改物。诸侯或从时令，或率旧章。此在文襄之后，仍守旧制，故五年再相朝也，传言“古之制”，以文襄己改故也。昭十三年岁聘间朝，是周之诸侯朝天子之法，故《释例》引之云“明主之制，岁聘以志业”，以解朝聘之数。《尚书·周官》“六年，五服一朝”，孔《传》云：“一朝会京师。”是再朝而会，周之正礼也。若然，《大行人》云：“侯服，一岁一见；甸服，二岁一见；男服，三岁一见；采服，四岁一见；卫服，五岁一见；要服，六岁一见。”何於服数朝者，《大行人》所云，谓贡物而见，或君自至，或遣臣来。除此贡物之外，别有朝会之礼。沈氏以为诸侯五年再相朝及昭十三年皆为朝牧伯之法。以“间朝以讲礼”与“再朝而会”是三岁之朝与六年之朝。大率言之，是五年之内再相朝也。但鲁非曹之伯国，而沈云朝牧伯之礼又昭十三年朝盟主之法，亦无明证。沈氏之言，未可从也。<br/><br/>　<br/><br/>　　齐人或为孟氏谋，孟氏，公孙敖家，庆父为长庶，故或称“孟氏”。○长，丁丈反。<br/><br/>　　[疏]注“孟氏”至“孟氏”。<br/><br/>　　○正义曰：公孙敖，庆父之子。杜以庆父与庄公异母，庶长称孟。虽强同於適，自称为仲，以其实是长庶，故时人或称“孟氏”。<br/><br/>　<br/><br/>　　曰：“鲁，尔亲也。饰棺寘诸堂阜，堂阜，齐、鲁竟上地。饰棺不殡，示无所归。○寘，之豉反。竟音境。殡，必刃反。<br/><br/>　　[疏]注“堂阜”至“所归”。<br/><br/>　　○正义曰：《丧大记》云“饰棺，君龙帷。黼荒，火三列，黻三列，素锦褚，加帷磕，纁纽六。大夫画帷。画荒，火三列，黻三列，素锦褚，纁纽二，玄纽二”。郑玄云：“饰棺者，以华道路及壙中，不欲使众恶其亲也。荒，蒙也。在旁曰帷，在上曰荒，皆所以衣柳也。士布帷，布荒。君大夫加文章焉。黼荒，缘边为黼文。画荒，缘边为云气。火、黻为列於其中耳。褚以衤亲覆棺，乃加帷磕於其上。纽，所以连结帷磕者也。”《礼》之饰棺，唯有此耳。齐人教之饰棺，盖依此大夫之制而为之饰。置诸堂阜，故为不殡，示无所归，冀鲁人哀之也。沈氏云：“饰棺，即《杂记》云‘诸侯死於道。其輤有裧，缁布裳帷，素锦以为屋而行。大夫死於道，以布为輤而行’。”义或当然。<br/><br/>　<br/><br/>　　鲁必取之。”从之。卞人以告。卞人，鲁卞邑大夫。○卞，皮彦反。<br/><br/>　　[疏]注“卞人，鲁卞邑大夫”。正义曰：治邑大夫，例呼为“人”。孔子父为鄹邑大夫，谓之鄹人，知此卞人是卞邑大夫。其邑近堂阜，故见之而告鲁君。<br/><br/>　<br/><br/>　　惠叔犹毁以为请，敖卒，则惠叔请之，至今期年而犹未巳。毁，过丧礼。○期，居其反。<br/><br/>　　[疏]注“敖卒”至“丧礼”。<br/><br/>　　○正义曰：敖卒巳向周年，犹尚毁以为请，知敖卒即请，至今未巳也。传言“犹毁”，是不复应毁，故知“毁，过丧礼”也。刘炫云：“敖去年九月卒，至今年夏，据月未匝，不得称期年。”今知非者，杜以传云“惠叔犹毁”，据日月之久，欲盛言其远，故云期年。但首尾二年亦得为期年之义，刘以未周十二月而规杜氏，非也。<br/><br/>　<br/><br/>　　立於朝以待命。许之，取而殡之。殡於孟氏之寝，终叔服之言。齐人送之。书曰：“齐人归公孙敖之丧。”为孟氏，且国故也。为惠叔毁请，且国之公族，故听其归殡而书之。○为，于伪反。葬视共仲。制如庆父，皆以罪降。○共音恭。声己不视，帷堂而哭。声己，惠叔母，怨敖从莒女，故帷堂。○己音纪。<br/><br/>　　[疏]“帷堂”。<br/><br/>　　○正义曰：《檀弓》云“尸未设饰，故帷堂。小敛而彻帷”。至大敛之节，又帷堂，以至於殡恒帷堂。《杂记》云“朝夕哭则不帷”。今声己恨穆伯，故朝夕哭仍帷堂。《檀弓》又云“帷殡非古，自敬姜之哭穆伯始也”。与此相类也。敬姜者，穆伯妻，文伯歜之母也。穆伯，季悼子之子公甫靖，与敖非一人。<br/><br/>　<br/><br/>　　襄仲欲勿哭，怨敖取其妻。惠伯，曰：“丧，亲之终也。惠伯，叔彭生。虽不能始，善终可也。史佚有言曰：‘兄弟致美。各尽其美，义乃终。○佚音逸。救乏、贺善、吊灾、祭敬、丧哀，情虽不同，毋绝其爱，亲之道也。’子无失道，何怨於人？”襄仲说，帅兄弟以哭之。他年，其二子来，敖在莒所生。○毋音无。说音悦。<br/><br/>　　[疏]“祭敬”至“道也”。<br/><br/>　　○正义曰：“祭敬”者，谓助祭於兄弟之家尽其敬也。“丧哀”者，谓兄弟死丧之事竭其哀也。“情虽不同”，谓内相怨恨。情虽不能和同，当无绝其爱，是相亲之道也。<br/><br/>　<br/><br/>　　孟献子爱之，闻於国。献子，穀之子仲孙蔑。○闻音问，或如字，下同。蔑，亡结反。○或谮之曰：“将杀子。”献子以告季文子。二子曰：“夫子以爱我闻，我以将杀子闻，不亦远於礼乎？远礼不如死。”一人门于句鼆，一人门于戾丘，皆死。句鼆、戾丘，鲁邑。有寇攻门，二子御之而死。○远，于万反，下同。句，七侯反。鼆，又作“黾”，莫幸反。戾，力计反。<br/><br/>　　[疏]注“句鼆”至“而死”。<br/><br/>　　○正义曰：句鼆、戾丘有寇攻门不书者，服虔云“鲁国中小寇，非异国侵伐”，故不书也。<br/><br/>　<br/><br/>　　六月，辛丑，朔，日有食之，鼓，用牲于社，非礼也。得常鼓之月，而於社用牲为非礼。<br/><br/>　　[疏]注“得常”至“非礼”。<br/><br/>　　○正义曰：此与庄二十五年经文正同，彼传云“非常”，此传云“非礼”者，彼失常鼓之月，言鼓之为非常；此得常鼓之月，而用牲为非礼。彼云“六月”，实是七月。传因日月之变，以起时历之误，故《释例》曰：“文十五年与庄二十五年经文皆同，而更复发传曰‘非礼’者，明前传欲以审正阳之月，后传发例欲以明诸侯之礼，而用牲为非礼也。此乃圣贤之微旨，而先儒所未喻也。”是解二传不同之意。<br/><br/>　<br/><br/>　　日有食之，天子不举，去盛馔。○去，起吕反。馔，仕眷反。<br/><br/>　　[疏]注“去盛馔”。<br/><br/>　　○正义曰：《周礼》“膳夫掌王之食饮膳羞，以养王及后世子。王日一举，鼎十有二，物皆有俎。天地有灾则不举”。郑玄云：“杀牲盛馔曰举。”今云“天子不举”，是去盛馔、贬膳食也。<br/><br/>　<br/><br/>　　伐鼓于社，责群阴。伐，犹击也。<br/><br/>　　[疏]注“责群阴。伐，犹击也”。<br/><br/>　　○正义曰：《郊特牲》云：“社祭土而主阴气也。君南乡於北墉下，答阴之义也。”《论语》云：“鸣鼓而攻之。”伐鼓者，是攻责之事，故云责群阴也。日食者，阴侵阳，故责阴以救日。孔安国《尚书传》云：“凡日食，天子伐鼓于社，责上公。”然则社以上公配食，天子伐鼓，责群阴，亦以责上公也。诸侯用币于社，请上公，亦以请群阴也。互相备也。<br/><br/>　<br/><br/>　　诸侯用币于社，社尊於诸侯，故请救而不敢责之。<br/><br/>　　[疏]注“社尊”至“责之”。<br/><br/>　　○正义曰：昭二十九年传曰：“封为上公，祀为贵神。社稷五祀，是尊是奉。”是社为上公之神，尊於诸侯。礼用币者，皆是告请神明之事。以社尊，故用币请救，而不敢攻责也。阴侵阳而请阴者，请止而勿侵阳也。<br/><br/>　<br/><br/>　　伐鼓于朝，退自责。以昭事神、训民、事君，天子不举，诸侯用币，所以事神；尊卑异制，所以训民。<br/><br/>　　[疏]注“天子”至“训民”。<br/><br/>　　○正义曰：天子不举，自贬食耳。而以为事神者，畏敬神明，乃自贬损，彻膳不举，亦是事神之义，故通以不举为事神也。<br/><br/>　<br/><br/>　　示有等威，古之道也。等威，威仪之等差。○差，初佳反，又初宜反。齐人许单伯请而赦之，使来致命。以单伯执节不移，且畏晋，故许之。书曰：“单伯至自齐。”贵之也。单伯为鲁拘执，既免而不废礼，终来致命，故贵而告庙。○为，于伪反，下“似为”同。拘音俱。<br/><br/>　　新城之盟，在前年。蔡人不与。不会盟。○与音预，下同。晋郤缺以上军下军伐蔡，兼帅二军。曰：“弱，不可以怠。”怠，解也。○解，佳卖反。戊申，入蔡，以城下之盟而还。凡胜国，曰“灭之”；胜国，绝其社稷，有其土地。○还音旋。获大城焉，曰“入之”。得大都而不有。<br/><br/>　　[疏]“凡胜”至“入之”。<br/><br/>　　○正义曰：此传已发凡例，襄十三年复发，传云“用大师曰‘灭’，弗地曰‘入’”。再发例者，兵之所加，不可细举，故举旧策之典。以例而言，用大师，起大众，重力以陷敌，因而有之，故曰“胜国”，通以“灭”为文也。以成师重力，虽获大城，得而弗有，故直以出入为辞，曰“入之”而已。城不包地，国不通邑，灭邑必主大师，是故再发例也。<br/><br/>　<br/><br/>　　秋，齐人侵我西鄙，故季文子告于晋。<br/><br/>　　冬，十一月，晋侯、宋公、卫侯、蔡侯、郑伯、许男、曹伯盟于扈，寻新城之盟，且谋伐齐也。齐执王使，且数伐鲁。○使，所吏反，下王使同。数音朔。齐人赂晋侯，故不克而还。於是有齐难，是以公不会。明今不序诸侯，不以公不会故。○难，乃旦反，下注同。书曰：“诸侯盟于扈。”无能为故也。恶其受赂，不能讨齐。○恶，乌路反。凡诸侯会，公不与，不书，讳君恶也。谓国无难，不会义事，故为“恶”。不书，谓不国别序诸侯。与而不书，后也。谓后期也。今贬诸侯，似为公讳，故传发例以明之。○为，于伪反。<br/><br/>　　[疏]“凡诸侯”至“后也”。<br/><br/>　　○正义曰：七年“公会诸侯晋大夫盟于扈”，传曰：“公后至，故不书所会。”因发例云：“凡会诸侯，不书所会，后也。后至，不书其国，辟不敏也。”彼乃义事，而公后期，讳君之恶，故总称“诸侯”。此亦总称“诸侯”，不会，非公之罪。而经文相似，传辩其嫌，故更复发例，而以善形恶。凡诸侯为义事聚会，而公不与，则不历书诸国，讳君恶也。若公实与会，而亦不书诸国，为公后期也，即七年扈之盟是也。今於此会，受赂舍罪，致使鲁有齐患。公虽不与，非公之罪。经与后期文同，似为公讳，故传发例以明之。此会公虽不与，非公恶也。<br/><br/>　<br/><br/>　　齐人来归子叔姬，王故也。单伯虽见执，能守节不移，终达王命，使叔姬得归。<br/><br/>　　齐侯侵我西鄙，谓诸侯不能也。不能讨己。遂伐曹，入其郛，讨其来朝也。此年夏朝。季文子曰：“齐侯其不免乎！己则无礼，执王使而伐无罪。○己音纪。使，所吏反。而讨於有礼者，曰：‘女何故行礼？’礼以顺天，天之道也。己则反天，而又以讨人，难以免矣。《诗》曰：‘胡不相畏？不畏于天。’《诗·小雅》。○女音汝。相，息亮反，又如字。<br/><br/>　　[疏]“曰女”至“道也”。<br/><br/>　　○正义曰：言“曰”者，原齐侯之意而为之辞也。责曹曰“女何故行礼？”谓责朝鲁也。天道以卑承尊，人道以小事大。礼者自卑而尊人、朝者谦顺以行礼。行礼以顺天，是天之道也。○“诗曰”至“于天”。<br/><br/>　　○正义曰：此《诗·小雅·雨无正》之篇。胡，何也。诗人责朝廷之臣，女群臣上下何以不相畏乎？女上下不相畏，乃是不畏于天也。<br/><br/>　<br/><br/>　　君子之不虐幼贱，畏于天也。在《周颂》曰：‘畏天之威，于时保之。’《诗·周颂》。言畏天威，于是保福禄。不畏于天，将何能保？以乱取国，奉礼以守，犹惧不终，多行无礼，弗能在矣。”为十八年齐弑商人传。○守，手又反。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10168.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10170.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

