<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十三 礼部上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十三 礼部上全文,徐坚作品" />
<meta name="description" content="初学记原文阅读,卷十三 礼部上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9585.html";
var nextpage="novel-read-998-9587.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十三 礼部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9585.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十三 礼部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:56:00<span class="divide">|</span></p>
<div class="page-body">
<div class="page-content">
<p>○总载礼第一<br/><br/>　　§叙事<br/><br/>　　《周礼·大宗伯之职》曰：以吉礼事邦国之鬼神祇，(事谓祀之，祭之，享之。)以凶礼哀邦国之忧，(哀谓救患分灾。)以宾礼亲邦国，(亲谓使之亲附。)以军礼同邦国，(同谓威其协及僣荖者。)以嘉礼亲万民。(嘉，善也。所以因人心所善而为制。)吉礼之别有十二：一曰禋祀，二曰实柴，三曰槱燎，四曰血祭，五曰埋沈，六曰疈辜，七曰肆献，八曰馈，九曰祠，十曰禴，十一曰尝，十二曰烝。凶礼之别有五：一曰丧礼，哀死亡；二曰荒礼，哀凶札；(荒人物有害。)三曰吊礼，哀祸灾；(祸谓遭水火。)四曰禬礼，哀围败；(同盟者合会财货以更其所丧。)五曰恤礼，哀寇乱。(恤，忧也。邻国相忧。)宾礼之别有八：一曰朝，二曰宗，三曰觐，四曰遇，五曰会，六曰同，七曰问，八曰视。时聘曰问，殷覜曰视。军礼之别有五：一曰大师之礼，用众也；二曰大均之礼，恤众也；(均其地征，所以恤民。)三曰大田之礼，简众也；(古者因田习兵，阅其车徒之数。)四曰大役之礼，任众也；(筑宫室，所以□人力强弱。)五曰大封之礼，合众也。(正封疆沟涂，所以合聚其民任。)嘉礼之别有六：一曰饮食，二曰婚冠，三曰宾射，四曰飨燕，五曰脤膰，六曰庆贺。《管子》曰：礼者，因人情，缘义理，为之节文者也。《曲礼》曰：夫礼者，所以定亲疏，决嫌疑，别同异，明是非，道德仁义，非礼不成；教训政俗，非礼不备；分争辨讼，非礼不决。君臣上下，父子兄弟，非礼不定；官学事师，非礼不亲；班朝治军，涖官行法，非礼威严不行；祷祠祭祀，供给鬼神，非礼不诚不庄。《礼记》又曰：故礼之于人也，犹酒之有蘖也，如竹箭之有筠也，如松柏之有心也。《汉书》：叔孙通为高祖制礼仪十二篇。《后汉书》：章和元年，诏曹褒于南宫东观考正旧礼。上自天子，下至庶人，婚冠吉凶终始制度，为一百五十篇。<br/><br/>　　§事对<br/><br/>　　【明体 辨位】《春秋说题辞》曰：礼者，所以设容明天地之体也。《家语》曰：孔子言于鲁哀公曰：“人之所以生，礼为大。非礼无以事天地之神，辨君臣长幼之位。”<br/><br/>　　【承天 法地】《礼记》曰：夫礼，先王以承天之道，以理人之情，故失之者死，得之者生。《白虎通》曰：所以作礼乐，乐以象天，礼以法地。<br/><br/>　　【设容 辨等】上见明体注中。《周礼》曰：以人辨等则人不越。<br/><br/>　　【观殷 适鲁】《礼记》曰：言偃复问曰：“夫子之极言礼也，可得而闻与？”孔子曰：“我欲观夏道，是故之杞而不足徵也，吾得夏时焉。我欲观殷道，是故之宋而不足徵也，吾得坤乾焉。”《左传》曰：韩宣子适鲁，曰周礼尽在鲁矣。<br/><br/>　　【谐民 安上】《周礼》曰：三曰礼典，以和邦国，以统百官，以谐万民。《孝经》曰：以安上治民，莫善于礼。<br/><br/>　　【教敬 脩睦】周礼十二教，一曰祀礼教敬，二曰阳礼教让，三曰阴礼教亲。《礼记》曰：昔者仲尼与于蜡宾。事毕，出游于观之上，喟然而叹曰：大道之行也，天下为公。选贤与能，讲信脩睦，故人不独亲其亲，不独子其子。<br/><br/>　　【制中 脩外】《礼记》曰：子贡越席而对曰：“敢问将何以为此中者？”子曰：“礼乎，夫礼所以制中也。”《汉书》曰：六经之道同归，而礼乐之用为急，故乐以治内而为同，礼以脩外而为异。同则和亲，异则畏敬；和亲则无怨，畏敬则不争。<br/><br/>　　【顺时 从俗】《汉书》曰：王者必因前王之礼，而顺时施宜，有所损益，节人之心，稍稍制作。《慎子》曰：礼从俗，政从上。使从君国，有贵贱之礼，无贤不肖之礼。<br/><br/>　　【周旋 规矩】《左传》曰：邾隐公来朝，子贡观焉。邾子执玉高，其容仰；公受玉卑，其容俯。子贡曰：“以礼观之，二君皆有死亡焉。夫礼，生死存亡之体也，将左右周旋，进退俯仰，于是乎取之。今正月相朝，而皆不度。高仰，骄也；卑俯，替也。骄近乱，替近疾。君为主，其先亡乎？”《礼记》曰：礼之于正国也，犹衡之于轻重也；绳墨之于曲直也，规矩之于方圆也。故衡诚悬，不可欺以轻重；绳墨诚陈，不可欺以曲直；规矩诚设，不可欺以方圆；君子审礼，不可诬以奸诈。<br/><br/>　　【事师 敬长】上见叙事中。袁淮《正书》曰：礼者何也？缘人情而为之节文者也，严父爱亲之情也，尊亲敬长之义也。<br/><br/>　　【天经 地义】《左传》曰：子太叔见赵简子，简子问揖让周旋之礼。对曰：“是仪也，非礼也。”简子曰：“敢问何谓礼？”对曰：“吉也。闻诸先大夫子产曰：‘夫礼，天之经也，地之义也，民之行也。’”<br/><br/>　　【体信 成仁】《礼记》曰：先王脩礼以达义，体信以达顺。又曰：道德仁义，非礼不成。<br/><br/>　　【应变 从宜】《庄子》曰：三王五帝之礼义法度，其犹楂梨橘柚耶，味相反而皆可于口。故礼义法度者，应时而变也。《礼记》曰：礼从宜，使从俗。郑玄注云：事不可常也。晋士丐帅师侵齐，闻齐侯卒乃还。春秋善之。<br/><br/>　　【考信 成道】《礼记》曰：禹、汤、文武成王、周公，由此其选也。此六君子者，未有不谨于礼者也。以考其信，示人有常。郑玄注云：考，成也。成道见上成仁注中。<br/><br/>　　【同天气 合人心】《礼稽命徵》曰：礼之动摇，与天地同气，四时合信。《礼记》曰：礼者，合于天时，设于地财，顺于鬼神，合于人心，理万物者也。<br/><br/>　　【统百官 理万物】上见谐民注。下见合人心注。<br/><br/>　　【象五行 变四时】《大戴礼》曰：礼之象，五行也，其义四时也。故以四举，有恩有义，有节有权。《礼记》曰：是故夫礼必本于太一，分而为天地，转而为阴阳，变而为四时，列而为鬼神。<br/><br/>　　【兄弟亲 君臣义】《礼记》曰：非礼无以辨男女、父子、兄弟之亲，婚姻疏数之文。又曰：朝觐之礼，所以明君臣之义也；聘问之礼，所以使诸侯相尊敬也。<br/><br/>　　【定君臣 笃父子】《礼记》曰：君臣上下，父子兄弟，非礼不定。又曰：礼义为纪，以正君臣，以笃父子，以睦兄弟，以和夫妇，以设制度，以立田里。<br/><br/>　　【别男女 决嫌疑】《家语》曰：孔子言于鲁哀公曰：“人之所以生，礼为大。非礼无以事天地之神，辨君臣长幼之位，别男女父子之交。”决嫌疑见叙事中。<br/><br/>　　【明是非 别同异】并见叙事。<br/><br/>　　【含阴阳 同天地】《汉书》云：六经之旨同归，而礼乐之用为急；治身者斯须忘礼，则暴慢入之矣；为国者一朝失礼，则荒乱及之矣。人含天地阴阳之气，有喜怒哀乐之情，禀其性而不能节矣。《礼稽命徵》曰：礼之动摇也。与天地同气，四时合信，阴阳为符，日月为明。<br/><br/>　　【达人情 从天道】《礼记》曰：故礼义也者，人之大端也。所以讲信脩睦，而固人之肌肤之会，筋骸之束也；所以养生送死，事鬼神之大端也；所以达天道，顺人情之大窦也。《左传》：齐侯伐曹，入其郛，讨其来朝也。季文子曰：“齐侯其不免乎？己则无礼，而讨于有礼者，曰汝何故行礼。礼以顺天，天之道也。”<br/><br/>　　§赋<br/><br/>　　【楚荀况《礼赋》】爰有大物，非丝非帛；文理成章，非日非月，为天下光。生者以寿，死者以葬，城郭以固，三军以强。粹而王，駮而霸，无一焉而亡。臣愚不识，敢请之王。王曰，此夫文而不采者与；简而易知，而致有理者与；君子所敬，小人所不乱者与；性不得则若禽兽，性得之则具足与。匹夫崇之，则为圣人；诸侯崇之，则一四海者与。至明而约，甚顺而体，请归之礼。<br/><br/>　　§诏<br/><br/>　　【李德林《为隋文帝修定五礼诏》】礼之为用时义大矣哉。黄琮苍璧，降天地之神；粢盛牺牲，致宗庙之敬。正父子君臣之序，明婚姻丧纪之节。故道德仁义，非礼不成；安上化民，莫善于礼。<br/><br/>　　【《贞观年中颁礼乐诏》】先王制礼，辨方正位，体国经野，象天地以制法，通神明以施化。乐由内作，礼自外成，可以移风易俗。揖让而天下化者，其惟礼乐乎。固以同节同和，无声无体，宁饰玉帛之容，岂崇钟鼓之奏。<br/><br/>　　○祭祀第二<br/><br/>　　§叙事<br/><br/>　　《尚书大传》曰：祭之言察也。察者至也，言人事至于神也。《尔雅》曰：春祭曰祠，夏祭曰彴，秋祭曰尝，(尝新谷。)冬祭曰烝。(烝，进也。进品物。)祭天曰燎柴，(既祭，积薪焚之也。)祭地曰瘗埋，(既祭，埋藏之。)祭山曰庋悬，(或庋或悬，置之于山。)祭川曰浮沉，(或浮或沉，置之于水。)祭星曰布，(布散于地。)祭风曰磔。(今俗当大道磔狗，此其遗像。)是类是祃，师祭也；(师出征伐，类于上帝，祃，于出征之地。)既伯既祷，马祭也。(伯，马祖也。将用马力，必先祭其祖。)《说文》曰：除恶之祭为祓，会福之祭曰禬，告事求福曰祷。道上之祭为禓，洁意以享为禋，以类祭神为禷，祭司命为礻此，祭豕先为礻曹。月祭为祽，(以上并出《说文》。)祷雨为雩，(《左传》：龙见而雩。雩，旱祭也。)祷晴为禜。(按：《左传》：雪霜风雨之灾则禜之。)《周礼》曰：以禋祀祀昊天上帝，以实柴祀日月星辰，以槱燎祀司中。命风师雨师，以血祭祭社稷五祀五岳，以沉埋祭山林川泽，以疈辜祭四方百物，以肆献裸享先王。《礼记》：孟春之月，其祀户，祭先脾。孟夏之月，其祀灶，祭先肺、中央土；其祀中溜，祭先心。孟秋之月，其祀门，祭先肝。孟冬之月，其祀行，祭先肾。天子祭天地、祭四方、祭山川、祭五祀。岁遍，士祭其先。祭日于坛，祭月于坎。日于东，月于西。(以别幽明，以别内外。)祭不欲数。数则烦，烦则不敬。祭不欲疏。疏则怠，怠则忘。王立七祀，(曰司命，曰中溜，曰国门，曰国行，曰泰厉，曰户，曰灶。)诸侯五祀，(曰司命，曰中溜，曰国门，曰国行，曰公厉。)大夫三祀，(曰族厉，曰门，曰行。)士二祀，(曰门，曰行。)庶人一祀。(或立户，或立灶，)夫圣王之制祭祀也，法施于民则祀之，以死勤事则祀之，以劳定国则祀之，能御大灾则祀之，能捍大患则祀之。日月星辰，人所瞻仰；山林、川谷、邱陵，人所取材用也。非此族也，不在祀典。(族犹类也。)<br/><br/>　　§事对<br/><br/>　　【荐敬 报功】《穀梁传》曰：宫室不设，不可以祭。祭者，荐其时也，荐其敬也，荐其义也，非享味也。许慎《五经异义》曰：公侯祭百辟，自卿已下，不过其族。夫鬼神之所及，非其族类则绍其国位。百辟者，国君先有功德于人者。今在其位，故报祭之。<br/><br/>　　【骍牡 黝牲】《毛诗》曰：祭以清酒，从以骍牡，享于祖考。《周礼》：凡阳祀用骍牲毛之，阴祀用黝牲毛之。郑注：阴祀祭北郊及社稷。黝黑骍赤也。<br/><br/>　　【七祀 五祭】上见叙事。袁淮《正论》曰：国之大祭有五：禘、袷、郊、祖、宗、报。此五者，礼之大节也。<br/><br/>　　【报德 崇恩】《物理论》曰：古者尊祭重神，祭宗庙追养也，祭天地报德也。王充《论衡》曰：凡祭祀之义有二：一曰报功，二曰修先。报功以勉力，修先以崇恩也。<br/><br/>　　【郁酒 兰汤】《周礼》曰：凡祭祀宾客之祼事，和郁鬯以实彝而陈之。郑玄注曰：筑郁金煮之和鬯酒也。郁为草若兰。刘义庆《幽明录》曰：庙方四丈不墉，壁道广四尺，夹树兰香。斋者煮以沐浴，然后亲祭，所谓浴兰汤。<br/><br/>　　【六变 九万】《周礼》曰：孤竹之管，云和之琴瑟，云门之舞。冬曰至，于圆丘奏之，若乐六变则天神皆降，可得而礼矣。《尚书》曰：箫韶九成，凤凰来仪。<br/><br/>　　【朝日 夕月】《礼记》曰：朝日祀五帝，则张大次小次，设重席重案。合诸侯亦如之。郑玄注曰：朝日，春拜日于东门之外。刘向《列女传》曰：日中考正叙人事，少采夕月。曹大家注曰：少采，降之采也。以秋分祀夕月，以迎阴气也。<br/><br/>　　【礼地 宾河】《周礼》曰：。以玉作六器，以礼天地四方。以苍璧礼天，以黄琮礼地。《纪年》曰：后荒即位元年，以玄璧宾于河，狩于海，获大鱼。<br/><br/>　　【彩坛 绀席】《东观汉记》曰：桓帝立黄老祠，北宫濯龙中为坛，彩色炫曜。卫宏《汉旧仪》曰：皇帝自行，群臣从，斋皆百日，地祠不出。祭天，紫坛幄帷。高皇帝配天，居堂下西向，绀幄绀席。<br/><br/>　　【宜社 类帝】《礼记》曰：天子将出征，宜于社。郑玄注：宜，祭名也。《尚书》：肆类于上帝，禋于六宗，望于山川，遍于群神。<br/><br/>　　【三望 六宗】《左传》：僖公三十一年，四卜郊。不从，乃免牲，犹三望。《尚书》曰：禋于六宗。王肃注曰：所宗者六，皆洁祀之。埋少牢于太昭，祭时也；相近于坎坛，祭寒暑也；王宫，祭日也；夜明，祭月也；幽禜，祭星也；雩禜，祭水旱也。禋于六宗，此之谓也。<br/><br/>　　【受厘 致福】《汉书·贾谊传》曰：后岁余，文帝思谊，征之。至入见，上方受厘坐宜室。苏林注曰：未央前正室。《周礼》曰：掌都祭之礼，致福于国。<br/><br/>　　【圜丘方泽 苍璧黄琮】《周礼》曰：凡乐，圜钟为宫，黄钟为角，太簇为徵，姑洗为羽。冬日至，于地上之圜丘奏之，则天神皆降，可得而礼矣。函钟为宫，太簇为角，姑洗为徵，南吕为羽。夏日至，于泽中之方丘奏之，则地祇皆出，可得而礼矣。又《周礼》曰：以玉作六器，礼天地四方。以苍璧礼天，以黄琮礼地。<br/><br/>　　【以享以祀 是类是祃】《毛诗》曰：以享以祀，以介景福。《大雅》云：是类是祃，师祭也。<br/><br/>　　§赋<br/><br/>　　【魏孙该《三公山下祠赋》】赵国元氏县西界有六神祠，吾观其一焉，在陉山之阳，即三公祠焉。崇堂既峻，危阁造云，檽轩临万仞之壑，土木被丹藻之华。是时寓目永日，夕宿东序。召彼故老，訉之旧典，云栋宇初兴七十载。三台耀灵，实降甘雨。夫山以有形为神，神以无形为王。若乃歊烝于上，雷动于下，公田禳于多黍，嫠妇利其滞穗，亦兹邦之所以报，历叶不辍也。于是援笔作赋，昭神灵之有凭，壮夏屋之弘丽。其乱曰，坤作地势，恒岳吐精；怖濩磥启，上秀太清。三后赞事，雨师不宁；有渰凄凄，润我群生。先人谅德，图象垂形；考之旧史，典谟无声。<br/><br/>　　【晋嵇含《祖道赋》】祖之在于俗尚矣，自天子至庶人，莫不咸用。有汉卜日丙午，魏氏择其丁未；至于大晋，则祖孟月之酉日。各因其行运，三代固不同。虽其奉祖，莫识祖之所由兴也。《说文》：祈请道神谓之祖。有事于道者，吉凶皆名。君子行役，则列之于中路；丧者将迁，则称名于阶庭。或云，百叶远阻，名皆凋灭，坟茔不复存其铭表，游魂不得托于庙祧，智者故以岁初良辰，肇建华，挥扬彩旗，将欲招灵爽于今夕。庶众祖之来凭，盖有两端。俯叹壮观，乃述而赋之。<br/><br/>　　§诗<br/><br/>　　【宋谢庄《烝斋应诏诗》】霜露凝宸感，肃僾动天引；西郊灭湮渰，东冥起昭晋。舞风泛龙常，轮霞浮玉轫；紫阶协笙镛，金途展转应。方见六诗和，永闻九德润；观生识幸渥，睇服惭輴恪。<br/><br/>　　【陈弘让《春夜醮五岳图文诗》】夜静琼筵谧，月出杏坛明；香烟百和吐，灯色九微清。五岳移龙驾，十洲回凤笙；目想灵人格，心属羽衣轻。蕙肴荐神飨，桂醑达遥诚；熙然聊自得，挹酒念浮生。<br/><br/>　　【陈叔达《州城西园八斋祠社诗》】升坛预絜祀，诘早肃分司；达气风霜积，登光日色迟。农教先八政，阳和秩四时。祈年服垂冕，告币动褰帷；瘗地尊余奠，人天庶有资。椒兰卒清酌，簠簋彻香萁；折俎分归胙，充庭降受厘。方凭知礼节，况奉化雍熙。<br/><br/>　　§歌<br/><br/>　　【梁江淹《牲出入歌辞》】祝详史具，礼备乐荐；有牲在陈，有鼓在悬。腾烛象星，奔水类电；郊燎夙戒，駜彼彼乘駽。以伺质明，以伸神宴。<br/><br/>　　【又《荐豆毛血歌辞》】时恭时祀，有物有则；伊我上圣，实抱明德。牺象交陈，郁樽四塞；黍惟嘉谷，酒惟玄默。荐通苍祗，庆覃黎黑；愿灵之降，祚家佑国。<br/><br/>　　【又《奏宣列之乐歌辞》】殷崇配天，周尊明祀；瑞合汾阴，梦同泰畤。青幕云舒，丹殿霞起；二曜惟新；五精告始。于以飨之，景福是履。<br/><br/>　　○郊丘第三<br/><br/>　　§叙事<br/><br/>　　《礼记》曰：祭帝于郊，所以定天位也。《尔雅》云：圆丘泰坛，祭天也；方泽泰圻，祭地也。《周书·作洛篇》曰：设丘兆于南郊，以祀上帝，配以后稷。《周礼·大宗伯之职》曰：以禋祀祀昊天上帝。(禋之言烟也。烟者，周人尚臭，烟气之臭，闻昊天上帝。冬日至祀于圆丘。天皇，大帝也。郑玄注曰：昊，天也；上帝，玄天也。)以苍璧礼天。(郑玄曰：礼天以冬日至，谓天皇大帝在北极者。凡礼神必以其类，璧圆以象天。)黄琮礼地。(礼地以夏日至，谓神在昆仑者也。琮方，以象地。)四圭有邸，以祀天，以旅上帝。(郑玄注曰：于中央为璧，圭著四面，一玉俱成也，故曰四圭。有邸，圭末四出也。或说四圭有邸，圭四角也。上帝，玄天也。郑玄注云：礼天，夏正郊天也；上帝，五帝也。所郊以五帝殊，言天者尊异之至。)两圭有邸，以祀地，以旅四望。(两圭者，象地数二也，谓所祀北郊神州之神。)大司乐奏黄钟，歌大吕，舞云门，以祀天神。(谓五帝及日月星辰也。王者各以夏正月祀其受命之帝于南郊。)奏太簇，歌应钟，舞咸池，以祭地祗。(祭于北郊，谓神州之神及社稷。)《礼记》曰：有虞氏禘黄帝而郊喾，祖颛顼而宗尧；夏后氏亦禘黄帝而郊鲧，祖颛顼而宗禹；殷人禘喾而郊冥，祖契而宗汤；周人禘喾而郊稷，祖文王而宗武王。(郑玄注曰：禘郊祖宗谓祭祀以配食。)《左传》曰：凡启蛰而郊。<br/><br/>　　§事对<br/><br/>　　【黄郊 黑畤】《后汉书》曰：灵帝建宁二年，迎气黄郊。道于洛水西桥，逢暴风雨。导从卤簿车，或发盖；百官沾濡，还不至郊。使有司行礼，迎气北郊。《汉书》曰：高祖入关，问故泰畤上帝祀何帝。对曰：“四帝，有白、黄、青、赤之祠。”高祖曰：“吾闻天有五帝，而四何也？”莫知其说。于是高祖曰：“吾知之矣，待我而具五也。”乃立黑帝之祠，名曰黑畤。<br/><br/>　　【朱火 紫坛】晋《郊祀歌》曰：整泰坛，礼皇神；精气盛，百灵宾。蕴朱火，燎芳薪；紫烟起，冠青云。又曰：营泰畤，定天衷；思心睿，谋筮从。建表蕴，殷郊宫；田烛置，欢火通。历元旬，集首告；饰阶坛，坎列室。<br/><br/>　　【鲁郊 雍畤】《毛诗》曰：皇皇后帝，皇祖后稷。注曰：皇皇，大也；后，君也。帝谓天帝也。鲁郊祭皇皇之君帝，以美祖后稷以配之，其祭如天子之礼。《汉书》曰：祭五帝于雍畤，在山上，四望不见四方，故曰雍畤。<br/><br/>　　【南郊 北畤】《周礼》曰：设丘兆于南郊，以祀上帝，配以后稷。北畤见上。<br/><br/>　　【黄玉 黝牲】《周礼》：以玉作六器，礼天地四方。以苍璧礼天，以黄琮礼地；以青圭礼东方，以赤璋礼南方，以白琥礼西方，以玄琮礼北方。又曰：牧人掌牧六牲，而阜蕃其物，以供祭祀之牲牷。凡阳祀用骍牲毛之，阴祀用黝牲毛之。<br/><br/>　　【保万寿 懋百福】傅玄《飨神歌》曰：整泰圻，祚皇祇；众神感，群灵仪。祚有晋，暨群黎。溢九有，格天庭；保万寿，延亿龄。又曰：结方丘，祗国琛；樽既享，俎既歆。敛检玉，具鏖金；懋百福，底自古；锡万寿，迄在今。<br/><br/>　　§赋<br/><br/>　　【后汉邓耽《郊祀赋》】咨改元正，诞章厥新；丰恩羡溢，含唐孕殷。承皇极，稽天文；舒优游，展弘仁。扬明光，宥罪人；群公卿尹，侯伯武臣。文林华省，奉贽厥珍；夷髦卢巴，来贡来宾。玉璧既卒，于斯万年。穆穆皇王，克明厥德，应符蹈运，旋章厥福。昭假烈祖，以孝以仁；自天降康，保定我民。<br/><br/>　　【晋郭璞《南郊赋》】时惟青阳，日在方旭；我后方将受命于灵坛，乃改步以鸣玉。升金轩，抚天仆，扬六銮，齐八騄。列五幡于一元兮，靡日月于黄屋；矫凌鸟以侦候，整豹尾于后属。武骑仡以清道，被练焕以波烛。尔乃造广场，戾坛庭，百寮山立，万乘云屯。延祝史，肆玉牲，登圜丘，揖太清，礼群望，告皇灵。天澄其气，日朗其精；祝融穆以肃侍，阳侯澹以中停。于是司指戒燧，火烈具炳。宗皇祖而配祀，增孝思之惟永。郊寰之内，区域之外，凋颜卉服，被发左带。骏奔在坛，不期而会。飨骇鬼方，声振邱陇；倒景望风，龙汉企踵。烂若列星之环辰，咸云腾而海涌。此盖和气旁通，玄罗潜总，自然之感，鼓而遂动。<br/><br/>　　§诗<br/><br/>　　【梁傅昭《恭职北郊诗》】皇猷属穹昊，至德迈深渊；禋望沿礼举，咸秩资化宣。端职恭瘗祀，饬躬奉严蠲；淑气符临节，光风临上年。<br/><br/>　　【周王褒《从驾北郊诗》】惟皇敬明祀，望拜出河东；地灵开复道，营星发紫宫。衡街飨清跸，值候起相风；森沉羽林骑，肃穆虎贲弓。<br/><br/>　　【隋卢思道《驾出圜丘诗》】开年简时日，上辛称天吉。平晓禁门开，隐隐乘舆出；乘舆出九重，金根御六龙。章移千乘动，旆举百神从；黄麾引朱节，灵鼓应华钟。神歌已相续，神光复相烛；风中飏紫烟，坛上埋苍玉。<br/><br/>　　§歌<br/><br/>　　【宋颜延之《天地郊夕牲歌辞》】寅威宝命，严恭帝祀；奄受敷锡，宅中拓宇。宜地称皇，飨天作主；月竁来宾，日际奉土。开元首正，礼交乐举；六典联事，九宫列序。有牲在脩，有洁在俎；式荐主衷，以答神祜。<br/><br/>　　【《隋庾信方泽降神歌辞》】报功阴泽，展礼玄郊；平琮镇瑞，方鼎升庖。调歌孤竹，缩酒江茅；声扬钟鼓，器质陶匏。列耀秀华，凝芳郁荔；川泽茂礻出，丘陵容裔。云饰山罍，兰浮沉齐；日至之礼，歆兹大祭。<br/><br/>　　【隋牛弘《郊祀昊天上帝歌辞》】肇禋严祀，式奉尊灵；因高尽敬，扫地推诚。六宗随光，五纬陪营；金石谐合，丝竹凄清。我粢既成，我酌惟明；元神是鉴，百福来成。<br/><br/>　　§颂<br/><br/>　　【梁简文帝《南郊颂》】肃恭明神，逖听前踵；配天道尊，迎阳义重。玄酒陶匏，〈矢番〉柴云耸；跨舜论韶，笼尧称拱。郊宫载静，紫坛新谧；肃肃禁围，阴阴仙室。六戎列野，八銮昭日；架殿星罗，重宫雾出。康哉德盛，美矣时丰；三辰增曜，七政永崇。五方来洎，四焕兹通；悬绳度笮，驾鹿追风。既敷懋化，复睹瑞滋；金车出野，玉露沾墀。紫脱神章，华平瑞芝；长愉汪濊，永固雍熙。<br/><br/>　　○宗庙第四<br/><br/>　　§叙事<br/><br/>　　《礼记》曰：天子七庙，三昭三穆，与太祖之庙而七。诸侯五庙，二昭二穆，与太祖之庙而五。大夫三庙，一昭一穆，与太祖之庙而三。士一庙。庶人祭于寝。远庙为祧，去祧为坛，去坛为墠，去墠为鬼。(此皆言祭先祖远近之差。自祧已上，皆为毁庙。)《释名》曰：宗，尊也；庙，貌也。先祖形貌所在也。《汉书旧事》曰：庙者所以藏主，列昭穆。《说文》曰：宗庙之木主名曰祏。《白虎通》曰：言神无所依据，孝子以主继心。《论语》曰：夏后氏以松，殷人以柏，周人以栗。(栗，敬也，使人谨敬。)《五经要义》曰：木主之状，四方，穿中央以达四方。天子长尺二寸，诸侯长尺，皆刻谥于背。又，挚虞《决疑要注》曰：凡庙之主，藏于户外西牖之下。有石函，故名宗祏。《周礼》曰：五岁一禘，三岁一祫。《续汉书》曰：禘，谛也；序昭穆，谛父子也。祫，合也；毁庙之主，合食于太祖。(谛，审也。)禘以四月，祫于十月。(四月阳气在上，阴气在下，正尊卑之义。十月五谷成熟，故骨肉合聚饮酒也。《决疑要注》曰：禘以孟夏，祫以孟秋。二说不同。)故《汉旧仪》曰：子为昭，孙为穆；昭西面，穆东面。三年大祫，诸帝以昭穆坐于高庙，其诸隳庙神主皆合食。《礼记》曰：凡祭宗庙之礼，牛曰一元大武，豕曰刚鬛，豚曰鬛肥，羊曰柔毛，鸡曰翰音，犬曰羹献，雉曰疏趾，兔曰明视，脯曰尹祭，槁鱼曰商祭，鲜鱼曰脡祭，水曰清涤，酒曰清酌，黍曰芗合，梁曰芗萁，稷曰明粢，稻曰嘉疏，韭曰丰本，盐曰咸鹾，玉曰嘉玉，币曰量币。<br/><br/>　　§事对<br/><br/>　　【时类 月祀】张方贤《鲁国先贤传》曰：古者先王，日祭月享。时类岁祀，诸侯舍日；卿大夫舍月，庶人舍时。《国语》曰：甸服者祀，日祭月祀，先王之训。<br/><br/>　　【冬荐 秋尝】《毛诗》曰潜：季冬荐鱼，孟春献鲔也。猗欤漆沮，潜有多鱼；以享以祀，以介景福。《尔雅》曰：春祭曰祠，夏祭曰礿，秋祭曰尝，冬祭曰蒸。<br/><br/>　　【芗合 嘉疏】《仪礼》曰：始虞用柔日，曰哀子某，敢用洁牲刚鬛芗合嘉荐。嘉疏见叙事中。<br/><br/>　　【瑶爵 玉豆】《周礼》曰：凡宾客献瑶爵皆赞。郑玄注曰：谓王之同姓及二王后来朝觐，为王宾客者也。祼之礼亚王而礼宾也，献谓王飨燕王献宾也。《礼记》曰：季夏六月，以禘礼祀周公于太庙。郁尊用黄目，灌用玉瓒大圭，荐用玉豆凋纂，爵用玉琖。<br/><br/>　　【夏禘 冬蒸】《礼记》曰：春祭曰礿，夏祭曰禘者，阳之盛也。古者于禘祭爵赐服，顺阳之义也。冬蒸见上。<br/><br/>　　【閟宫 清庙】《毛诗》曰：閟宫有洫，郑玄注曰：閟，神也，姜嫄神所依。古庙曰神宫。又曰：清庙祀文王也。周公既成洛邑，朝诸侯，率以祀文王焉。郑玄注曰：清庙者，祭有清明之德者之宫也。谓祭文王，天德清明，文王象之，故歌此诗而祭之。<br/><br/>　　【春祠 夏禴】《周礼》曰：以馈食享先王，以祠春享先王，以禴夏享先王，以尝秋享先王，以烝冬享先王。董仲舒《春秋繁露》曰：古者岁四祭，因四时所生熟而祭先祖父母也。礼，夏曰禴。<br/><br/>　　【酎金 灌玉】卫宏《汉旧仪》曰：皇帝会诸侯酎金庙中，以上计仪设九宾陪位也。《史记》注云：正月旦作酒，八月成。名酎，酎言纯也。武帝时八月尝酎，会诸侯庙中，出金助祭，所谓助金。《周礼》曰：凡灌玉濯之礼，陈之以赞灌事。郑玄注云：灌玉谓珪瓒璋瓒。<br/><br/>　　【祀武 告文】《毛诗》曰：执竞，祀武王也。执竞武王，无竞维烈；不显成康，上帝是皇。又曰：维天之命。太平，告文王也。维天之命，于穆不已。<br/><br/>　　【五庙 七室】《礼记》曰：当七庙五庙无虚主，唯祫祭于祖，为无主耳。傅畅《晋诸公赞》曰：王俊，字彭祖，为幽州刺史。寻洛阳破后，承制行台以宗庙焚毁，设坛望祀七室，及功臣配食。<br/><br/>　　【介福 纯嘏】《毛诗》曰：祝祭于祊，祀事孔明。先祖是皇，神保是享，孝孙有庆，以介景福，万寿无疆。又曰：龠舞笙鼓，乐既和奏。烝衎烈祖，以洽百礼；百礼既至，有王有林。锡尔纯嘏，子孙其湛。郑玄云：纯，大也。嘏谓尸与主人以福。<br/><br/>　　【三岁祫 五年禘】《五经异义》曰：谨案：叔孙通宗庙有日祭之礼，知古而然也。三岁一祫，此周礼也；五岁一禘，疑先王之礼也。《礼稽命潜》曰：三年一祫，五年一禘，以衣服想见其容色。三日齐，思亲志意，想见所好喜，然后入庙。<br/><br/>　　【审昭穆 谛父子】傅咸奏曰：先儒解禘。禘者，谛也，审昭穆故也。《白虎通》曰：位尊德盛，所及弥远，谓之禘祫何？禘之为言禘也。序昭穆，谛父子。祫者合也。<br/><br/>　　【昭孝通神 露濡霜降】《汉书》曰：祀者，所以昭孝事祖通神明也。《礼记》曰：君子合诸天道，春禘秋尝。霜露既降，君子履之，必有凄恻之心，非其寒之谓也。春雨露既濡，君子履之，必有怵有惕之心，如将见之。<br/><br/>　　【上下之际 神明之道】《礼记》曰：夫祭有畀辉胞翟阍者，惠下之道也。此四者，吏之至贱者。尸又至尊，以至尊既祭之味而不忘至贱。是故明君在上，则无冻饿者矣，此之谓上下之际。又曰：铺筵设同，凡为依神也。既诏祝礿室而出于祊，此交神明之道也。<br/><br/>　　§诗<br/><br/>　　【宋孔欣《祠太庙诗》】束带从王事，结缨奉清祀。肃肃禁闱内，翳然绝尘轨；峨峨高堂上，层构郁云起。明发修荐享，矜束不遑止；罄折阶廊间，凄凄常靡已。<br/><br/>　　【梁张率《太庙斋夜诗》】洁斋谢纷华，寂寥清庙静；肃襟视牲盛，端服侍严省。<br/><br/>　　§歌<br/><br/>　　【宋颜峻《七庙迎神辞》】敬恭明祀，孝道感通；合乐维和，展礼有容。六舞肃列，九变成终；神之来思，享兹洁衷。灵之往矣，绥我家邦。<br/><br/>　　【隋庾信《太庙晨祼歌辞》】永惟神武，潜庆灵长；龙图革命，凤历归昌。功移上惨，德跃中阳；清庙肃肃，猛虡趪々。曲台大厦，声和盛唐；牲牷荡涤，萧合馨香。和銮戾止，振鹭来翔；永敷万国，是则四方。<br/><br/>　　【陈叔达《太庙祼地歌辞》】清明既祼，郁鬯惟礼；大哉孝思，严恭祖祢。龙衮以祭，鸾刀斯启；发德朱弦，升歌丹陛。筵享粢盛，堂斟沉齐；降福禳禳，来仪济济。<br/><br/>　　【褚亮《宗庙九德之歌辞》】皇祖诞庆，于昭于天；积德斯远，茂绪攸先。继天应历，神武弘宣；肇迹妫水，成功版泉。道光覆载，声穆乾元；式备牺象，用洁牲牷。礼终九献，荣展四悬；神贶景福，遐哉永年。<br/><br/>　　§颂<br/><br/>　　【后汉王粲《太庙颂》】思皇烈祖，时迈其德；肇启洪源，贻宴我则。我休厥成，聿先厥道；丕明丕钦，允时祖考。<br/><br/>　　【又】于穆清庙，翼严休徵；祁祁髦士，厥德允升。怀想成位，咸奔在宫；无思不若，永观厥崇。<br/><br/>　　【又】绥庶邦，和四宇；九功备，彝乐序。建崇牙，设璧羽；六拊奏，八音举。昭大孝，衎妣祖；念武功，收醇祜。<br/><br/>　　【王肃《宗庙颂》】明德惟馨，昊天子之；眷佑我魏，薄言起之。起之伊何，黎元时雍；子之伊何，历数在躬。于乎盛哉，神明是通。<br/><br/>　　【又】湛湛甘露，济济醴泉；或涌于地，或降于天。天地交泰，品类蕃芜；祥瑞嘉应，其集如雨。屡获丰年，谷我士女；祖考既飨，于欢乐胥。<br/><br/>　　○社稷第五<br/><br/>　　§叙事<br/><br/>　　《孝经纬》曰：社，土地之主也。土地阔不可尽敬，故封土为社，以报功也。稷，五谷之长也。谷众不可遍祭，故立稷神以祭之。《礼记》曰：厉山氏之子柱，及周弃为稷。(厉山氏之有天下也，其子曰柱，能殖百谷。夏之衰也，周弃继之，故祀以为稷神，厉或为列。)共工氏之子后土为社。(共工氏之霸九州也，其子曰勾龙。为后土，能平九州，故祀为社。)《尚书》曰：汤既胜夏，欲迁其社，不可。(汤承尧舜禅代之后，顺天应人，逆取顺守，而有惭德。故革命创制。改正易服，变置社稷，以后代无及勾龙者，故不可而遂止。)《礼记》曰：王为群姓立社曰太社，王自为立社曰王社，诸侯为百姓立社曰国社，诸侯自为立社曰侯社，大夫以下，成群立社曰置社。《汉旧事》曰：天子太社，以五色土为坛。封诸侯者，取其方面土，苴以白茅，授之。各以其方色，以立社于其国，故谓之授茅土。<br/><br/>　　§事对<br/><br/>　　【示本 表功】《礼记》曰：社所以神地之道也，地取于天，是以尊天而亲地，故教人美报焉。家祭中溜而国主社稷，示本也。《白虎通》曰：王者所以有社稷何？为天地求福报功也。社稷所以有树何？所以表功也。<br/><br/>　　【封树 列土】《周礼》曰：封人设王之社壝为畿，封而树之。郑玄注曰：壝谓坛及堳坂。《周书》曰：诸侯受命于周，而建太社于国中。其壝谓东青土，南赤土，西白土，北骊土，中央则以黄土。明建诸侯，凿取其方一面土，苴以白茅，以土封之，故曰列土于周室。<br/><br/>　　【南社 右稷】《尚书·无逸篇》曰：大社惟松，东社惟柏，南社惟梓，西社惟粟，北社为槐。《周礼》：掌建国之神位，右社稷，左宗庙。<br/><br/>　　【探金 取剑】《搜神记》曰：中兴初，有应妪者，生四子。而昼见神光照社，试探之，乃得黄金。自是诸子官学并有才名。《录异传》曰：会稽贺瑀曾得疾，不知人，死三日，苏云：吏将上天见官府，使人将瑀入曲房中。有层架，其上有印，其中有剑。使瑀唯意取之。瑀短不及上层，取剑以出。门下问何得？云得剑。曰：“唯使社公耳。”疾愈，果有鬼来称社公。<br/><br/>　　【禹社 弃稷】《淮南子》曰：禹勤天下，死而为社也。弃稷见叙事。<br/><br/>　　【殷柏 汉枌】《论语》曰：哀公问：“社于宰我？”对曰：“夏后氏以松，殷人以柏，周人以粟，使民战粟也。”《汉书》曰：高祖诏于丰理枌榆社，春以羊彘祠之。<br/><br/>　　【春祈 秋报】《毛诗》曰：载芟，春籍田而祈社稷也。又曰：良耜，秋报社稷也。稷稷良耜，俶载南亩，播厥百谷。<br/><br/>　　【封土 艺树】《尚书》曰：海岱及淮惟徐州，厥贡惟土，为社五色。孔安国注曰：王者封五色土为社，建诸侯，则各割其方土与之。使立社，冒以黄土，苴以白茅。湛方生盟文曰：广厦云构，非一人之功；吉凶大事，岂一家所济。仰惟先王建社之制，俯从诗人匍伏之义，遂艺树立坛，结誓神明。梁下之期，犹或亡身，况乃启告灵祗，相盟以道德者。庶能助周孔之一教，申情礼于人神。<br/><br/>　　【通天地 受风雨】王充《论衡》曰：亡国之社，屋其上柴其下者，示绝于天地。夫春秋薄社，周以为戒。夫经艺书传，人当览之，犹社当通气于天地也。故人不通览者，薄社之类。《礼记》曰：天子大社，必受霜露风雨，以达天地之气，是故丧国之社屋之，不受天阳也；毫社北牖，使阴明也。郑玄注曰：绝其阳，通阴而已。毫社，殷都于毫。<br/><br/>　　【冒黄土 苴白茅】《尚书·无逸篇》曰：天子社广五丈，诸侯半之。上冒以黄土。下见叙事。<br/><br/>　　【殖百谷 平九土】上见叙事。《尚书》曰：越翌日戊午，乃社于新邑，牛一羊一豕一。孔安国注曰；社稷之位，牲用大牢。共工氏有子曰勾龙，能平九土，祀以为社。<br/><br/>　　【陈俎豆 施金石】《礼记》曾子问曰：诸侯之祭社稷，俎豆既陈。又曰：乐之施金石，越于声音，用于宗庙社稷。<br/><br/>　　§歌<br/><br/>　　【隋牛弘《春祈社歌辞》】厚地开灵，方坛崇祀；建以风露，树之松梓。勾萌既甲，芟柞伊始；恭祈粢盛，孝膺休祉。<br/><br/>　　【又《春祈稷歌辞》】粒食兴教，播厥有先；尊神致洁，报本惟虔。瞻榆东皋，望杏开田；方凭戩福，伫咏丰年。<br/><br/>　　§颂<br/><br/>　　【魏曹植《社颂》】于惟大社，官名后土；是曰勾龙，功著上古。德配帝皇，实为灵主。克明播植，农政日举；尊以作稷，丰年是与。义与社同，方神此宇；建国承家，莫不修序。<br/><br/>　　【宋何承天《社颂》】社实阴祗，稷惟谷先；率育万类，协灵昊乾。霸德方将，时号共工；厥有才子，实曰勾龙。称物平赋，百姓熙雍。陶唐救灾，决河数江；弃亦播植，作人万邦。克配二祀，以报勋庸；勋庸伊何，厚载苍生。仓廪既实，礼节斯行；人亦有言，困物思人。矧乃六德，功被陶钧；乃家乃国，是奉是遵。<br/><br/>　　○明堂第六<br/><br/>　　§叙事<br/><br/>　　《周礼》曰：夏后氏太室，殷人重屋，周人明堂，度以九尺之筵。又曰：明堂者，明诸侯之尊卑。《周书》曰：明堂方一百一十二尺，室中方六十尺，牖高三尺，门方十六尺。东方曰青阳，南方曰明堂，西方曰总章，北方曰玄堂，中央曰太庙，亦曰太室。左为左个，右为右个。(《五经要义》以太庙为太室。)《孝经援神契》：明堂者，天子布政之宫。上员下方，八窗四闼，在国之阳。《释名》云：明堂者，犹堂堂，高明貌也。《大戴礼》曰：明堂凡有九室，一室而有四户八牖，总三十六户，七十二牖。以茅盖屋。《桓谭新论》曰：王者造明堂，上员下方，以象天地；为四面堂，各从其色，以仿四方。天称明，故曰明堂。《三辅黄图》曰：明堂者，天道之堂也。所以顺四时，行月令，宗祀先王，祭五帝，故谓之明堂。辟雍，员如璧，雍以水，异名同事，其实一也。《礼记》曰：天子曰辟雍，诸侯曰頖宫。《白虎通》曰：天子立辟雍，所以行礼乐宣德化也。辟者象璧，员法天，雍之以水，象教化流行。《五经通义》曰：诸侯不得观四方，故�东，以南半天子之学，故曰頖宫。(頖者判也。)《管子》曰：黄帝立明堂之议，舜有告善之旌，汤有总街之廷，武王有灵台之候。(按：诸儒及旧说，明堂、辟雍、灵台三事不同。明堂，宗祀之所；辟雍，教导之所；灵台，候望之所。《三辅黄图》以为明堂、辟雍司，管子以为明堂、灵台同，盖今亦异说也。《东观汉记》曰：光武中元年，营造明堂、辟雍、灵台。此即三事不同。)<br/><br/>　　§事对<br/><br/>　　【五府 九房】《尚书帝命验》曰：帝者承天，立五府以尊天。注曰：天有五帝，集居大微，降精以生圣人，故帝者承天。立帝之府，是为天府。张衡《东京赋》曰：乃营三宫，布政颁常；复庙重屋，八闼九房。规天矩地，授时须曏。<br/><br/>　　【承天 统物】《桓谭新论》曰：王者造明堂、辟雍，所以承天行化也。蔡邕《月令》论曰：明堂所以明天气，统万物。<br/><br/>　　【四阿 九室】《周礼》曰：殷人重屋，堂修七寻。堂崇三尺，四阿，重屋。郑玄注云：四阿若今四柱也。《大戴礼》曰：明堂者，古之制。凡九室，一室有四户。<br/><br/>　　【四闼 八阶】许慎《五经异义》曰：明堂之阳，三里之外，七里之内；上员下方，八牖四闼，布政之宫，故称明堂。盛貌也。徐虔《郊庙明堂议》曰：明堂在国之阳，国门之外。一宫九室，四门八阶。<br/><br/>　　【布恩 施令】赵晔《吴越春秋》曰：越王召范蠡，问：“孤窃自志，欲以令日一登上明堂，布恩致令，以抚百姓。”王隐《晋书》曰：纪瞻答秀才策曰：“周制明堂所以宗其祖，以配上帝。其正中者太庙，以顺天时，施法令。”<br/><br/>　　【学南 汶上】《宋起居注》曰：今太庙太极，既以随时；明堂之制，国学之南，地实京邑，爽垲平畅，足以营建。蔡邕《礼乐志》曰：孝武帝封禅岱宗，立明堂于泰山汶上。<br/><br/>　　【行正 听朔】颖容《春秋释例》曰：告朔行政，谓之明堂。徐虔《郊庙明堂议》曰：明堂，天子每月于此听朔布政。<br/><br/>　　【蒿宫 茅屋】《礼论》曰：或以为明堂者，文王庙，周德泽和洽。蒿茂大以为宫柱，名曰蒿宫。《三辅黄图》曰：孝武帝议立明堂于长安城南，许令褒等议曰：“按《五经礼乐传记》曰：圣人之教，制作之象，所以法天地，比类阴阳。以之宫室，本之太古；以昭令德，茅屋采椽。土阶素舆，越席皮弁，盖兴于黄帝尧舜之世，是以三代脩之也。”<br/><br/>　　【策勋 布政】颖容《春秋释例》曰：周公朝诸侯于明堂，太庙与明堂一体也。《春秋》：人君将出于宗庙，及行策勋献俘于庙。布政见四闼注。<br/><br/>　　【阳馆 玄堂】《尸子》曰：。黄帝曰合宫，有虞氏曰总章，殷人曰阳馆，周人曰明堂。玄堂见叙事。<br/><br/>　　【重屋 复道】《周礼》曰：殷人曰重屋，堂修七寻，堂崇三尺，四阿重屋。郑玄注云：重者，王宫王堂若太寝者。《汉书》曰：《明堂图》中有一殿，四面无壁，以茅盖，通水之。圜宫垣为复道，上有楼，从西南入，名曰“昆仑”。<br/><br/>　　【正四时 统万物】《礼含文嘉》曰：明堂所以通神明，感天地，正四时，出教令，崇有德，章有道，褒有行。蔡邕《月令》论曰：明堂者所以明天气统万物。<br/><br/>　　【礼三老 祭五帝】《白虎通》曰：礼三老于明堂，所以教诸侯孝；祭五帝于太学，所以教诸侯悌。《三辅黄图》曰：明堂者，明天道之堂，所以从四时行月令，宗祀先王祭五帝，故谓之明堂。<br/><br/>　　【享上帝 祀先王】《淮南子》曰：自古者明堂之制，下之湿润不能及，上之雾露不能入，足以享上帝，礼鬼神，示人知节也。祀先王见上祭五帝。<br/><br/>　　§赋<br/><br/>　　【李尤《辟雍赋》】太学既崇，三宫既章；灵台司天，群耀弥光。太室宗祀，布政国阳；辟雍岩岩，规圆矩方。阶序牖闼，双观四张；流水汤汤，造舟为梁。神圣班德，由斯以匡；喜喜济济，春射秋飨。<br/><br/>　　【刘允济《万象明堂赋》】睿哲惟唐，受天之明。究皇王之鸿休，包宇宙之纯精；恢天禄以作乂，摅元命之振英。鼓黔雷以播气，运苍昊而时成；括闿阳与泰阶，袭三圣以光亨。礼乐交通，曲谟洋溢；天以洛视而龟书至，地以河观而龙图出。拥神休，尊明号，激清流，扬茂实；将大报于玄天，享神祗以称秩。愿卑宫而自处，惟禋宗而是恤；思致美于总章，览娵訾而法营室。访夏后之轨仪，云广四而修一；彼宗周之有制，闻或九而或七。错综乎旧典，经始乎玉律；绍先志以高兴，匪矜功而首出。乃延公侯卿士，艺人表臣，而审其议焉。咸以为明堂者，明乎天道者也。所以明有功，表有德，崇大教，发大政，登假严经，钦修宗祀，非夫为己者也，安可已乎！粤正月庚午，始创明堂之制焉。考经纬之长策，应黄〈金重〉之旋宫。穆穆四门，可纳四气；明明八窗，均调八风；靡金靡玉，匪磨匪砻。去隋侯之夜光，明素质以为工；思承天以接神，故峻相乎皇穹。飒乎懿濞，繣兮丰融。雷承乾以震耀，云大壮乎其中；非至圣之精诚，孰能克勤乎此功。<br/><br/>　　§诗<br/><br/>　　【梁孝元《和刘尚书兼明堂斋宫诗》】质明摄上宰，言早乘车轩。四圭邸苍玉，六变舞云门；香浮郁金酒，烟绕凤皇樽。貂冕交挥映，珩珮自相喧；微风飏清管，轻雨发陈根。新花临御陌，春色起天圜；河间献乐语，斯道愧能论。<br/><br/>　　§颂<br/><br/>　　【宋虞通之《明堂颂》】肃肃明堂，惟国之光；仪天矩地，崇姬润黄。县殷飏辉，服夏擅芳；无斁伊典，有焕斯章。绵绵教枢，翳翳化纪；声沉五都，风晦千祀。我皇蒸哉，追孝创轨；缛宪垂统，光图丽史。宗祀既崇，享配惟馨；六乐荐和，四圭流明。殷殷华海，鉴盥孚诚；庆辉旁烛，休光下盈。<br/><br/>　　○巡狩第七<br/><br/>　　§叙事<br/><br/>　　《周易》曰：先王以省方观民设教。《尚书》曰：岁二月，东巡狩，至于岱宗，柴，望秩于山川，肆觐东后。协时月正日，同律度量衡。修五礼、五玉、三帛，二生、一死贽。如五器，卒乃复。五月南巡狩，至于南岳，如岱礼。八月西巡狩，至于西岳，如初。十有一月朔巡狩，至于北岳，如西礼。归格于艺祖，用特。《礼记》曰：王者巡狩，必观诸侯，问百年。太师陈诗，以观民之风俗；命市纳贾，以观民之好恶。《白虎通》曰：巡者，循也；狩者，牧也。王者为天循行以牧人也。恐远近不同化，幽隐有不得所者，故必视见。五年再闰，天道大备，故五岁一巡狩。《汉书》曰：武帝南巡至于盛唐，登天柱山。舳舻千里，薄枞阳而出，作《盛唐枞阳之歌》。《东观汉记》曰：章帝东巡狩，至于贷宗，祀五帝于汶上明堂，耕于定陶。<br/><br/>　　§事对<br/><br/>　　【省方 述职】上见叙事。《毛诗谱注》曰：武王伐纣，定天下。巡狩述职，陈诸国之诗，以观民之风也。<br/><br/>　　【观风 展义】《礼记》曰：命太师陈诗，以观民风。郑玄注：陈诗，为采其一诗而视之。《左传》曰：天子非展义不巡狩。社预注云：天子巡狩，所以宣布德义。<br/><br/>　　【布德 设教】并见上。<br/><br/>　　【考职 赋政】《周礼》：职方氏掌天地之图。王将巡狩，则戒于四方曰：“各修平乃守。”考乃职，无敢不敬戒。崔骃《北巡颂》曰：禋洁享祈，歆尝百神；爰始赋政，授务于人。<br/><br/>　　【陈诗 观礼】陈诗见上。张衡《巡狩诰》曰：惟二月初吉，帝将狩于岱岳。展义省方，观风设教，丙寅朏，率群宾，备法驾，以祖于东门。乙酉，观礼于鲁而休齐焉。<br/><br/>　　【风行 雨施】《周易》曰：风行地上观，先王以省方观民。崔骃《南巡颂》曰：惟林蒸之鸿德，允天覆而无遗；壮云行之博惠，淑雨施于庶黎。<br/><br/>　　【天动 神行】崔骃《东巡颂》曰：升九龙之华旗，巡翠霓之旌旄；三军霆激，羽骑火列，天动雷震，隐隐辚辚。又《北巡狩颂》曰：雍容清庙，谧尔无虞；垂拱穆穆，神行化驰。<br/><br/>　　【四维 五载】黄帝大一密推曰：欲知巡狩之年，当视太一与天目。在四维之岁，法为巡狩。《尚书》曰：五载一巡狩，群后四朝。<br/><br/>　　【祀四岳 柴三辰】《毛诗》曰：巡狩而祀四岳河海也。于皇时周，陟其高山。毛苌注云：高山，四岳也。马融《东巡颂》曰：敷六典，经八成，燮和万殊，总领神明，类乎上帝，柴乎三辰，禋祀乎六宗，祗燎乎群神。<br/><br/>　　【巡东作 秩西成】崔骃《北巡颂》曰：登中山，天帝观；神农将，省阳谷。相天功，巡东作。又《西巡颂》曰：惟秋谷既登，上将省敛，平秩西成，巡畿于西郊。因斯万物，凝德缓俗，昔既春游，今乃秋豫。<br/><br/>　　【审铨衡 同律度】《越绝书》曰：禹巡狩大越，见耆老，纳诗书，审铨衡，平升斛。《白虎通》曰：巡狩所以四时出何？当承宗庙，故不愈也。以夏之仲月，同律度，得其中。<br/><br/>　　【祀五帝 禋六宗】上见叙事中。下见柴三辰。<br/><br/>　　【备天官 运法驾】班固《东巡颂》曰：翿六龙，较五辂；齐百寮，练质素。命南重以司历，厥中月之六辰；备天官之列卫，盛舆服而东巡。又《南巡颂》曰：既禘祖于西都，又将祫于南庭。是时圣上运天官之法驾，建日月之旗旌。<br/><br/>　　【修五礼 问百年】《尚书》曰：岁二月东巡狩，至于岱宗，柴，修五礼五玉。孔安国注云：五等诸侯瑞圭璧也。问百年见叙事。<br/><br/>　　【宣声教 抚黎元】后汉章帝巡幸诏曰：惟巡狩之制，以宣声教，考同遐迩，解释怨结。宋孝武帝巡幸赈恤诏曰：夫足践目见，实尊天命。尚怨愈深，氓俗未同其化，自远幽隐，不得其所，故降省风俗，躬抚黎元。<br/><br/>　　【同遐迩 察风俗】同遐迩见上宣声教注。宋孝武帝巡狩省风俗诏曰：朕聿合五色，奄一天下；当沿时省方，观察风俗，外详考旧典，以副侧席之怀也。<br/><br/>　　§诗<br/><br/>　　【唐太宗《重幸武功诗》】代马依朔吹，惊禽愁昔丛；况兹承春德，怀旧感深衷。积善欣余庆，畅武悦成功；垂衣天下治，端拱车书同。白水巡前迹，丹陵幸旧宫；列筵欢故老，高宴聚新丰。驻跸抚田畯，回舆访牧童；瑞气萦丹阙，祥禋散碧空。孤屿含霜白，遥山带日红；于焉欢击筑，聊以咏《南风》。<br/><br/>　　【宋范晔《乐游应诏诗》】轩驾时未肃，文囿降昭临；流云起行盖，晨风引銮音。<br/><br/>　　【梁沈约《侍游方山应诏诗》】清汉夜昭晰，扶桑晓陆离；发歌枞阳下，巡羽朝夕池。枞金浮水若，耸罩映山祗；一沾九霄露，藜藿终自知。<br/><br/>　　【北齐袁奭《从驾游仙诗》】游天响仙跸，春望动神衷；涧水合初溜，山花发早丛。玉舆明淑景，珠旗转瑞风；平原与上路，佳气远匆匆。<br/><br/>　　【周明帝《还旧宫诗》】玉烛调秋气，金舆历旧宫；还如过白水，更似入新丰。秋潭清晚菊，寒井落疏桐；举杯延故老，今闻歌大风。<br/><br/>　　【隋炀帝《还京师诗》】东都礼义举，西京冠盖归；是月春之季，花柳相依依。云跸清驰道，雕辇御晨晖；寥亮铙笳奏，葳蕤旌旗飞。后乘起文雅，前駈励武威。<br/><br/>　　【隋李德林《从驾巡道诗》】大夏尧遗俗，汾河汉豫游；今随龙驾往，还属雁飞秋。天行肃辇路，日驭翼华辀；朝乘六气辇，夕动七星旒。谷静禽多思，风高松易秋；远林才有色，遥水漫无流。京华佳丽所，目极与云浮；但睹凌霄观，讵见望仙楼。锁门皆秀发，鸳池尽学优；待君草封禅，东山观射牛。<br/><br/>　　【又《从驾还京诗》】至仁文教远，惟圣武功宣；太师观六义，诸侯问百年。玄览时乘隙，训旅次山川；镇象屯休气，华盖翼飞烟。鼓奏千人响，旗动七星连；峻岭戈回日，高峰马煦天。姑射神游罢，箫关猎骑旋；更待东山上，看君巡狩篇。<br/><br/>　　【隋薛道衡《从驾天池应诏诗》】上圣家寰宇，威略振边陲；八维穷眺览，千里曳旌旗。驾鼋临碧海，控骥践瑶池；曲浦腾烟雾，深浪骇鲸螭。<br/><br/>　　【又《从驾幸晋阳诗》】省方遵往册，游豫叶前经；金吾朝戒道，校尉晚巡营。重峦下飞骑，绝浦渡连旌；涧水寒逾咽，松风远更清。方观翠华反，簪笔上云亭。<br/><br/>　　【隋虞茂《奉和幸太原辇上作应诏诗》】唐巡光帝则，夏豫穆宸仪；珠旗扬翼凤，玉兽俨丹螭。流吹和春鸟，交弄拂花枝。<br/><br/>　　【又《奉和幸江都应诏诗》】巡幸光帝典，征吉乃先天；泽国翔宸驾，水府泛楼船。七萃萦长薄，三翼亘通川；夙兴大昕始，求衣昧早前。澄澜浮晓色，遥林卷宿烟；晨霞稍含景，落月渐亏弦。回塘响歌吹，极浦望旌旃；方陪观东后，登封禅肃然。<br/><br/>　　【虞世南《和至寿春应令诗》】摇山盛风乐，南巡务逸游；如何事巡抚，人瘼谅斯求。文鹤扬轻盖，苍龙饰桂舟；泛沫萦沙屿，寒澌拥急流。路指八仙馆，途经百尺楼；眷言昔游践，回驾且淹留。后车喧凤吹，前旌映彩旒；龙骖驻六马，飞阁上三休。调谐金石奏，欢洽羽觞浮；天文徒可仰，何以厕琳球。<br/><br/>　　【上官仪《和过旧宅应诏诗》】石关清晚夏，璇舆御早秋；神麾飏珠雨，仙吹响飞流。沛水祥云泛，宛郊瑞气浮；大风凝汉筑，丛烟入舜球。翠梧临凤邸，滋兰带鹤舟；偃伯歌玄化，扈跸颂王游。遗簪谬昭奖，珥笔荷恩休。<br/><br/>　　§颂<br/><br/>　　【后汉班固《东巡颂》】切见巡狩岱宗，柴望山虞，宗祀明堂，上稽帝尧，中述世宗，遵奉光武，礼仪备具，是以明神屡应，休徵乃降。<br/><br/>　　【又《南巡颂》】维汉再受命，系叶十一，协长和，则天经，郊高宗，光六幽，通神明。既禘祖于西都，又将祫于南庭。是时圣上运天官之法驾，建日月之旃旌。<br/><br/>　　【后汉崔骃《东巡颂》】伊汉中兴三叶，于皇惟烈，允迪厥伦。缵王命，胤汉勋，矩坤度以范物，规乾则以陶钧。于是考上帝以质中，总列宿于北辰，开太微于禁庭，延儒材以咨询。于时载华抱实，徵尔而造曰：盛乎大汉！既重雍而袭熙；代增其德，唯斯岳礼，久而不修，神人之所庆幸，海内之所想思。颂有乔山之征，典有徂岳之巡。时迈其邦，人斯攸勤，不亦宜哉。乃命太仆，驯六驺，闲路马，戒师徒。于是乘舆登天灵之威辂，驾太一之象车。<br/><br/>　　○封禅第八<br/><br/>　　§叙事<br/><br/>　　《礼记》曰：昔先王因天事天，因地事地，因名山升中于天。(中成也，祭天告以成功。)《河图。真纪》曰：王者封泰山，禅梁甫，易姓奉度，继兴崇初也。《史记》曰：齐桓公欲封禅，管仲曰：“古封泰山，禅梁甫，七十二家。”夷吾所记，十有二焉。无怀氏封泰山禅云云，伏牺氏封泰山禅云云，神农氏封泰山禅云云，炎帝封泰山禅云云，黄帝封泰山禅云云，颛顼封泰山禅云云，帝喾封泰山禅云云，尧封泰山禅云云，禹封泰山、禅会稽、汤封泰山禅云云，周成王封泰山禅初首，皆受命然后得封禅。古之封禅，鄗上之黍，北里之禾，所以为盛；江淮之间，一茅三脊，所以为藉，东海致比目之鱼，西海致比翼之鸟，然后有不召而自至者，十有五焉。又曰：秦始皇既并天下，即帝位，征齐鲁儒生博士七十人至泰山下。议曰：古者封禅，为蒲车，恶伤山之上石草木。始皇上泰山，立石颂始皇德，明其得封也。封藏皆秘，代不得而记。始皇上泰山，中坂遇风雨，休于树下，因封其树为五大夫。(五松树。)又曰：封禅则不死，黄帝是也。儒者皮弁，荐绅射牛，封泰山如郊太一之礼。<br/><br/>　　§事对<br/><br/>　　【承天 报地】司马彪《续汉书》曰：上以用石功难，又欲及二月封，故诏梁松，欲因故封石空检，更加封而已。松疏争之，以为承天之敬，尤宜章明；奉图书之瑞，尤宜明著。今因旧封，窜寄玉牒故石下，恐非重受命之义。《白虎通》曰：天以高为人尊，地以厚为德，故增泰山之高以报天，附梁父之厚以报地。<br/><br/>　　【降禅 升封】谢灵运《泰山吟行》曰：岱宗秀维岳，摧崪刺云天；登封瘗崇坛，降禅藏肃然。又《白虎通》曰：王者受命而起，必升封泰山，报告之义。<br/><br/>　　【建号 著纪】司马相如《封禅书》曰：业隆于襁褓，而崇冠于二后；揆厥所元，终都攸卒，未有殊尤绝迹，可存于今者也。然犹蹑梁父，登泰山，建昭号，施尊名。应劭注曰：襁褓，谓成王也；二后，文武也。司马彪《续汉书》曰：《河图·会昌符》云：汉大兴之道，九代之王，封泰山，刻石著纪，禅于梁父，退省考功。<br/><br/>　　【加厚 增高】《白虎通》曰：增泰山之高以报天，附梁甫之厚以报地；明天之所命，功成事就，有益天地，若高者加高，厚者加厚也。天示增高也，故曰奉高者，以事东岳。帝王禅代之处也，汉武立太坛于东山。<br/><br/>　　【封金 刻石】《白虎通》曰：或曰封禅金泥银绳，封之以金印，言功成封禅以告太平也。《孝经钩命决》曰：封乎泰山，考绩燔燎；禅于梁父，刻石纪号。<br/><br/>　　【金策 石检】《汉书》：元年四月癸卯，上还，登封太山。应劭注曰：王者功成治定，告成功于天，刻石纪号。有金册、石函、金泥、玉检之封焉。应劭《汉官仪》曰：封禅泰山，就武帝封处累其石，发坛，置玉牒书封石此中；复封石检。<br/><br/>　　【金印 玉玺】金印见上。司马彪《续汉书》曰：建武三十二年，上许梁松等奏，乃求元封故事，议封禅所施用。有司奏，当刻玉一枚方寸二分；一枚方五寸。<br/><br/>　　【三脊 六穗】《史记》曰：天子独与侍中奉车子侯上泰山，亦有封，其事皆禁。明日下阴道，丙辰禅泰山下址东北肃然山，如祭后土礼。天子皆亲拜见，衣上黄而尽用乐焉。江淮间茅三脊为神藉。司马相如《封禅书》曰：导一茎六穗于庖。注曰：导，择也；一茎六穗，谓择嘉禾之米于庖，以供祭祀。<br/><br/>　　【西鹣 东鲽】谢庄《八座太宰江夏王表请封禅奏》曰：江淮鄗上之使，结轨于璧门；西鹣北采之译，相望于道路。又《尚书·中候》曰：昔古圣王功成道治符出，乃封泰山；今比目之鱼不至，凤皇不臻，麒麟遁，未可以封。郑玄云：比目鱼，东方异气所生，其名曰鲽。<br/><br/>　　【检玉 泥金】孙严《宋书》曰：袁淑为吏部郎。太祖元嘉二十六年大举北讨，淑侍座，从容曰：“盛王令典，废坏永久，令当鸣銮中岳，席卷赵魏，检玉岱宗，今其时也。臣逢千载之会，愿上《封禅书》一篇，使声齐上古。”帝曰：“盛德之事，何足以当之。”《封禅仪注》曰：持凡三十人上，发坛上石〈石感〉盖。尚书令北向跪，藏玉牒毕，持礼覆石〈石感〉；尚书令封上十石检，亦缠以金绳，泥以金泥。四方各依其色。<br/><br/>　　【探策 封检】应劭《风俗通》曰：封泰山，禅梁父，说贷宗上有金箧玉策，知人年寿修短。武帝探得十八，因倒读曰八十。其后寿果如策耆长。《汉书》曰：元封元年四月癸卯，上还，登封泰山。应劭注曰：王者功成治定，告成功于天。封岱宗者，助天高也；刻石纪号，有金策、石函、金泥、玉检之封也。<br/><br/>　　【石室 天关】《吴志》曰：孙晧天玺元年，昊兴阳羡山有空室。所禅事为大瑞，乃遣兼司空董朝周处等封禅国。班明年改元大赦，以协石文。应劭《汉官仪》曰：元封封禅，昼日白气，夜有光当天关。下石门之时，磟尔可畏。<br/><br/>　　【日观 云阙】应劭《汉官仪》曰：泰山东南山，名曰日观，北有石室，坛南有盘，中有玉龟。又曰：建武三十二年，车驾东巡狩。二月九日到晋，十九日国家居亭，百官布列。此日山上云气成宫阙，百姓皆见。<br/><br/>　　【合符 展采】《汉书》曰：公孙弘曰：“黄帝封东岳泰山，禅几山合符，然后不死。”司马相如《封禅书》曰：因杂缙绅先生之略术，获曜日月之末光绝炎，以展采错事。犹兼正列其义，而拔饰厥文。<br/><br/>　　【尊名 盛节】《封禅书》曰：蹑梁父，登泰山，建昭号，施尊名。《汉书·倪宽对策》曰：封泰山，禅梁父，昭姓考瑞，此帝王之盛节。<br/><br/>　　【秦雨 汉云】《史记》曰：始皇立石颂其功德，从阴道下禅于梁父。上太山，中陂遇风雨暴至，休于树下。又曰：李少君言云：从远方奇兽飞禽及白雉以加祀，皆至太山。其夜若有光，昼有白云起封中。<br/><br/>　　【石盖 金绳】《封禅仪注》曰：坛上置石〈石感〉，再累，阶方五尺，厚一尺，置坛中。刻〈石感〉上，施十枚石检。东西各二检，南北各二检，上有石盖，若今之栊子擫子。《白虎通》曰：或曰封者金泥银绳，或曰石泥金绳。<br/><br/>　　【仙闾 天门】《汉书》曰：上修五年之礼而加禅祠石闾者，在泰山下址南方，方士言仙闾也。《汉官仪》曰：泰山下直上七十里，至天门，如从穴中窥天窗矣。<br/><br/>　　【勒石 瘗玉】《桓谭新论》曰：言太山之有刻石，凡千八百余处，而可识知者七十有二。沈约《宋书》曰：江夏王义恭表云：“凋气降于宫树，珍露呈味于禁林。宜其修封泰山，瘗玉岱宗。”<br/><br/>　　【射牛 纵雉】《史记》曰：上念方士言封禅，人人殊，不经，难以施行。天子下梁父，礼祠地主。己卯，命侍中儒者皮弁，荐绅射牛行事，封泰山下东方，如郊祠太一之礼。纵雉见汉云注中。<br/><br/>　　【方岳 圆坛】韦曜《毛诗问答》曰：时迈之诗，巡狩告祭柴望也。郑玄注曰：天子巡狩邦国，至方岳之下而封禅。司马彪《续汉书》曰：建武三十年二月，群臣上言：即位三十年，宜封禅。泰山又有趾，石皆再累，枚长一丈，厚一尺，广二尺，皆在圆坛上。<br/><br/>　　【玉盘 石〈石感〉 玉检 石泥】并见上。<br/><br/>　　【受符 奉牒】《春秋汉含孳》曰：天子所以昭察，以从斗枢，禁令天下，经体守文，宿思以合神，保长久。天子受符，以辛日立号。司马彪《续汉书》曰：御辇升山，日中后到山上，即位于坛南。北面，帝升，尚书令奉玉牒检。皇帝以寸二分玺亲封也。<br/><br/>　　【发德号 飞英声】张华《封禅仪》曰：海内归心，符瑞之应，备物之盛，未有若今之富者。上宜礼中岳，封泰山，禅梁父，发德号，明至尊，厚福庆，笃黎民。司马相如《封禅书》曰：将以旧六为七，摅之无穷，碑方出得激清流，扬微波，飞英声，腾茂实。<br/><br/>　　【扬仁风 腾茂实】张华《封禅仪》曰：肇自生人，则有后辟；载化之数，莫之能纪。大德齐代，挥扬仁风。茂实见上。<br/><br/>　　§诗<br/><br/>　　【李义府《羡陪封禅诗》】天齐标巨镇，日观启崇期；岹峣临渤澥，隐嶙控河沂。眺迥分吴乘，凌高属汉祠；建岳诚为长，升功谅在兹。帝猷符广运，玄范畅文思。飞声总地络，腾化抚乾维；瑞册开珍凤，祯图荐宝龟。创封超昔夏，修禅掩前姬；东后方肆觐，西都导六师。石闾环藻卫，金坛映黻帷；仙阶溢耜黍，灵检燿祥芝。张乐纷韶濩，观礼从华夷；佳气浮丹谷，荣光泛绿坻。三始昭遐贶，万岁受重厘。<br/><br/>　　§表<br/><br/>　　【李百药《劝封禅表》】大礼与天地同节，大乐与天地同和。六宗五帝，禋祀惟永；名山大川，飨礼无辍。而告成方岳，独异师古；自朝及野，驰心荡虑。伏愿御六气之辨，顺四序之和，升彼岱宗，具斯盛礼。听万岁之逸响，绍千载之遐踪。<br/><br/>　　【朱子奢《请封禅表》】臣闻天地之大德曰生，遂其生者元后，圣人之大宝曰位，固其位者上玄，岂可不对越坛场。钦若穹昊，虽复舜格文祖；周变商俗，体淳德而揖让。济浇道于干戈，步骤之迹以殊，损益之功斯异，诚有之矣。至于诏跸梁父，张乐介丘，增类帝之封，典射牛之礼。考绩禋燎，继踪韶夏，岂殊道也。<br/><br/>　　【岑文本《劝封禅表》】伏愿顺万国之欢心，膺三灵之眷命，备天官以周卫，盛舆服以巡游。五辂齐列，六龙按辔，瞻岱郊而启轫，指嬴里为一息。诏卿士，延礼官，设坛场，陈玉帛。禋六宗而报上帝，班五瑞以朝诸侯。成天下之壮观，绍帝王之盛节，俾夫山称万岁。坛烛神光，播厚福于无穷，扬鸿徽于来裔。<br/><br/>　　【高若思《劝封禅表》】伏愿褰旒写照，洽群请于帝俞。辟纩垂矜，遂微恳于人欲。腾兹玺诰，激彼天波，征万玉以警途，诏八神而弭策，藉江茅而陈鄗黍，饰苍璧而奠黄琮，驰万岁以飞声，接九重而媲美。使编珠毓贶，开丽色于金泥；触石凝祯，荡浮华于石〈石感〉。式昭昌祚，永播鸿名，凡在生灵，义深耸踊。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9585.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9587.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

