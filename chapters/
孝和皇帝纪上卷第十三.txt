<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝和皇帝纪上卷第十三_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝和皇帝纪上卷第十三全文,袁宏作品" />
<meta name="description" content="后汉纪原文阅读,孝和皇帝纪上卷第十三全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7669.html";
var nextpage="novel-read-556-7671.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝和皇帝纪上卷第十三</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7669.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝和皇帝纪上卷第十三</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:28:27<span class="divide">|</span></p>
<div class="page-body">
<div class="page-content">
<p>　永元元年〔一〕（己丑、八九）<br/>　　〔一〕　原误作“二年”。<br/>　　夏六月，窦宪、耿秉自朔方出塞三千里〔一〕，斩首大获，铭燕然山而还。即拜宪为大将军，封武阳侯，食邑二万户；耿秉为〔美〕（算）阳侯〔二〕。宪让不受，还京师。<br/>　　〔一〕　原误作“三十里”，据范书迳改。<br/>　　〔二〕　据东观记、范书改。<br/>　　于是窦笃为卫尉，景执金吾，瑰光禄勋；尊太后母比阳主为长公主，益比阳汤沐邑二千户。宪等骄奢，不遵法度，唯瑰恭俭自守。尚书何敞上封事曰：“臣闻忠臣忧世，讥刺贵臣，至以杀身灭家，而犹为之者何？诚君臣义重，情不能已也。臣见国之将危，家之将凶，皆有所由，较然易知，不可不察也。昔郑庄不防叔段之祸也〔一〕，后更滋蔓〔二〕。窦宪兄弟〔专〕（尊）朝〔三〕，虐用百姓，杀戮盈溢，咸曰叔段、州吁将生于汉也〔四〕。是臣前连上便宜，承陈得失，非为嫉妒宪等也，诚欲绝其绵绵，塞其涓涓〔五〕，上不欲皇太后损文母之号，使陛下有失教之议，不使宪等得保其福。然臧获之谋，〔六〕上安主父，下存主母，犹不免于严怒，况臣微末，敢竭愚忠哉！然臣累世蒙恩，位典机密，每念厚德，忽然忘生，虽知言必夷灭，诚不忍目见祸至，故敢书写肝胆，舒度愚情。驸马都尉瑰忠孝爱主，最自修整。闻瑰比自申陈，愿抑损家权，退身避贤。宜顺其意，斯诚宗庙之至计，窦氏之大福也。”敞辞旨切直，深为宪等所怨。济南王康，光武之子也，最为尊重，而骄奢太甚，于是左迁敞为济南王太傅。<br/>　　〔一〕　范书何敞传作“昔郑武姜之幸叔段，卫庄公之宠州吁，爱而不教，终至凶戾”。按袁纪下文言及叔段和州吁，此恐有脱文。又“<br/>　　叔段”二字原误倒，迳正。<br/>　　〔二〕　隐公元年左传曰：“祭仲谏庄公曰：‘姜氏何厌之有？不如早为之所，无使滋蔓！蔓，难图也。蔓草犹不可除，况君之宠弟乎？’公曰： ‘多行不义必自毙，子姑待之。’”<br/>　　〔三〕　据陈澧校改。<br/>　　〔四〕　叔段事见左传隐公元年之文。武姜爱少子共叔段，庄公立，为请大邑京。段将袭郑，武姜将启门纳之。庄公见时机已成，克段于鄢。州吁事见隐公三年左传。公子州吁，庄公嬖人所生，有宠而好兵，公勿禁。桓公立，州吁遂弑桓公而立。后卫人杀州吁，而迎公子晋于邢，立为宣公。<br/>　　〔五〕　李贤曰：“周金人铭曰‘涓涓不壅，终成江河，绵绵不绝，或成网罗’也。”<br/>　　〔六〕　方言曰：“臧、甬、侮、获，奴婢贱称也。荆淮海岱之间，骂奴曰臧，骂婢曰获。齐之北鄙、燕之北郊，凡民男而婿婢，谓之臧，女而妇奴，谓之获；亡奴谓之臧，亡婢谓之获，皆异方骂奴婢之丑称也。”<br/>　　司隶校尉司空蔡、河南尹王调、洛阳令李阜皆窦氏之党也，乘宪之势，枉法任情。尚书仆射乐恢奏免蔡等，外以清京都，内欲绳外戚，由是为宪等所忌。瑰常欲往候恢，使人先言恢，恢谢而绝之。宪兄弟怒其异己，常欲陷害之。恢妻谏恢曰：“古有容身之道，何必以言取怒？”叹曰：“何忍素餐立人朝乎！”〔一〕乃上疏曰：“臣闻百王之失，咸以阴盛凌阳，而权移于下，大臣专朝，而势去公室。未有君德休明，而臣下窥□，主一其柄，而社稷倾危者。先帝早弃天下，况陛下富于春秋，今诸舅执政，外戚盈朝，非所以宁王室，示天下也。夫天地不交，则众生夭伤；君臣失序，则万民受殃。政失不救，其弊不测。当今所急，上宜以义自割，下宜以谦自别，四舅保爵土于子孙，皇太后永无惭于宗庙，诚计之上者。”书御不省，恢乃乞骸骨。诏授恢为骑都尉〔二〕。宪风郡县，使迫胁恢，恢遂饮药而死。天下闻之，皆以为怨。〔一〕　诗魏风伐檀曰：“彼君子兮，不素餐兮。”素，空也。素餐言无功而受禄也。惠栋引韩诗薛君章句，以为“但有质朴而无治民之封，故曰素餐”，非也。<br/>　　〔二〕　范书乐恢传其下又曰：恢复上疏辞谢，诏听上印绶，归乡里。按袁纪下文既言“风郡县”，则恢已告归乡里，此句必有脱文。<br/>　　恢字伯奇，京兆长陵人也。父为吏得罪于令，令将杀之。恢年十二〔一〕，伏寺门外啼泣，不舍昼夜。令嘉其孝，赦其父罪。恢事博士焦贶〔二〕，贶为河东太守，恢随之官，闭庐专精，不与掾吏交。后贶有事被考，诸生皆系狱，恢皎然得免。恢为人廉洁抗厉，〔新〕（衡）阳侯阴就闻〔三〕，以礼请之，恢绝不答。杜陵人杨正尝毁恶恢，然举正子为孝廉。恢善颍川〔杜〕安（王）〔四〕，〔安〕（王）上书得为巴郡太守，遣使贻恢书，恢不就，答之曰：“干主求禄，非平生操也。”其不念旧恶，耻交进趋，皆此类也。<br/>　　〔一〕　东观记及范书乐恢传均作“ 年十一”，袁纪恐误。<br/>　　〔二〕　范书乐恢传作“焦永”。惠栋曰：“案郑弘传，弘师河东太守焦贶，坐楚王英事被收。袁纪称贶尝为博士，后为河东太守，则永当为贶也。”袁纪是。<br/>　　〔三〕　“衡阳侯”乃“新阳侯”之误，详见卷十一“亲阳侯”注。又范书作“信阳侯”。沈钦韩曰：“就封新阳侯，属汝南郡。信、新古通。二汉志‘信’作‘新’。”<br/>　　〔四〕　据范书及范书注引华峤书改。<br/>　　何敞既傅济南，尽心辅道。岁余，迁为汝南太守。敞常疾俗吏苛刻，以要名誉，为政务从宽和。立春日，乃召督邮还府，复遣吏案行属县，显孝行，举仁义。由是郡中翕然，百姓化之，其归养老母，推财相让者数百人。<br/>　　秋七月，会稽山崩。本志称：“刘向曰：‘山，阳君也；水，臣也。’君道崩坏，百姓失所，窦太后摄政，窦宪专权之应也。”〔一〕<br/>　　〔一〕　此乃东观记五行志之文。<br/>　　二年（庚寅、九０）<br/>　　春正月，大赦天下。<br/>　　夏，耿秉出塞，至涿邪山，与北单于相遇，大战破之。<br/>　　秉字伯初，国之子也。魁梧有才略，善说司马法〔一〕，为将常为士卒先，休息不部陈，然远斥候，〔明〕要誓〔二〕，士卒争为致死。秉薨，谥壮侯〔三〕。南单于闻秉薨，举国发丧，□面流血，得外国心如此。秉弟夔，壮勇有气力，以军功拜骑都尉。常以精骑八百出塞，于金微山斩阏氏、名王以下，自汉军所未至，封粟邑侯〔四〕。<br/>　　〔一〕　按汉书艺文志，军礼司马法百五十五篇，入礼类。又曰：兵家者，盖出古司马之职，王官之武备也。洪范八政，八曰师，明兵之重也。下及汤武受命，以师克乱而济百姓，司马法是其遗事也。又按隋书经籍志及新、旧唐志，均作司马穣苴撰。史记司马穣苴传曰：“<br/>　　养威王使大夫追论古者司马兵法，而附穣苴于其中，因号曰司马穣苴兵法。”则司马法乃古兵法，非穣苴所撰明矣，三志乃伪记耳。<br/>　　〔二〕　据东观记及范书补。又“要 ”，约也。<br/>　　〔三〕　范书作“桓侯”。<br/>　　〔四〕　原作“栗邑侯”。范书作“ 粟邑侯”，两汉志无栗邑而有粟邑，属左冯翊，故迳正。<br/>　　五月丙辰，立皇弟惠为〔济〕北（海）王，开为河间王，瑕为城阳王〔一〕。立故淮〔阳〕（南）闵王昺子恻为常山王，故齐王晃子忍为齐王，北海王睦子威为北海王〔二〕。〔一〕　按袁纪下文有“北海王”，此不当作“北海王”，故据范书改作“济北王”。又范书和帝纪“惠”作“寿”，“瑕”作“淑”，未知孰是。<br/>　　〔二〕　据范书改“淮南”为“淮阳 ”。又范书和帝纪“恻”作“侧”。明八王传“闵王” 作“顷王”。又和帝纪“忍”作“无忌”，且作“丁卯 ”日所改封。与袁纪多异。<br/>　　车师遣使奉献。<br/>　　六月庚辰，封窦宪为〔冠军〕（武阳）侯〔一〕，笃〔郾〕（偃）侯〔二〕，景汝阳侯，瓖夏阳侯。宪独不受封。<br/>　　〔一〕　范书作“冠军侯”。按东观记曰：“封武阳侯，食邑二万户。宪固辞封。诏曰：‘ 大将军宪，前岁出征，克灭北狄，朝加封赏，固辞不受。舅氏旧典，并蒙爵土，其封宪冠军侯，邑二万户。’ ”按本卷永元元年六月已言封武阳侯，此不当复言之，故依东观记以正之。<br/>　　〔二〕　据范书及两汉志改。<br/>　　辛卯，中山王焉薨，谥曰简王。<br/>　　光武时，诸王皆就国，焉以郭后少子故留京师。至永平初乃就国，诏赐羽林右骑为虎贲，又令上官属子弟以为官骑焉。皆上疏辞让，诏曰：“诸侯出境，必有武备〔一〕，夹谷之会，司马以从〔二〕。夫有文事，必有武备〔三〕，所以重蕃也。王无辞焉。”<br/>　　〔一〕　定公四年左传，子鱼对卫灵公曰：“君以军行，祓社衅鼓，祝奉以从，于是乎出境。若嘉好之事，君行师从，卿行旅从。”<br/>　　〔二〕　定公十年谷梁传曰：“类谷之会，孔子相焉，两君就坛，两相相揖。齐人鼓噪而起，欲以执鲁君。孔子历阶而上，不尽一等，而视归乎齐侯，曰：‘两君合好，夷狄之民何为来为？’命司马止之。齐侯逡巡而谢曰：‘寡人之过也。’”<br/>　　〔三〕　见定公十年谷梁传之文。<br/>　　是夏，月氏王谢将七万骑攻班超〔一〕，超众大恐。超曰：“月氏兵虽多，千里逾葱岭，何足忧哉！但当收谷坚守，饥穷自降，不过数十日决矣！”谢攻超，不能下，抄掠无所得。超度其粮尽，必从龟兹求食，乃遣数千兵伏东界要之。谢果遣骑赉金银珠玉往龟兹，伏兵遮击，尽杀之。遣持所斩以示谢，谢大惊，即遣使请罪，愿得生归，超纵遣之。月氏震怖，岁岁奉贡。<br/>　　〔一〕　范书班超传曰谢乃是月氏副王。<br/>　　秋七月，大将军窦宪出屯叙州。<br/>　　九月，匈奴北单于遣使款塞，愿朝见宪。中护军班固迎单于，单于为南单于所破，远遁漠北，固至私渠海而还。于是北单于地空，宪欲自为功，乃立降者鹿蠡王阿修为单于〔一〕，因置中郎将领护军，如南单于故事。事下公卿，司徒袁安、太尉宋由、太常丁鸿、少府〔<br/>　　尹〕睦（识）以为〔二〕：“阿修，诛君之子，又与鲜卑、乌桓为父兄之雠，不可立。南单于先帝所置，今首破北虏，新建大功，宜令并领降众，以终先帝破北成南之策。”<br/>　　〔一〕　范书袁安传作“阿佟”，南匈奴传作“于除鞬”。惠栋曰：“袁纪作‘阿修’。” 钱大昭曰：“疑即于除鞬也。”集解引黄山曰：“案南匈奴传：‘章和元年，鲜卑击北匈奴，斩优留单于。’ 又‘<br/>　　永元三年，北单于复为耿夔所破，逃亡不知所在，其弟谷蠡王于除鞬自立为单于，遣使款塞。窦宪上书，立为北单于，朝廷疑之’。似阿修别为一人，乃优留之弟。若于除鞬之兄，是为嗣单于，但逃亡，未尝为二虏杀也。惟袁纪谓阿修诛君之子，又与乌丸、鲜卑为父兄之雠，则似即为于除鞬。故通鉴不更及阿修之名也。”按钱说是。〔二〕　据通鉴考异改。然按范书，永元二年，任少府一职者，窦嘉也。时尹睦任大司农，与袁纪异。又范书袁安传载，同安议者乃任隗、刘方、尹睦也，而宋由、丁鸿、耿秉等皆可宪议，亦与袁纪异。宋由乃窦氏之党，不当从安议，且太尉不当列司徒下，此“太尉宋由”恐系“司空任隗”之误。<br/>　　议未定，安惧宪计遂行，复独上封事曰：“臣闻功有难图不可豫见者，事有较然易料不疑者。臣谓惧守正执平者，臣请以先帝旨意明之。光武皇帝本所以立南单于者，欲以安南定北，分匈奴之势也。孝明皇帝欲褒成先帝之功，故赫然发怒，命将征伐。陛下奉承洪业，大开彊宇，大将军远出籍胜，此诚宣明祖宗余志之弘勋也。自南单于归德已来，四十余年矣，三帝积累，以遗陛下，孳孳所成也。今南单于屯建大谋〔一〕，深入匈奴，空尽北虏，屯之大功也。辍而不图，改立新降，以一朝之计，违三代之业，背先祖，弃旧恩，非计之长也。夫言行，君子之枢机〔二〕；赏罚，治国之纲纪〔三〕。论语曰：‘<br/>　　言忠信，行笃敬，虽蛮貊之邦，行矣。’今失信封南一屯，则百蛮不敢复保誓矣。阿修诛君子，于春秋之义所不当立〔四〕。而乌丸、鲜卑新杀北单于，情莫不忿恶其雠，今而立之，则失意而怀怒矣。兵、食可废，信不可去〔五〕。且汉故事，供给南单于费值岁一亿九千余万〔六〕。今北庐弥远，其费过倍，是所以空尽天下也。”诏下其议，与宪更相难十余条〔七〕。宪负恃贵势，言辞骄慢，安终不移，上卒从安议〔八〕。<br/>　　〔一〕　屯，即屯屠阿也。<br/>　　〔二〕　见易系辞上。<br/>　　〔三〕　类聚卷五二引韩子曰：“言先王仁义，无益于治，必赏罚则国治。”按此乃显学篇之文，而陈奇猷韩非子集解无“必赏罚则国治”句，注引陶鸿庆语“必吾赏罚”下有脱文，陈补“则倍其始法度赏罚”八字。按太平御览卷六二四引，作“必赏罚则国富而治”，下接“法度赏罚者，国之脂泽粉黛也”，与类聚同。陈所补恐非。<br/>　　〔四〕　昭公十一年公羊传曰：“诛君子不立。”<br/>　　〔五〕　论语颜渊曰：“子贡问政，子曰：‘足食足兵，民信之矣。’子贡曰：‘必不得已而去于斯三者，何先？’曰‘去兵。’子贡曰：‘必不得已而去于斯二者，何先？’曰：‘去食。自古皆有死，民无信不立。’”<br/>　　〔六〕　范书袁安传作“一亿九十余万”，恐非。<br/>　　〔七〕　“与”原作“于”，据范书迳改。<br/>　　〔八〕　范书作“竟立阿佟为单于” 。通鉴从范书，作“上竟从宪策”。<br/>　　三年（辛卯、九一）<br/>　　春正月甲子，皇帝加元服，仪用新礼。赐王公列侯在京师者黄金，〔将〕（列）大夫郎吏帛〔一〕，及天下男子爵各有差。鳏寡孤独贫不能自存者人帛一匹，酺饮五日。系囚亡命赎罪各有差。<br/>　　〔一〕　据黄本及范书改。<br/>　　擢曹裒为射声校尉〔一〕。尚书张敏奏裒擅制礼仪，破乱圣术，宜加削诛。上寝其奏。是后众人不能信裒所制，又会礼仪转迨，遂寝而不行。<br/>　　〔一〕　“裒”即褒，古通用，见尔雅释文。<br/>　　袁宏曰：夫礼也，治心轨物，用之人道者也。其本所由在于爱敬自然，发于心诚而扬于事业者。圣人因其自然，而辅其性情，为之节文，而宣以礼物，于是有尊卑亲疏之序焉。推而长之，触类而申之，天地鬼神之事，莫不备矣。古者民人淳朴，制礼至简，污樽抔饮〔一〕，可以尽欢于君亲；蒉桴土鼓〔二〕，可以致敬于鬼神〔三〕。将之以诚，虽微物而可重，献之由心，虽蒲质而可荐。此盖先王制礼之本也。中古损益，教行文质，范金合土，而栋宇之制丽矣；绘集采色，而衣裳之度彰矣；比声谐音，而金石之品繁矣。夫简朴不足以周务，故备物以致用；卑素不足以崇高，故富以成业〔四〕。此又先王用礼之意也。夫尊卑长幼不得而移者也，器服制度有时而变者也。小则凶荒殊典，大则革伏异礼，所以随用合宜，易民视听者也。此又先王变礼之旨也〔五〕。是故王者之兴，必先制礼，损益随时，然后风教从焉。故曰“殷因于夏礼，所损益可知也；周因于殷礼，所损益可知也”〔六〕。〔一〕　礼记郑注曰：“污尊，凿地为尊也。抔饮，手掬之也。”<br/>　　〔二〕　礼记明堂位曰：“土鼓、蒉桴、苇籥，伊耆氏之乐也。”按土鼓是在陶缶基础上形成的陶制鼓乐器。而蒉桴则是用蒉草束作成的鼓槌，击土鼓而伴歌舞。<br/>　　〔三〕　礼记礼运篇曰：“污尊而抔饮，蒉桴而土鼓，犹若可以致其敬于鬼神。”郑注曰： “言其物虽质略，有齐敬之心，则可以荐羞于鬼神，鬼神飨德不飨味也。”<br/>　　〔四〕　“卑”字据黄本补。又陈璞疑“富”下有脱字，是。<br/>　　〔五〕　汉书礼乐志曰：“王者必因前王之礼，顺时施宜，有所损益，即民之心，稍稍制作。”<br/>　　〔六〕　见论语为政。<br/>　　汉兴拨乱，日不暇给，礼仪制度阙如也。贾谊曰：“夫立君臣，等上下，使纲纪有序，六亲和睦。此非天之所设也，人之所为，不修则坏。宜定制度，典礼乐，使诸侯轨道，百姓素朴。”〔一〕乃草具仪，寝而不行。后之学者董刘之徒〔二〕，亦言礼乐之用，而不能详备其制度。夫政治纲纪之礼，哀乐死葬之节，有异于古矣，而言礼者必证于古，古不可用，而事各有宜，是以人用其心，而家殊其礼，起而治之，不能纪其得失者，无礼之弊也。曹裒父子慨然发愤，可谓得其时矣。然裒之所撰，多案古式，建用失宜，异于损益之道，所以废而不修也。<br/>　　〔一〕　出汉书礼乐志，文字稍有出入。<br/>　　〔二〕　董，董仲舒；刘，刘向也。<br/>　　冬十月，幸长安，祠园陵。诏令大将军宪与车驾会长安。时尚书见宪，皆欲释仗称万岁，尚书令韩棱曰：“枉道事人臣，非所以立身也。且礼，无为人臣称万岁之制。”左右皆惭，遂已。<br/>　　十二月，龟兹、姑墨、温宿国皆降。乃以班超为西域都护，徐干为长史，复戊己校尉。唯焉耆、〔危〕须、尉黎以前杀都护陈睦不内附〔一〕。<br/>　　〔一〕　据范书补。杀陈睦事见卷十永平十八年。<br/>　　四年（壬辰、九二）<br/>　　春正月，龟兹王遣子奉献。<br/>　　三月，司徒袁安薨。是时天子幼弱，外戚擅权，安每朝会，及在朝廷，议国家〔事〕〔一〕，未尝不慷慨流涕，〔形〕于言色〔二〕，自天子及朝中大臣皆倚安。会病薨，朝野痛惜焉。<br/>　　〔一〕　据范书补。<br/>　　〔二〕　据陈璞校记补。<br/>　　初，安妻早卒，葬乡里。临终遗令曰：“备位宰相，当陪山陵，不得归骨旧葬。若母先在祖考坟垄，若鬼神有知，当留供养也。其无知，不烦徙也。”诸子不敢违〔一〕。子赏车骑校尉，京〔蜀〕（属）郡太守〔二〕，敞司空，京子汤官至公辅。<br/>　　〔一〕　袁安碑曰：“闰月庚午葬。 ”<br/>　　〔二〕　蜀、属形近而讹，范书作“ 蜀郡太守”，据改。<br/>　　初，安辟庐江周荣，与语甚器之，每预大议。及奏论窦宪，宪客徐齮胁之曰〔一〕：“子为袁公腹心，排大夫，窦氏刺客今至矣，子宜备之。”荣曰：“荣乃江淮孤生，蒙先帝大恩，备宰士〔二〕，正为窦氏所害，诚所甘心。”常敕妻子：“仓卒遇飞祸，无得殡敛，冀以区区腐身，以悟朝廷。”及窦氏败，荣召为显官，至尚书、郡守。〔三〕有孙曰景，至太尉。<br/>　　〔一〕　齮时任太尉掾。<br/>　　〔二〕　惠栋曰：“王应麟云：周官太宰之属，有上士、下士。公羊所云宰士，隐元年，宰恒。盐铁论：文学谓丞相史曰‘处宰士之列，无忠正之心’是也。又见翟方进传。”今按古称三公曰宰，故其掾史亦得称宰士。〔三〕　按范书本传，荣先后任颍川、山阳太守。<br/>　　四月丁丑，太常丁鸿上封事曰〔一〕：“臣闻日者，阳之〔精〕（积）〔二〕，守实不亏，君之象也。月者，阴之精，盈缩有常，臣之表也。故日蚀者，阴凌阳；月盛者，下骄盈也。变不虚生，各以类应。远观往古，近察汉兴，倾危之祸，靡不由兹。故三桓专鲁，陈氏擅齐，六卿分晋，吕族覆汉，哀平之末，庙不血食，此皆失其权柄，以势假人者也。故有周公之亲，无其德，不得行其势。伏见大将军窦宪，虽敕身自约，不敢僭差，然天下远近，皆惶怖承旨；大小望风，莫不影从。宠极则骄，验见于天，虽欲隐讳，神明垂象。间者，月满不亏，此大臣骄溢之应也。陛下未悟，故天重见诫，日有蚀之，诚宜畏慎以防其祸也。诗云：‘畏天之怒，不敢戏豫。’〔三〕夫疏岩绝崖之水，由于涓涓；干云蔽日之木，起于毫末〔四〕。前事之不忘，后事之明镜。宜因天变，匡正其失，以塞天意。”上深纳之。<br/>　　〔一〕　范书和帝纪作“闰月丁丑，太常丁鸿为司徒”，又曰“六月戊戌朔，日有食之”。续汉志亦同。袁纪恐误。<br/>　　〔二〕　据黄本及说文、全后汉文改。<br/>　　〔三〕　出诗大雅板章。“畏”作“ 敬”。<br/>　　〔四〕　老子曰：“合抱之木，生于毫末。”<br/>　　丙辰，京师地震。<br/>　　是时窦氏骄横，威震海内，其所置树，皆名都大郡，乘势赋敛，争相赂遗，州郡望风，天下骚动，竞侵陵小民，掠夺财物，攻亭驱吏，略人妇女，暴虐日甚，百姓苦之。又擅檄缘边郡突骑善射有财力者，二千石畏威，不敢不送。司徒袁安、（太尉）〔司空〕任隗及有司数奏劾〔一〕，皆寝。<br/>　　〔一〕　太尉乃宋由，任隗任司空，阅本卷上下文可知。<br/>　　初，宪女婿射声〔校尉〕郭举、卫尉邓叠母〔元〕（兄）出入禁中〔一〕，谋图不轨。上渐觉之，与清河王庆图其事，使庆求外戚传〔二〕，因与中官郑众密谋之。众劝上亟行其诛，上曰：“宪在外，恐变生，不可。”是月，宪还京师。众白太后：“帝当谨护玺绶。 ”〔三〕庚申，上幸北宫，诏公卿百官，使执金吾卫南、北宫，诏收宪大将军印绶，封宪为（亲）〔冠〕军侯〔四〕，笃、景、瑰皆就国。郭举、邓叠下狱诛。上以太后故，不欲极其狱，乃守宪等，选能相以逼迫之，宪、笃、景皆自杀，宗族免归本〔郡〕（部）〔五〕。<br/>　　〔一〕　据范书改补。<br/>　　〔二〕　求汉书外戚传，欲行文帝诛薄昭、武帝诛窦婴故事。<br/>　　〔三〕　“众白”以下据龙溪精舍本、学海堂本补。蒋本阙，黄本“<br/>　　众白”误作“象由”。<br/>　　〔四〕　胡三省曰：“宪先已封冠军侯，不受，今复封，以侯就国。”<br/>　　〔五〕　郡部形近而讹，故正之。<br/>　　河南尹张酺上疏曰：“臣愚以为窦氏之事，宜下理官，与天下共平其罪，恐后世不见其事。窦氏盛时，群臣莫不阿附，唯恐在后，皆以宪为伊、吕，比邓夫人于文母〔一〕。及陛下发雷电之怒，皆以为罪不容诛，何前后之相背也！赖圣朝明达析其中。伏见夏阳候瑰前为光禄勋，每与臣相见，常有励节竭忠庶几之心，检敕宾客，未尝犯法。闻王政有三宥之义〔二〕，故蔡叔流言，周公原本而诛〔三〕。臣愚以为可黜瑰爵关内侯，还京师，竭忠供养比阳主，以优属重示厚德。”上感酺言，徙瑰为长沙侯。<br/>　　〔一〕　李贤曰：“按邓夫人，即穣侯邓叠母元。张酺论宪兼及其党，称邓夫人，犹如前书霍光妻称霍显，祁大伯母号祁夫人之类。”按文母，文王之妃太姒也。诗周颂雝曰：“既右烈考，亦右文母。 ”又王引之经义述闻曰：“列女传母仪传：‘太姒仁而明道，号曰文母。’然则文母之称，专美太姒之文德明矣。汉书元后传：‘太皇太后，当为新室文母太皇太后。’后书邓骘传：‘伏帷和熹皇后圣善之德，为汉文母。’何敞传：‘伏惟皇太后秉文母之操。’皆本周颂为义。”可知文母乃汉代褒美皇后文德之雅称。时邓夫人贵盛，故宪党皆争以文母谀媚之。〔二〕　礼记文王世子曰：“公族其有死罪，则磬于甸人，其刑罪，则纤剸，亦告于甸人。公族无宫刑。狱成，有司谳于公，其死罪，则曰‘某之罪在大辟’。其刑罪，则曰‘某之罪在小辟’。公曰： ‘宥之。’有司又曰：‘在辟。’公又曰：‘宥之。’ 有司又曰：‘在辟。’及三宥不对，走出，致刑于甸人。公又使人追之，曰：‘虽然，必赦之。’有司对曰： ‘无及也。’反命于公。公素服不举，为之变，如其伦之丧，无服，亲哭之。”<br/>　　〔三〕　书蔡仲之命曰：“惟周公位冢宰，正百工。群叔流言，乃致辟管叔于商；囚蔡叔于郭邻，以车七乘；降霍叔于庶人，三年不齿。”据此则袁纪“蔡叔”恐系“管叔”之误。<br/>　　于是何敞、班固免归家，敞子与瑰善，固党于窦氏也。<br/>　　初，固不教儿子，儿子负固势不遵法度，吏民苦之。洛阳令种竞尝出〔一〕，固奴干车，诃奴，醉骂辱竞〔二〕，竞大怒，畏宪不敢发，心衔之。及宪宾客皆被系，竞因此捕系固，遂死狱中。诏谴责竞，而主者极罪〔三〕。固字孟坚，彪之子也。<br/>　　〔一〕　范书班固传作“种竞”。按说文曰：“竞，从二兄，二兄竞意，从丰声，读若矜。一曰竞，敬也。”二字通。<br/>　　〔二〕　“醉”原作阙文，黄本作“ 辞”，此据陈澧校而补。龙溪精舍本亦作“醉”。<br/>　　〔三〕　极罪，范书作“抵罪”。<br/>　　初，世祖问窦融，在西州时每所上章奏，谁与参之，融对曰“皆班彪所为也。”世祖雅闻彪名，将召之，会彪举茂才，〔为徐〕（除）令，以病免〔一〕。后应三公之命，辄谢病去，复以司徙掾望都长〔二〕，所历二县，皆为吏民所爱。彪既才高，而专心文史之间。司马迁着史记，自太初已后阙而不录。其后好事者或颇缀录其时事〔三〕，然多鄙俗，不足以继其书。彪乃采前人遗事，旁贯异闻，作后传数十篇〔四〕。因斟酌前史，而讥正其失。略曰：<br/>　　唐虞三代，诗书所及，世有史官，以司典籍。至于诸侯，国自有史，故孟子曰：‘晋之乘，楚之梼杌、鲁之春秋，其事一也。’定、哀之间，鲁君子左丘明论集其文，作左传三十篇，又撰异同，号曰国语二十篇〔五〕。由是乘、梼杌之事遂闇，而左氏、国语独彰。又有记录黄帝以来至春秋时帝王公侯卿大夫，号世本十五篇。春秋之后，七国并争，秦并诸侯，则有战国策三十二篇〔六〕。汉定天下，大夫陆贾记录时功，作楚汉春秋九篇。孝武之世，太史令司马迁采左氏、国语，删世本、战国策，据楚汉列国时事，上自黄帝，下讫获麟，作本纪、世家、列传、书、表凡百三十篇，而十篇缺焉〔七〕。<br/>　　迁之所记，从汉元至武帝，则纪其功〔八〕，至其〔采〕摭经传，分散数家之事〔九〕，甚多疏略，务欲以多闻广博为功，论议浅而不笃。其论术学，则崇黄老而薄五经；序货殖，则轻仁义而羞贫穷；尊游侠，则贱守节而贵俗功。此其大弊伤道，所以遇极刑之咎也。然善述事〔理〕〔十〕，辩而不华，质而不野，文质相称，盖良史之才也。诚令迁依五经之法言，同圣人之是非，意亦庶几矣。<br/>　　夫百家之书，犹可法也。若左氏、国语、世本、战国策、楚汉春秋、太史公书，今之所以知古，后之所由观前，圣人之耳目也，焉可阙哉！<br/>　　〔一〕　据范书叙传改补。又举将，范书作“司隶”。按万斯同东汉九卿年表，时司隶乃鲍永也。<br/>　　〔二〕　范书班彪传作“后察司徒廉为望都长”，袁纪此必有脱误。〔三〕　李贤曰：“好事者谓扬雄、刘歆、阳城衡、褚少孙、史孝山之徒也。”沈钦韩曰： “史通五史篇，诸好事者若冯商、卫衡、扬雄、史岑、梁审、肆仁、晋冯、段肃、金丹、冯衍、韦融、萧奋、刘恂等相次撰续，迄于哀平间，犹名史记。”杨树达曰：“东观汉记：‘<br/>　　东平王苍上光武受命中兴颂，明帝问校书郎，此与谁等，皆言类相如扬雄前代史岑之比。 ’知史岑为西汉人。晋冯段肃见下文固奏记，文称‘京兆祭酒晋冯、弘农功曹史殷肃’。‘殷’与‘段’形近误也。”<br/>　　〔四〕　杨树达曰：“论衡佚文篇云：‘班叔皮续太史公书，载乡里人以为恶戒，叔皮不为恩挠。’”<br/>　　〔五〕　范书标点本作“二十二篇” ，汲古阁本作“二十篇”。按四库提要曰：“汉志作二十一篇。其诸家所注，隋志虞翻、唐固本皆二十一卷，王肃本二十二卷，贾逵本二十卷，互有增减，盖偶然分并，非有异同。而此本首尾完具，实二十一卷。诸家所传南（惟昭所注本，隋志作二十二卷，唐志作二十卷。）北宋版，无不相同，知隋志误一字，唐志脱一字也。 ”<br/>　　〔六〕　汉志及范书均作“三十三卷 ”，袁纪恐误。<br/>　　〔七〕　李贤曰：“十篇谓迁殁之后，亡景纪、武纪、礼书、乐书、兵书、将相年表、日者传、三王世家、龟策传、傅靳列传。”按贤注乃本张晏说，分见史记自序集解、索隐，汉书司马迁传注。余嘉锡太史公亡篇考曰：“卒者，终也，终述之至麟止，则武帝以前，无不成之篇，故篇末总叙之曰：‘上记轩辕，下至于兹，着十二本纪，作十表、八书、七十列传，凡一百三十篇五十二万六千五百字。’篇数字数之详如此，是其书皆已写定，不独无有录无书之篇，亦不当有草创未成之作矣。盖十篇之缺，实在迁死之后，故曰‘ 其书稍出’，明其出之未全。逮杨恽宣布其书，而此十篇竟不复传，但有录而已。”<br/>　　〔八〕　范书作“则其功也”。<br/>　　〔九〕　“采”字据范书补。又“数家”范书作“百家”。<br/>　　〔十〕　据范书班彪传补。<br/>　　固九岁能属文，五经百家之言，无不究览，其学无常师，又不为章句，训诂通而已。性多爱，不以所长傲物，人皆重之。弱冠早孤。固以唐虞三代，诗书所及，世有典籍。故虽尧之盛，必有典谟之篇，然后冠德百王。汉绍尧运，以建帝业六世，史臣乃追述功德，私作本纪，编于百王之末，厕于秦、项之列，太初以后，阙而不录，故采撰前纪，缀集所闻，以述汉书。元起高祖，终于孝平王莽之诛，十有二世，二百三十年，综其行事，旁贯五经，上下洽通，凡百篇。未成，明帝初，人有上书言固私改史记者，诏收固京兆狱，悉敛家书封上。是时扶风人苏朗伪言图谶事，下狱死。固弟超〔恐固〕为郡所诬〔一〕，乃诣阙上书，具陈固着述意。会郡亦封上固书，天子甚奇〔之〕〔二〕。征诣校书部，除兰台令史。〔与故〕（举）睢阳令陈宗、故长陵令尹敏、司隶从事孟异共作世祖本纪及世祖功臣、平林、新市、公孙述二十八篇〔三〕，奏之〔四〕。帝迺复使成前书。自永平始，研精积思二十余年，至建初中，其书乃成。世甚重其书，学者靡不讽诵焉。<br/>　　〔一〕　据范书补。<br/>　　〔二〕　据陈璞校记补。<br/>　　〔三〕　据范书改补。又惠栋曰：“ 异当作冀，扶风茂陵人，见马援、杜林等传。”又史通正作“孟冀”，袁范两书均误。<br/>　　〔四〕　此乃撰修东观汉记之始。<br/>　　自为郎后，遂见亲近，赏赐恩宠优渥。章帝好文章，逾益进幸，数入读书禁中，或连日逮夜。每行巡狩，辄献上赋颂。朝廷时有大议，令固问难于前，然位不过郎。固虽笃志于学，以述作为务，然好傅会权宠，以文自通。其序事不激诡，不抑亢，赡而不秽，详而有体，使读之者亹亹而不厌，亦良史之才也〔一〕。至于排死节，否正直，以苟免为通，伤名教也。史迁之作，皆推之于谈；彪经序其谋，略以举矣，而固尽有功〔二〕，岂不胜哉！〔一〕　胡三省曰：“贤曰：激，扬也。诡，毁也。抑，退也。亢，进也。余谓激诡抑亢，皆指史家作意以为文之病。”又李贤引尔雅曰：亹亹， “犹勉勉也”。<br/>　　〔二〕　据黄本补“有”字，蒋本阙。<br/>　　窦氏既废，天子追览前议，嘉袁安之忠，知宋由之不正也，乃策免由。<br/>　　秋七月己丑，太尉宋由有罪自杀。<br/>　　八月，司空任隗薨。字仲和，光之子。初，光济世祖于信都，封〔阿〕陵侯〔一〕。光薨，隗袭爵。隗好黄老，清静少欲，以功臣子行异于众，擢为虎贲中郎将，稍迁九卿、三公。隗玄默守直，不求名誉，然内行仁义，世人以此服之，帝亦雅重焉。窦宪之专政，朝臣莫违，隗与袁安屡抗异议。于是天子追思隗忠，擢子屯为步兵校尉。<br/>　　〔一〕　据范书任光传补。<br/>　　辛丑，大司农尹睦为太尉，太傅邓彪以老病罢，太尉睦代录尚书事。<br/>　　冬十月己亥，宗正刘方为司空。<br/>　　五年（癸巳、九三）<br/>　　春正月己亥〔一〕，大赦天下。<br/>　　〔一〕　范书作“乙亥”。按是月乙丑朔，无己亥日，袁纪乃涉前“<br/>　　己亥”而误。<br/>　　辛卯，立皇弟万岁为宋王〔一〕。<br/>　　〔一〕　范书和帝纪作“广宗王”，袁纪误。又水经注清水曰：“和帝永元五年，封皇太子万年为王国。”“太”系衍文，又“年”即“<br/>　　岁”也。<br/>　　二月戊戌，诏有司省内外厩马及上林池圃，悉以假贫民。<br/>　　甲寅，太傅邓彪薨。窦氏之专权，彪守己而已。御史中丞周纡，国之司直也，屡忤窦氏，彪尝以事奏免纡，世以此讥之，然修礼教。<br/>　　（二月）戊午〔一〕，陇西地震。<br/>　　〔一〕　“二月”已见前，此乃衍文，故删。<br/>　　三月庚寅，遣使分行贫民，开仓振廪。<br/>　　夏六月丁酉，郡国雨雹，大如雁子。<br/>　　冬十月辛未〔一〕，太尉尹睦薨。<br/>　　〔一〕　范书亦同，然十月庚寅朔，无辛未，二书皆误。<br/>　　十一月己丑〔一〕，太仆张酺为太尉。<br/>　　〔一〕　按是月甲寅朔，无己丑日，范书作“乙丑”是。袁纪“乙”多误作“己”。<br/>　　六年（甲午、九四）<br/>　　春正月，永昌夷献犀、象。<br/>　　司徒丁鸿字孝公，颍川定陵人也。父綝从世祖征伐有功，封〔陵〕（颍）阳侯〔一〕。鸿年十二〔二〕，事太常桓荣，十六而章句通，布衣荷担，不远千里质问异义，是以能成其名。初，綝从上时，鸿独与弟盛居，困苦饥寒。〔常〕（帝）怜盛〔三〕，有委国志。及綝薨，既葬，鸿挂衰绖于冢庐而逃去，留书与盛曰：“ 鸿贪经书，不顾恩义，生不供养，死不饭唅，皇天先祖，并所不祜，身被大病，上不任为蕃辅，下不能守土。先上病状，辞爵封于仲公〔四〕，章寝不报。谨身放弃，求良医，如遂不瘳，永归沟壑。”始鸿与九江人鲍俊友善〔五〕，俊遇于东海，鸿佯狂不识俊，俊乃止而诮让之曰：“自昔伯夷、吴札乱世权行，故得申志。汉有旧制，春秋不以家事废王事，故与卫辄之〔立〕（子）〔六〕。今以兄弟私恩，而绝父不灭之基，未可谓智也。”鸿感悟垂泣，叹息而还，就国教授，扬州称之。鲍俊亦上书具言鸿至行，明帝甚然之，诏征鸿。召见，说文侯一篇〔七〕，赐御衣及绶，廪食公车〔八〕，与博士同礼。顷之，拜侍中，徙封鲁阳侯〔九〕。〔一〕　类聚卷五一引东观记曰：“ 丁綝从上渡河，及封功臣，上令各言所乐，谓綝曰：‘ 诸将皆欲县，子独求乡何也？’綝曰：‘昔孙叔敖敕其子受封，必求硗确之地。今綝能薄功微，得乡厚矣。’ 上从之，封为定陵新安乡侯，后徙封陵阳侯。”范书丁鸿传亦同。袁纪乃涉前颍而误，故正之。<br/>　　〔二〕　东观记、范书均作“年十三 ”，袁纪恐误。<br/>　　〔三〕　据陈璞校记改。<br/>　　〔四〕　李贤曰：“仲公，盛之字也。”<br/>　　〔五〕　东观记、范书均作“鲍骏” 。<br/>　　〔六〕　哀公二年公羊传曰：“曼姑受命乎灵公而立辄，辄者曷为者也？蒯聩之子也。然则曷为不立蒯聩而立辄？蒯聩为无道，灵公逐蒯聩而立辄。然则辄之义可以立乎？曰可。其可奈何？不以父命辞王命，以王父命辞父命，是父亡行乎子也。不以家事辞王事，以王事辞家事，是上之行乎下也。”鲍俊之言，取义于此。又陈璞引陈澧校曰“<br/>　　立误子”，甚是。范书正作“立” ，故正之。<br/>　　〔七〕　即尚书周书文侯之命篇也。鸿师事桓荣，其所主乃欧阳尚书学。<br/>　　〔八〕　李贤曰：“禀，给也。公车，署名，公车所在，因以名。诸待诏者皆居以待命，故令给食焉。”<br/>　　〔九〕　乃乡侯，范书注引东观记曰：“鲁阳乡在寻阳县也。”<br/>　　华峤曰：论语称“夫子温良恭俭让以得之” 行首乎〔一〕？故尝请论之：孔子曰：“太伯其可谓至德也已矣，三以天下让，民无德而称焉。”〔二〕孟子曰：“闻伯夷之风者，贪夫廉，懦夫有立志。”〔三〕然则太伯出于不苟得，未始有于让也。是以太伯称贤人，后之人慕而徇之。夫有徇则激诡生，而取与妄矣。故夫邓彪、刘恺让其弟以取义，使弟非服而己享其名，其于义不亦薄乎？又况乎于有国之纪，而使将来者妄举措哉！古之君子立言，非〔苟显其理〕，将以启天下之方悟者；立行，非独善其身，将以训乎〔天下之方动者〕哉〔四〕！原丁鸿之心，其本主于忠爱，何其终悟而从义也？以此殆知其徇尚异于数世也。<br/>　　〔一〕　出论语学而。<br/>　　〔二〕　见论语泰伯。<br/>　　〔三〕　见孟子尽心章句下。<br/>　　〔四〕　据范书丁鸿传论引华峤语补。<br/>　　二月乙未，司空刘方为司徒，太常张奋为司空。<br/>　　三月丙寅，举贤良方正、直言极谏之士各一人。<br/>　　六月，初伏日闭关〔一〕。<br/>　　〔一〕　李贤曰：“汉官旧仪曰：‘ 伏日万鬼行，故昼日闭，不干它事。’”乃时人迷信所致。<br/>　　秋七月，京都旱。司空张奋上疏曰：“岁比不登，人食不足。今复旱，秋稼未立，阳气垂尽，日月迫促。夫国以民为本，〔民〕以谷为命〔一〕，政之急务，忧之重者也。臣〔蒙〕（义）恩尤深厚〔二〕，受职过任，夙夜忧惶，章奏不能序心，愿对中常侍，口陈得失。”上即引见，明日车驾亲幸洛阳寺，省录囚徒，于是大雨三〔日〕（<br/>　　月）〔三〕。<br/>　　〔一〕　据范书张奋传补。<br/>　　〔二〕　据范书张奋传改。<br/>　　〔三〕　据范书改。<br/>　　南单于安国〔初〕为左贤王〔一〕，师子〔于宣〕（次当）为单于时〔二〕，数轻兵出塞，斩获有功，故国中皆敬师子而不附安国，安国由是病师子〔三〕。匈奴降者异时居塞外，数为师子所掠，故亦怨之。安国乃委计降者，使图师子。安国既〔为单于〕（伪严于），师子〔为〕（而）左贤王〔四〕，觉知安国之谋，乃阴为之备。每会议事召师子，辄称病不往，安国益忿。〔一〕　据通鉴补。<br/>　　〔二〕　据范书改。“单于”二字据黄本补，蒋本原阙。<br/>　　〔三〕　“病”字蒋本亦阙，据黄本补。<br/>　　〔四〕　黄本“伪”作“为”，“而 ”亦作“为”。又范书南匈奴传曰：“安国既立为单于，师子以次转为左贤王。”则“严于”系“单于”之误，故据补正。<br/>　　是时中郎将杜崇使安国，安国心不平，因上书告崇。崇敕西河太守令断，安国欲自诉不得。而崇与度辽将军朱徽上言：“南单于安国疏远旧胡，亲近新降，欲杀左贤王师子，宜征西河〔安〕定上郡兵以为之备〔一〕。”公卿处议，听崇，遂发郡兵。南单于闻汉兵起，因举兵诛师子。师子闻之，悉将众入曼柏城，单于围守之，杀伤甚多。于是杜崇、朱徽将兵〔赴之〕〔二〕，而单于为其〔骨〕（胥）都侯所杀〔三〕，师子为单于。既而天子知杜崇、朱徽之侵扰匈奴也，乃诛崇、徽。<br/>　　〔一〕　据范书补。<br/>　　〔二〕　据果亲王校补。<br/>　　〔三〕　据陈澧校改。<br/>　　七年（乙未、九五）<br/>　　春三月，班超发龟兹等八国兵七万人讨焉耆、尉黎二国〔一〕。超遣人慰谕二国：“欲改过向善者，当遣大人来迎。”焉耆王广与国中议曰：“先王前杀陈都护，今超都护将大兵来〔二〕，故且〔诈〕（作）降〔三〕，重献遗，令无入国。”北□支本匈奴人，举国敬信之，乃遣奉牛酒迎超。超闻焉耆取信北□支，遂反缚，责曰：“汝匈奴侍子，恃焉耆拥。今都护来，王不以时迎，皆汝罪也。”欲斩之。或谓超曰：“可便杀。”超曰：“非汝所及，此人权重于王，今未入其国而杀之，遂令自疑〔四〕，设备守险，遑得到其城哉！”因责让，加赏赐遣〔之〕〔五〕。北□支还曰：“都护不疑我国矣。”广乃与大人迎超于尉黎，奉上金银、奴婢、牛马。超受〔马〕（焉）〔六〕，以给军，余总悉还之。超到焉耆，去城二十里大泽中，超乃扬声欲重赐王以下。明日置酒，悉召诸国王，焉耆王广、尉黎王泛与□支等四十一人诣超〔七〕，其国相腹久等十七人逃不至。超怒曰：“腹久何故不到？焉耆欲复反邪？”遂叱吏收广、泛等，于都护陈睦故城斩之，更立为王〔八〕。持广、泛首诣京师，因大纵兵抄掠。超留焉耆半岁，西域遂平。上嘉超，封超为定远侯。<br/>　　〔一〕　按范书西域传作“讨焉耆、危须、尉黎、山国”，且系于六年，与袁纪稍异。<br/>　　〔二〕　“超”字据黄本补。然据陈都护例，恐当作班都护。蒋本疑之，故阙。<br/>　　〔三〕　诈作形近而讹。<br/>　　〔四〕　“疑”原在“遂”之上，据陈璞校记改。范书亦作“遂令自疑”。<br/>　　〔五〕　据果亲王校补。<br/>　　〔六〕　据黄本改。<br/>　　〔七〕　据黄本及范书迳改“况”作 “泛”。<br/>　　〔八〕　更立者，焉耆左候元孟也。<br/>　　夏四月辛亥朔，日有食之。<br/>　　秋九月辛卯〔一〕，京都地震。<br/>　　〔一〕　范书及续汉志均作癸卯。袁纪恐误。<br/>　　八年（丙申、九六）<br/>　　春三月己丑〔一〕，立皇后阴氏。赐天下男子爵各有差；鳏寡孤独贫不能自存者粟，人五斛。后，原〔鹿〕（庶）侯识曾孙也〔二〕。祖父永，明帝时为侍中，亲幸左右。（异宠）〔以先〕后近（属）〔三〕，故有异宠。父纲为屯骑校尉。<br/>　　〔一〕　范书作“二月”。按二月丁未朔，无己丑，袁纪是。〔二〕　鹿庶形近而讹。<br/>　　〔三〕　据范书皇后纪删补。<br/>　　八月辛酉，令天下死罪减一等，徙边戍；亡命赎罪各有差。<br/>　　九月，京都蝗虫。<br/>　　冬十月，北海王有罪自杀〔一〕，国除。<br/>　　〔一〕　北海王，威也，以非敬王子，又坐诽谤，自杀。<br/>　　十二月丁巳，南宫宣室灾。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7669.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7671.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

