<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第八_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第八全文,韦昭作品" />
<meta name="description" content="国语注原文阅读,国语卷第八全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5282.html";
var nextpage="novel-read-353-5284.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5282.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:04:14<span class="divide">|</span></p>
<div class="page-body">
<div class="page-content">
<p>晋语二<br/><br/>　　１　反自稷桑，处五年〔一〕，骊姬谓公曰：「吾闻申生之谋愈深〔二〕。日，吾固告君曰得众〔三〕，众不利，焉能胜狄〔四〕？今矜狄之善，其志益广〔五〕。狐突不顺，故不出〔六〕。吾闻之，申生甚好信而疆〔七〕，又失言于众矣，虽欲有退，众将责焉〔八〕。言不可食，众不可弭〔九〕，是以深谋。君若不图，难将至矣！」公曰：「吾不忘也，抑未有以致罪焉。」<br/><br/>　　〔一〕　自，从也，从伐东山战于稷桑而反也。处五年，鲁僖之四年也。<br/><br/>　　〔二〕　谋，谋弑公也。愈，益也。<br/><br/>　　〔三〕　日，往日也。<br/><br/>　　〔四〕　众若不利，焉肯为用而胜狄乎？<br/><br/>　　〔五〕　矜，大也。善，善用众。<br/><br/>　　〔六〕　狐突，申生之戎御也。不顺，谓太子不顺也。<br/><br/>　　〔七〕　疆，疆御也。信，言必行之。<br/><br/>　　〔八〕　失言，许众以取国也。退，谓改悔也。<br/><br/>　　〔九〕　食，伪也。弭，止也。<br/><br/>　　骊姬告优施曰：「君既许我杀太子而立奚齐矣，吾难里克，奈何！」优施曰：「吾来里克，一日而已〔一〕。子为我具特羊之飨〔二〕，吾以从之饮酒。我优也，言无邮〔三〕。」骊姬许诺，乃具，使优施饮里克酒。中饮，优施起舞，谓里克妻曰：「主孟啗我〔四〕，我教兹暇豫事君〔五〕。」乃歌曰：「暇豫之吾吾，不如鸟乌〔六〕。人皆集于苑，己独集于枯〔七〕。」里克笑曰：「何谓苑？何谓枯？」优施曰：「其母为夫人，其子为君，可不谓苑乎？其母既死，其子又有谤，可不谓枯乎？枯且有伤〔八〕。」<br/><br/>　　〔一〕　来，谓转里克之心，使来从己用也。一日，言其易也。<br/><br/>　　〔二〕　特，一也，凡牲一为特，二为牢。<br/><br/>　　〔三〕　邮，过也。<br/><br/>　　〔四〕　大夫之妻称主，从夫称也。孟，里克妻字。啗，啖也。「孟」，或作「盍」。<br/><br/>　　〔五〕　兹，此。此，里克也。暇，闲也。豫，乐也。<br/><br/>　　〔六〕　吾，读如鱼。吾吾，不敢自亲之貌也，言里克欲为闲乐事君之道，反不敢自亲吾吾，然其智曾不如鸟乌也。<br/><br/>　　〔七〕　集，止也。苑，茂木貌。己，里克也。喻人皆与奚齐，己独与申生。<br/><br/>　　〔八〕　无母谕枯，有谤谕伤。伤，病也。<br/><br/>　　优施出，里克辟奠，不飧而寝〔一〕。夜半，召优施，曰：「曩而言戏乎？抑有所闻之乎〔二〕？」曰：「然。君既许骊姬杀太子而立奚齐，谋既成矣〔三〕。」里克曰：「吾秉君以杀太子，吾不忍。〔四〕通复故交，吾不敢〔五〕。中立其免乎？」优施曰：「免〔六〕。」<br/><br/>　　〔一〕　辟，去也。奠，置也。熟食曰飧。<br/><br/>　　〔二〕　曩，向也。而，女也。<br/><br/>　　〔三〕　成，定也。<br/><br/>　　〔四〕　秉执君志以杀太子，不忍为也。<br/><br/>　　〔五〕　交，与太子交也。<br/><br/>　　〔六〕　中立，不阿君，亦不助太子也。<br/><br/>　　旦而里克见丕郑〔一〕，曰：「夫史苏之言将及矣！优施告我，君谋成矣，将立奚齐。」丕郑曰：「子谓何〔二〕？」曰：「吾对以中立。」丕郑曰：「惜也〔三〕！不如曰不信以疏之〔四〕，亦固太子以携之〔五〕，多为之故，以变其志，志少疏，乃可閒也〔六〕。今子曰中立，况固其谋也〔七〕，彼有成矣，难以得閒。」里克曰：「往言不可及也〔八〕，且人中心唯无忌之〔九〕，何可败也〔一０〕！子将何如？」丕郑曰：「我无心。是故事君者，君为我心，制不在我〔一一〕。」里克曰：「弑君以为廉〔一二〕，长廉以骄心，因骄以制人家，吾不敢〔一三〕。抑挠志以从君，为废人以自利也〔一四〕，利方以求成人，吾不能〔一五〕。将伏也〔一六〕！」明日，称疾不朝。三旬，难乃成〔一七〕。<br/><br/>　　〔一〕　夜半召优施，旦而见丕郑。<br/><br/>　　〔二〕　谓对优施言也。<br/><br/>　　〔三〕　惜，惜其失言也。<br/><br/>　　〔四〕　曰不信者，拒优施以不然也。拒之以不然，则骊姬意疏，不敢必也。<br/><br/>　　〔五〕　固，固持也。携，离也。固持太子，以离骊姬之党也。<br/><br/>　　〔六〕　故，谓多作计术以变易其志。志少疏，乃可閒。閒，亦离也。<br/><br/>　　〔七〕　况，益也。<br/><br/>　　〔八〕　及，追也。<br/><br/>　　〔九〕　案述闻卷二一：「如韦注则正文『之』下当有『固』字。」<br/><br/>　　〔一０〕言骊姬唯无忌惮之心，执之已固，何可败也。<br/><br/>　　〔一一〕我无心者，不得自在也。君为我心，以君为心。<br/><br/>　　〔一二〕贾侍中云：「廉，犹利也。以太子故，弑君以自利。」唐尚书云：「为太子杀奚齐，不有其国，以为廉也。」昭谓：是时太子未废，献公在位，而以君为奚齐，非也。君，献公也。虞御史云「廉，直也，读若斗廉之廉」，此说近之。<br/><br/>　　〔一三〕制，裁也。自大其廉。而有骄人之心，因骄以裁制人之父子，吾不敢为也。<br/><br/>　　〔一四〕挠，屈也。人，谓申生。<br/><br/>　　〔一五〕方，道也。利得道以求成太子，吾力不能为也。<br/><br/>　　〔一六〕伏，隐也。<br/><br/>　　〔一七〕难，杀申生、谮二公子也。<br/><br/>　　骊姬以君命命申生曰：「今夕君梦齐姜，必速祠而归福〔一〕。」申生许诺，乃祭于曲沃，归福于绦〔二〕。公田，骊姬受福，乃寘鸩于酒〔三〕，寘堇于肉〔四〕。公至，召申生献〔五〕，公祭之地，地坟〔六〕。申生恐而出。骊姬与犬肉，犬毙〔七〕；饮小臣酒，亦毙〔八〕。公命杀杜原款〔九〕。申生奔新城〔一０〕。<br/><br/>　　〔一〕　齐姜，申生母也。福，胙肉也。<br/><br/>　　〔二〕　绦，晋所都也。<br/><br/>　　〔三〕　寘，置也。鸩，毒也。　案：「毒」，公序本作「运日」。鲁语上注：「鸩，鸟名也，一名『运日』。」<br/><br/>　　〔四〕　菫，乌头也。<br/><br/>　　〔五〕　献，献胙也。<br/><br/>　　〔六〕　将饮先祭，示有先也。坟，起也。<br/><br/>　　〔七〕　毙，死也。<br/><br/>　　〔八〕　小臣，官名，掌阴事阴命，阉士也。<br/><br/>　　〔九〕　原款，申生之傅也。<br/><br/>　　〔一０〕新城，曲沃也，新为太子城也。<br/><br/>　　杜原款将死，使小臣幸告于申生〔一〕，曰：「款也不才，寡智不敏〔二〕，不能教导，以至于死。不能深知君之心度〔三〕，弃宠求广土而窜伏焉〔四〕；小心狷介，不敢行也〔五〕。是以言至而无所讼之也〔六〕，故陷于大难，乃逮于谗〔七〕。然款也不敢爱死，唯与谗人钧是恶也〔八〕。吾闻君子不去情〔九〕，不反谗〔一０〕，谗行身死可也，犹有令名焉〔一一〕。死不迁情，疆也〔一二〕。守情说父，孝也。杀身以成志，仁也。死不忘君，敬也〔一三〕。孺子勉之！死必遗爱，死民之思，不亦可乎？」申生许诺〔一四〕。<br/><br/>　　〔一〕　小臣，太子小臣也，名幸，原款因为告太子。<br/><br/>　　〔二〕　敏，达也。<br/><br/>　　〔三〕　度，尺寸也。<br/><br/>　　〔四〕　弃宠，令太子弃位也。求广土，奔他国也。窜，隐也。<br/><br/>　　〔五〕　狷者，守分有所不为也，言虽知当与申生俱去，耻不能事君而出，故不敢行也。<br/><br/>　　〔六〕　言，谗言也。<br/><br/>　　〔七〕　逮，及也。<br/><br/>　　〔八〕　谗人，骊姬也。钧，同也。<br/><br/>　　〔九〕　不去忠爱之情也。<br/><br/>　　〔一０〕反，谓覆校自申理也。<br/><br/>　　〔一一〕有孝名也。<br/><br/>　　〔一二〕迁，易也。<br/><br/>　　〔一三〕使有遗言属狐突是也。<br/><br/>　　〔一四〕死民之思，为民所思也。<br/><br/>　　人谓申生曰：「非子之罪，何不去乎？」申生曰：「不可。去而罪释，必归于君，是怨君也〔一〕。章父之恶，取笑诸侯，吾谁乡而入〔二〕？内困于父母，外困于诸侯，是重困也。弃君去罪，是逃死也。吾闻之：『仁不怨君，智不重困，勇不逃死。』若罪不释，去而必重。去而罪重，不智。逃死而怨君，不仁。有罪不死，无勇。去而厚怨，恶不可重，死不可避，吾将伏以俟命。」<br/><br/>　　〔一〕　释，解也。归于君，怨归于君也。　案：「怨君」，公序本作「恶君」。注文「怨归于君」和下文「仁不怨君」、「逃死而怨君」、「去而后怨」之「怨」，公序本均作「恶」。<br/><br/>　　〔二〕　取笑诸侯，诸侯所笑也。当趣谁乡，入谁国也？　　案：「当趣谁乡」，公序本作「当趋乡谁」，攷异卷三：「应作『谁乡而入』四字。」<br/><br/>　　骊姬见申生而哭之〔一〕，曰：「有父忍之，况国人乎〔二〕？忍父而求好人，人孰好之？杀父以求利人，人孰利之？皆民之所恶也，难以长生！」骊姬退，申生乃稚经于新城之庙〔三〕。将死，乃使猛足言于狐突曰：「申生有罪，不听伯氏，以至于死〔四〕。申生不敢爱其死，虽然，吾君老矣，国家多难，伯氏不出，奈吾君何？伯氏苟出而图吾君〔五〕，申生受赐以至于死，虽死何悔！」是以諡为共君〔六〕。<br/><br/>　　〔一〕　就曲沃哭之也。<br/><br/>　　〔二〕　有父忍自杀之，况能爱国人乎？<br/><br/>　　〔三〕　稚经，头枪而悬死也。<br/><br/>　　〔四〕　猛足，申生臣也。伯氏，狐突字也。不听，谓稷桑之战不从其言也。<br/><br/>　　〔五〕　图，为之谋也。<br/><br/>　　〔六〕　諡法，既过能改曰共。国人告公以此諡也。<br/><br/>　　骊姬既杀太子申生，又谮二公子曰：「重耳、夷吾与知共君之事〔一〕。」公令阉楚刺重耳，重耳逃于狄〔二〕；令贾华刺夷吾，夷吾逃于梁〔三〕。尽逐群公子〔四〕，乃立奚齐焉。始为令，国无公族焉。<br/><br/>　　〔一〕　言与知其逆谋也。<br/><br/>　　〔二〕　阉，阉士也。楚，谓伯楚，寺人披之字也。于文公时为勃鞮。狄，北狄，愧姓也。<br/><br/>　　〔三〕　贾华，晋大夫。梁，嬴姓之国，伯爵也。唐尚书云：「晋灭以为邑。」非也。是时，梁尚存，至鲁僖十九年，秦取之。<br/><br/>　　〔四〕　群公子，献公之庶孽及先君之支庶也。传曰：「献公之子九人。」<br/><br/>　　２　二十二年，公子重耳出亡，及柏谷，卜适齐、楚〔一〕。狐偃曰：「无卜焉〔二〕。夫齐、楚道远而望大，不可以困往〔三〕。道远难通〔四〕，望大难走〔五〕，困往多悔。困且多悔，不可以走望〔六〕。若以偃之虑，其狄乎〔七〕！夫狄近晋而不通〔八〕，愚陋而多怨〔九〕，走之易达。不通可以窜恶〔一０〕，多怨可与共忧。今若休忧于狄，以观晋国，且以监诸侯之为，其无不成〔一一〕。」乃遂之狄。<br/><br/>　　〔一〕　献公二十二年，鲁僖五年也，公使寺人披伐蒲城，重耳自蒲出奔。及，至也。柏谷，晋地。<br/><br/>　　〔二〕　狐偃，重耳之舅、狐突之子子犯也。无卜，不须卜也。<br/><br/>　　〔三〕　望大，望诸侯朝贡，不恤亡公子也。<br/><br/>　　〔四〕　通，至也。<br/><br/>　　〔五〕　难归走也。<br/><br/>　　〔六〕　望，望其力也。<br/><br/>　　〔七〕　可之狄也。<br/><br/>　　〔八〕　不与晋通也。<br/><br/>　　〔九〕　多怨于戎、狄也。<br/><br/>　　〔一０〕窜，隐也。<br/><br/>　　〔一一〕监，视也。之为，为谁动也。视诸侯所为，故无不成。<br/><br/>　　处一年，公子夷吾亦出奔〔一〕，曰：「盍从吾兄窜于狄乎？」冀芮曰：「不可〔二〕。后出同走，不免于罪〔三〕。且夫偕出偕入难〔四〕，聚居异情恶〔五〕，不若走梁。梁近于秦，秦亲吾君。吾君老矣〔六〕，子往，骊姬惧，必援于秦。以吾存也〔七〕，且必告悔，是吾免也〔八〕。」乃遂之梁。居二年，骊姬使奄楚以环释言。〔九〕四年，复为君〔一０〕。<br/><br/>　　〔一〕　处狄一年，鲁僖之六年也，公使贾华伐屈，夷吾自屈出奔。<br/><br/>　　〔二〕　冀芮，晋大夫，冀缺之父也。<br/><br/>　　〔三〕　同走，嫌同谋也。<br/><br/>　　〔四〕　偕，俱也。<br/><br/>　　〔五〕　聚，共也。虞云：「重耳、夷吾情好不同，故恶相近。」昭谓：异情，谓各欲求入为君，于义恶也。<br/><br/>　　〔六〕　秦穆夫人，献公之女，故亲吾君也。<br/><br/>　　〔七〕　以吾存者，以吾在梁依秦也。<br/><br/>　　〔八〕　免，免罪也。<br/><br/>　　〔九〕　居梁二年，鲁僖之七年也。环，玉环。环，还也。释言，以言自解释也。<br/><br/>　　〔一０〕居梁四年，在鲁僖之九年也。是岁，献公卒，秦伯纳之。<br/><br/>　　３　虢公梦在庙〔一〕，有神人面白毛虎爪，执钺立于西阿〔二〕，公惧而走。神曰：「无走！帝命曰：『使晋袭于尔门〔三〕。』」公拜稽首，觉，召史嚚占之〔四〕，对曰：「如君之言，则蓐收也，〔五〕天之刑神也〔六〕，天事官成〔七〕。」公使囚之，且使国人贺梦〔八〕。舟之侨告诸其族〔九〕曰：「众谓虢亡不久，吾乃今知之〔一０〕。君不度而贺大国之袭，于己也何瘳〔一一〕？吾闻之曰：『大国道，小国袭焉曰服〔一二〕。小国傲，大国袭焉曰诛〔一三〕。』民疾君之侈也，是以遂于逆命〔一四〕。今嘉其梦侈必展〔一五〕，是天夺之鉴而益其疾也〔一六〕。民疾其态，天又诳之〔一七〕；大国来诛，出令而逆〔一八〕；宗国既卑，诸侯远己〔一九〕。内外无亲，其谁云救之〔二０〕？吾不忍俟也！」将行〔二一〕，以其族适晋。六年，虢乃亡〔二二〕。<br/><br/>　　〔一〕　虢公，王季之子、文王之弟、虢仲之后虢公丑也。庙，宗庙也。<br/><br/>　　〔二〕　西阿，西荣也。<br/><br/>　　〔三〕　帝，天也。袭，入也。<br/><br/>　　〔四〕　史嚚，虢太史也。<br/><br/>　　〔五〕　蓐收，西方白虎金正之官也。传曰：「少皞氏有子该为蓐收。」<br/><br/>　　〔六〕　刑杀之神也。<br/><br/>　　〔七〕　官成，祸福各以官象成也。<br/><br/>　　〔八〕　欲转吉之，故使贺也。<br/><br/>　　〔九〕　舟之侨，虢大夫。<br/><br/>　　〔一０〕以其贺梦也。<br/><br/>　　〔一一〕度，揆也。大国，晋也。瘳，犹损也。言君不揆度神意，而令贺之，何损于祸。<br/><br/>　　〔一二〕袭，入也。<br/><br/>　　〔一三〕傲，慢也。<br/><br/>　　〔一四〕逆命，拒违君命也。<br/><br/>　　〔一五〕展，申也。<br/><br/>　　〔一六〕鉴，镜也，镜所以自省察也。<br/><br/>　　〔一七〕诳，犹惑也。<br/><br/>　　〔一八〕逆，谓令国人贺梦也。<br/><br/>　　〔一九〕宗国，公族也。远，疏外也。<br/><br/>　　〔二０〕云，言也。<br/><br/>　　〔二一〕行，去也。<br/><br/>　　〔二二〕适晋在鲁闵二年也。后六年，鲁僖五年也。<br/><br/>　　４　伐虢之役，师出于虞〔一〕。宫之奇谏而不听〔二〕，出，谓其子曰：「虞将亡矣！唯忠信者能留外寇而不害〔三〕。除闇以应外谓之忠〔四〕，定身以行事谓之信〔五〕。今君施其所恶于人，闇不除矣〔六〕；以贿灭亲，身不定矣〔七〕。夫国非忠不立，非信不固。既不忠信，而留外寇，寇知其衅而归图焉〔八〕。已自拔其本矣，何以能久〔九〕？吾不去，惧及焉。」以其孥适西山〔一０〕，三月，虞乃亡〔一一〕。<br/><br/>　　〔一〕　鲁僖五年，献公伐虢，假道于虞。<br/><br/>　　〔二〕　宫之奇，虞大夫也，谏虞公勿假晋道，虞公不听。<br/><br/>　　〔三〕　留外寇，谓舍晋军于国。<br/><br/>　　〔四〕　除，去也。去己闇昧之心以应外，谓之忠。忠，谓恕也。<br/><br/>　　〔五〕　定，安也。行事以求安其身，谓之信。<br/><br/>　　〔六〕　己之所恶而以施人，谓假晋道以伐虢也。<br/><br/>　　〔七〕　贿，财也，谓虞受晋屈产之乘、垂棘之璧，假之道也。亲，谓虢也。虞，太王之后。虢，王季之冑。<br/><br/>　　〔八〕　衅，隙也。图，谋也。<br/><br/>　　〔九〕　本，谓忠信也。<br/><br/>　　〔一０〕孥，妻子也。西山，国西界。<br/><br/>　　〔一一〕晋灭之。<br/><br/>　　５　献公问于卜偃〔一〕曰：「攻虢何月也〔二〕？」对曰：「童谣有之〔三〕曰：『丙之晨，龙尾伏辰〔四〕，均服振振，取虢之旂〔五〕。鹑之贲贲，天策焞焞，火中成军，虢公其奔〔六〕！』火中而旦，其九月十月之交乎〔七〕？」<br/><br/>　　〔一〕　卜偃，晋掌卜大夫郭偃也。<br/><br/>　　〔二〕　宜用何月。<br/><br/>　　〔三〕　童，童子也。行歌曰谣。<br/><br/>　　〔四〕　丙，丙子也。晨，早朝也。龙尾，尾星也。伏，隐也。辰，日月之交会也。谓鲁僖五年冬、周十二月、夏十月丙子朔之朝，日在尾，月在天策。伏辰，辰在龙尾，隐而未见。<br/><br/>　　〔五〕　均，同也，戎服君臣同也。振振，威武也。交龙曰旂。<br/><br/>　　〔六〕　鹑，鹑火，鸟星也。贲贲，鹑貌也。天策，尾上一星名曰天策，一名傅说。焞焞，近日月之貌也。火，鹑火也。中，晨中也。成军，军有成功也。传曰：「冬十二月丙子朔，晋灭虢，虢公丑奔京师。」<br/><br/>　　〔七〕　交，晦朔之閒也。<br/><br/>　　６　葵丘之会，献公将如会〔一〕，遇宰周公〔二〕，曰：「君可无会也。夫齐侯好示，务施与力而不务德〔三〕，故轻致诸侯而重遣之〔四〕，使至者劝而叛者慕。怀之以典言〔五〕，薄其要结而厚德之，以示之信〔六〕。三属诸侯，存亡国三，以示之施〔七〕。是以北伐山戎，南伐楚，西为此会也。譬之如室，既镇其甍矣，又何加焉〔八〕？吾闻之，惠难遍也，施难报也。不遍不报，卒于怨雠。夫齐侯将施惠如出责〔九〕，是之不果奉〔一０〕，而暇晋是皇〔一一〕，虽后之会，将在东矣〔一二〕。君无惧矣，其有勤也！」公乃还。〔一三〕<br/><br/>　　〔一〕　鲁僖九年秋，齐桓公盟诸侯于葵丘。葵丘，地名也。<br/><br/>　　〔二〕　宰周公，王卿士宰孔也，为冢宰，食采于周，故曰宰周公。周公自会先归，遇献公于道也。<br/><br/>　　〔三〕　好示，自矜其功，以信施示诸侯而不务德也。施，惠也。力，功也。<br/><br/>　　〔四〕　轻，谓垂櫜而入。重，谓稛载以归。<br/><br/>　　〔五〕　怀，安也。典，法也。法言，谓阳穀之会，以四教令诸侯之属。<br/><br/>　　〔六〕　薄其要结，谓束牲为盟，马皮为币。<br/><br/>　　〔七〕　属，会也。三会，乘车之会三也。存三亡国，鲁、卫、邢也。<br/><br/>　　〔八〕　甍，栋也。又何加，喻已成也。<br/><br/>　　〔九〕　如出责，望其报也。<br/><br/>　　〔一０〕果，克也。奉，行也。<br/><br/>　　〔一一〕暇，不暇。谓不暇以晋为务也。<br/><br/>　　〔一二〕东，东方也，其后会于淮是也。<br/><br/>　　〔一三〕无惧于不会也。有勤，自勤劳也。<br/><br/>　　７　宰孔谓其御曰：「晋侯将死矣！景霍以为城〔一〕，而汾、河、涑、浍以为渠〔二〕，戎、狄之民实环之〔三〕。汪是土也〔四〕，苟违其违，谁能惧之〔五〕！今晋侯不量齐德之丰否〔六〕，不度诸侯之势〔七〕，释其闭修〔八〕，而轻于行道，失其心矣〔九〕。君子失心，鲜不夭昏〔一０〕。」是岁也，献公卒。八年，为淮之会〔一一〕。桓公在殡，宋人伐之〔一二〕。<br/><br/>　　〔一〕　景，大也。大霍，晋山名也，今在河东。<br/><br/>　　〔二〕　四者水名也。渠，池也。<br/><br/>　　〔三〕　环，绕也。<br/><br/>　　〔四〕　汪，大貌。<br/><br/>　　〔五〕　苟违，违去也。其违，违道也。<br/><br/>　　〔六〕　丰，厚也。否，不也。<br/><br/>　　〔七〕　强弱之势。<br/><br/>　　〔八〕　释，舍也。闭，守也。修，治也。<br/><br/>　　〔九〕　失其心守。<br/><br/>　　〔一０〕夭，夭折也。昏，狂荒之疾。<br/><br/>　　〔一一〕八年，葵丘后八年也。桓公复会诸侯于淮，在鲁僖十六年。传曰：「会于淮，谋鄫，且东略也。」<br/><br/>　　〔一二〕鲁僖十七年冬，齐桓公卒，五公子争立，太子奔宋，宋襄公伐齐，纳之，是为孝公。<br/><br/>　　８　二十六年，献公卒〔一〕。里克将杀奚齐，先告荀息曰：「三公子之徒将杀孺子，子将如何〔二〕？」荀息曰：「死吾君〔三〕而杀其孤，吾有死而已，吾蔑从之矣〔四〕！」里克曰：「子死，孺子立，不亦可乎？子死，孺子废，焉用死？」荀息曰：「昔君问臣事君于我，我对以忠贞。君曰：『何谓也？』我对曰：『可以利公室，力有所能，无不为，忠也。葬死者，养生者，死人复生不悔〔五〕，生人不鬼，贞也。』吾言既往矣〔六〕，岂能欲行吾言而又爱吾身乎？虽死，焉避之〔七〕？」<br/><br/>　　〔一〕　献公二十六年，鲁僖九年也。<br/><br/>　　〔二〕　荀息，奚齐之傅。三公子，申生、重耳、夷吾。徒，党也。<br/><br/>　　〔三〕　死畜吾君也。<br/><br/>　　〔四〕　蔑，无也。<br/><br/>　　〔五〕　得其所任，故不悔也。<br/><br/>　　〔六〕　往，行也。<br/><br/>　　〔七〕　焉得避之。<br/><br/>　　里克告丕郑曰：「三公子之徒将杀孺子，子将何如？」丕郑曰：「荀息谓何〔一〕？」对曰：「荀息曰『死之。』」丕郑曰：「子勉之。夫二国士之所图，无不遂也〔二〕。我为子行之〔三〕。子帅七舆大夫以待我〔四〕。我使狄以动之，援秦以摇之〔五〕。立其薄者可以得重赂〔六〕，厚者可使无入〔七〕。国，谁之国也〔八〕！」里克曰：「不可。克闻之，夫义者，利之足也〔九〕；贪者，怨之本也〔一０〕。废义则利不立〔一一〕，厚贪则怨生。夫孺子岂获罪于民？将以骊姬之惑蛊君而诬国人〔一二〕，谗群公子而夺之利，使君迷乱，信而亡之〔一三〕，杀无罪以为诸侯笑〔一四〕，使百姓莫不有藏恶于其心中〔一五〕，恐其如壅大川，溃而不可救御也〔一六〕。是故将杀奚齐而立公子之在外者，以定民弭忧，于诸侯且为援〔一七〕，庶几曰诸侯义而抚之，百姓欣而奉之，国可以固〔一八〕。今杀君而赖其富〔一九〕，贪且反义。贪则民怨，反义则富不为赖〔二０〕。赖富而民怨，乱国而身殆，惧为诸侯载〔二一〕，不可常也。」丕郑许诺。于是杀奚齐、卓子及骊姬，而请君于秦。<br/><br/>　　〔一〕　荀息何言。<br/><br/>　　〔二〕　二国士，里克、荀息也。遂，行也。<br/><br/>　　〔三〕　助行其事，谓使狄、援秦之属。<br/><br/>　　〔四〕　七舆，申生下军大夫也，左行共华、右行贾华、叔坚、骓歂、纍虎、特宫、山祁也。待我，待我应也。<br/><br/>　　〔五〕　重耳在狄，故告狄人，结援于秦以摇动晋国，败奚齐之党。<br/><br/>　　〔六〕　结秦、狄之援，以立二公子，恩薄者，尚可以得重赂。<br/><br/>　　〔七〕　于己厚者，可使二公子不得入立也。<br/><br/>　　〔八〕　言晋可专也。<br/><br/>　　〔九〕　有义，然后利立，故曰利之足也。<br/><br/>　　〔一０〕贪则专利，故人怨之。<br/><br/>　　〔一一〕无足，故不立。<br/><br/>　　〔一二〕蛊，化也。诬，罔也。<br/><br/>　　〔一三〕信姬之言，令皆奔亡。<br/><br/>　　〔一四〕无罪，谓申生。<br/><br/>　　〔一五〕人怀悖逆也。<br/><br/>　　〔一六〕御，止也。<br/><br/>　　〔一七〕弭，止也，言诸侯义己则得以为援也。<br/><br/>　　〔一八〕固，安也。<br/><br/>　　〔一九〕赖，利也。<br/><br/>　　〔二０〕不义而富必危，故不为利。<br/><br/>　　〔二一〕载见于书为后戒也。<br/><br/>　　既杀奚齐，荀息将死之。人曰：「不如立其弟而辅之。」荀息立卓子。里克又杀卓子，荀息死之。君子曰：「不食其言矣〔一〕。」<br/><br/>　　〔一〕　食，伪也。<br/><br/>　　既杀奚齐、卓子，里克及丕郑使屠岸夷〔一〕告公子重耳于狄，曰：「国乱民扰，得国在乱，治民在扰〔二〕，子盍入乎？吾请为子鉥〔三〕。」重耳告舅犯曰：「里克欲纳我。」舅犯曰：「不可。夫坚树在始〔四〕，始不固本，终必藁落。夫长国者，唯知哀乐喜怒之节，是以导民〔五〕。不哀丧而求国，难；因乱以入，殆。以丧得国，则必乐丧〔六〕，乐丧必哀生。因乱以入，则必喜乱，喜乱必怠德〔七〕。是哀乐喜怒之节易也〔八〕，何以导民？民不我导，谁长？〔九〕」重耳曰：「非丧谁代？非乱谁纳我？」舅犯曰：「偃也闻之〔一０〕，丧乱有小大。大丧大乱之剡也，不可犯也〔一一〕。父母死为大丧，谗在兄弟为大乱。今适当之，是故难。」公子重耳出见使者，曰：「子惠顾亡人重耳，父生不得供备洒扫之臣〔一二〕，死又不敢莅丧以重其罪，且辱大夫，敢辞〔一三〕。夫固国者，在亲众而善邻〔一四〕，在因民而顺之〔一五〕。苟众所利，邻国所立，大夫其从之。重耳不敢违。」<br/><br/>　　〔一〕　屠岸夷，晋大夫也。<br/><br/>　　〔二〕　非乱何入，非扰何安，亦言劳民易为治也。<br/><br/>　　〔三〕　鉥，道也。<br/><br/>　　〔四〕　树，木也。始，根本也。<br/><br/>　　〔五〕　长，君也。导，训也。<br/><br/>　　〔六〕　乐丧，以丧为乐也。<br/><br/>　　〔七〕　怠，懈也。<br/><br/>　　〔八〕　易，反也。<br/><br/>　　〔九〕　不我导，不从我训也。长，君也。<br/><br/>　　〔一０〕偃，子犯名，重耳舅，故曰舅犯。<br/><br/>　　〔一一〕剡，锋也。<br/><br/>　　〔一二〕洒，洒也。<br/><br/>　　〔一三〕涖，临也。<br/><br/>　　〔一四〕固，定也。亲众，爱士民也。善邻，善邻国也。<br/><br/>　　〔一五〕因民，所爱而立之为顺民。<br/><br/>　　吕甥及郄称亦使蒲城午〔一〕告公子夷吾于梁，曰：「子厚赂秦人以求入，吾主子〔二〕。」夷吾告冀芮曰：「吕甥欲纳我〔三〕。」冀芮曰：「子勉之。国乱民扰，大夫无常，不可失也〔四〕。非乱何入？非危何安〔五〕？幸苟君之子，唯其索之也〔六〕。方乱以扰，孰适御我？大夫无常，苟众所置，孰能勿从？子盍尽国以赂外内，无爱虚以求入〔七〕，既入而后图聚〔八〕。」公子夷吾出见使者，再拜稽首许诺。<br/><br/>　　〔一〕　吕甥、郄称，夷吾之徒也。蒲城午，晋大夫也。<br/><br/>　　〔二〕　主子，为子内主也。<br/><br/>　　〔三〕　冀芮，晋大夫郄芮也，从夷吾者。<br/><br/>　　〔四〕　无常，无常心。<br/><br/>　　〔五〕　乱有所代，危得安之。<br/><br/>　　〔六〕　索，求也，所在以求之。<br/><br/>　　〔七〕　外，谓诸侯。内，谓大夫。虚国藏以求入也。<br/><br/>　　〔八〕　入国乃图畜聚也。<br/><br/>　　吕甥出告大夫曰：「君死自立则不敢〔一〕，久则恐诸侯之谋，径召君于外也〔二〕，则民各有心，恐厚乱〔三〕，盍请君于秦乎？〔四〕」大夫许诺。乃使梁由靡告于秦穆公〔五〕曰：「天降祸于晋国，谗言繁兴，延及寡君之绍续昆裔〔六〕，隐悼播越，託在草莽，未有所依〔七〕。又重之以寡君之不禄，丧乱并臻〔八〕。以君之灵，鬼神降衷〔九〕，罪人克伏其辜〔一０〕，群臣莫敢宁处，将待君命〔一一〕。君若惠顾社稷，不忘先君之好，辱收其埔迁裔冑而建立之〔一二〕，以主其祭祀，且镇抚其国家及其民人，虽四邻诸侯之闻之也，其谁不儆惧于君之威，而欣喜于君之德？终君之重爱，受君之重贶，而群臣受其大德〔一三〕，晋国其谁非君之群隶臣也〔一四〕？」<br/><br/>　　〔一〕　自立，立嗣君也。<br/><br/>　　〔二〕　恐受赂径自召他公子也。<br/><br/>　　〔三〕　各有心，所爱不同也。<br/><br/>　　〔四〕　秦亲晋，故欲之秦请所立也。<br/><br/>　　〔五〕　梁由靡，晋大夫。秦穆公，伯益之后、德公之子穆公任好也。<br/><br/>　　〔六〕　绍，继也。续，嗣也。昆，后也。裔，末也。<br/><br/>　　〔七〕　隐，忧也。悼，惧也。播，散也。越，远也。依，倚也。<br/><br/>　　〔八〕　士死曰不禄。礼，君死赴于他国曰寡君不禄，谦也。臻，至也。<br/><br/>　　〔九〕　衷，善也。<br/><br/>　　〔一０〕罪人，骊姬也。<br/><br/>　　〔一一〕待君命所立也。<br/><br/>　　〔一二〕埔，亡也。迁，徒也。冑，后也。<br/><br/>　　〔一三〕终君，谓献公也。贶，赐也。<br/><br/>　　〔一四〕隶，役也。<br/><br/>　　秦穆公许诺。反使者〔一〕，乃召大夫子明及公孙枝〔二〕，曰：「夫晋国之乱，吾谁使先〔三〕，若夫二公子而立之〔四〕？以为朝夕之急〔五〕。」大夫子明曰：「君使絷也〔六〕。絷敏且知礼，敬以知微。敏能窜谋〔七〕，知礼可使；敬不坠命〔八〕，微知可否〔九〕。君其使之。」<br/><br/>　　〔一〕　反，报反也。<br/><br/>　　〔二〕　子明，秦大夫百里孟明视也。公孙枝，秦公孙子桑也。<br/><br/>　　〔三〕　当先立谁。<br/><br/>　　〔四〕　若，之也，使之二公子择所立也。<br/><br/>　　〔五〕　言晋无君，朝夕之急也。<br/><br/>　　〔六〕　絷，秦公子子显也。<br/><br/>　　〔七〕　窜，微也。<br/><br/>　　〔八〕　坠，失也。<br/><br/>　　〔九〕　微，密，故知可否也。<br/><br/>　　乃使公子絷弔公子重耳于狄，曰：「寡君使絷弔公子之忧，又重之以丧〔一〕。寡人闻之，得国常于丧，失国常于丧〔二〕。时不可失，丧不可久，公子其图之！」重耳告舅犯。舅犯曰：「不可。亡人无亲，信仁以为亲〔三〕，是故置之者不殆〔四〕。父死在堂而求利，人孰仁我〔五〕？人实有之，我以徼倖，人孰信我〔六〕？不仁不信，将何以长利？」公子重耳出见使者〔七〕，曰：「君惠弔亡臣，又重有命〔八〕。重耳身亡，父死不得与于哭泣之位，又何敢有他志以辱君义〔九〕？」再拜不稽首，起而哭〔一０〕，退而不私〔一一〕。<br/><br/>　　〔一〕　奔亡之忧，加之以丧亲也。<br/><br/>　　〔二〕　若齐桓公以丧得国，子纠以丧失之是也。<br/><br/>　　〔三〕　亡人无亲者，被不孝之名，弃亲而亡也，当信行仁道，然后有亲也。<br/><br/>　　〔四〕　置，立也。殆，危也。<br/><br/>　　〔五〕　人谁以我为仁？<br/><br/>　　〔六〕　人实有之，时多公子，非独己有也。我从外徼倖而求之，人谁谓我信？<br/><br/>　　〔七〕　使者，公子絷也。<br/><br/>　　〔八〕　反国之命也。<br/><br/>　　〔九〕　他志，谓为君。<br/><br/>　　〔一０〕易位而哭也。<br/><br/>　　〔一一〕不私，不私访也。<br/><br/>　　公子絷退，弔公子夷吾于梁，如弔公子重耳之命。夷吾告冀芮曰：「秦人勤我矣〔一〕！」冀芮曰：「公子勉之。亡人无狷洁，狷洁不行〔二〕。重赂配德〔三〕，公子尽之，无爱财！人实有之，我以徼倖，不亦可乎？」公子夷吾出见使者，再拜稽首，起而不哭，退而私于公子絷曰：「中大夫里克与我矣，吾命之以汾阳之田百万〔四〕。丕郑与我矣，吾命之以负蔡之田七十万〔五〕。君苟辅我，蔑天命矣〔六〕！亡人苟入扫宗庙，定社稷，亡人何国之与有〔七〕？君实有郡县〔八〕，且入河外列城五〔九〕。岂谓君无有，亦为君之东游津梁之上，无有难急也〔一０〕。亡人之所怀挟缨纕，以望君之尘垢者〔一一〕。黄金四十镒，白玉之珩六双〔一二〕，不敢当公子，请纳之左右〔一三〕。」<br/><br/>　　〔一〕　勤我，助我也。<br/><br/>　　〔二〕　亡人不可以狷洁，狷洁则大事不行。<br/><br/>　　〔三〕　以重赂配己之德。<br/><br/>　　〔四〕　贾侍中云：「汾，水名。汾阳，晋地。百万，百万亩也。」<br/><br/>　　〔五〕　负蔡，晋地名。<br/><br/>　　〔六〕　蔑，无也。无复天命，在秦而已。<br/><br/>　　〔七〕　言但得守宗庙、社稷，不敢望国土。<br/><br/>　　〔八〕　言君亦自有郡县，非谓之无也。<br/><br/>　　〔九〕　河外，河东也。列城五，东尽虢略，南及华山，内及解梁城也。<br/><br/>　　〔一０〕津，水也。梁，桥也。非谓君无有若此地者，欲使君东游津梁之上无有难急，故进之耳。<br/><br/>　　〔一一〕挟，持也。缨，马缨也。纕，马腹带也。言尘垢不敢当盛也。<br/><br/>　　〔一二〕二十两为镒。珩，佩上饰也。珩形似磬而小。诗传曰：「上有葱珩，下有双璜。」<br/><br/>　　〔一三〕公子，公子絷。言左右，谦也。<br/><br/>　　公子絷反，致命穆公。穆公曰：「吾与公子重耳，重耳仁。再拜不稽首，不没为后也〔一〕。起而哭，爱其父也。退而不私，不没于利也〔二〕。」公子絷曰：「君之言过矣。君若求置晋君而载之〔三〕，置仁不亦可乎？君若求置晋君以成名于天下〔四〕，则不如置不仁以猾其中〔五〕，且可以进退〔六〕。臣闻之曰：『仁有置，武有置。仁置德，武置服〔七〕。』」是故先置公子夷吾，寔为惠公。<br/><br/>　　〔一〕　没，贪也。<br/><br/>　　〔二〕　不没，不贪。利，国家也。<br/><br/>　　〔三〕　载，成也。<br/><br/>　　〔四〕　成威名也。<br/><br/>　　〔五〕　猾，乱也。<br/><br/>　　〔六〕　进退，犹改易也。<br/><br/>　　〔七〕　仁置有德，武置服从。<br/><br/>　　９　穆公问冀芮曰：「公子谁恃于晋？」对曰：「臣闻之，亡人无党，有党必有雠〔一〕。夷吾之少也，不好弄戏，不过所复〔二〕，怒不及色〔三〕，及其长也弗改。故出亡无怨于国，而众安之。不然，夷吾不佞，其谁能恃乎〔四〕？」君子曰：「善以微劝也。」<br/><br/>　　〔一〕　有与为党，必有与为雠；言无党，则必无雠也。<br/><br/>　　〔二〕　不过差也。<br/><br/>　　〔三〕　无色过也。<br/><br/>　　〔四〕　佞，才也。言无恃，则恃秦也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5282.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5284.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

