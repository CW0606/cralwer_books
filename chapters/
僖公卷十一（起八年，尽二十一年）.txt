<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_僖公卷十一（起八年，尽二十一年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,僖公卷十一（起八年，尽二十一年）全文,何休、徐彦作品" />
<meta name="description" content="春秋公羊传注疏原文阅读,僖公卷十一（起八年，尽二十一年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10188.html";
var nextpage="novel-read-1019-10190.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>僖公卷十一（起八年，尽二十一年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10188.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>僖公卷十一（起八年，尽二十一年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:02:45<span class="divide">|</span></p>
<div class="page-body">
<div class="page-content">
<p>　　八年，春，王正月，公会王人、齐侯、宋公、卫侯、许男、曹伯、陈世子款、郑世子华盟于洮。王人者何？微者也。曷为序乎诸侯之上？先王命也。衔王命会诸侯，诸侯当北面受之，故尊序於上。时桓公德衰，甯毌之盟常会者不至，而陈、郑又遣世子，故上假王人之重以自助。○洮，他刀反。<br/><br/>　　[疏]注“甯毌”至“不至”。<br/><br/>　　○解云：在上七年传也。其常会者不至，正以卫侯、许男巳下不至也。<br/><br/>　　○注“而陈”至“世子”。<br/><br/>　　○解云：即世子款、世子华之属是也。<br/><br/>　<br/><br/>　　郑伯乞盟。乞盟者何？处其所而请与也。以不序也。<br/><br/>　　[疏]“乞盟者何”。<br/><br/>　　○解云：正以盟是常事，自应得与今而言乞，故执不知问。<br/><br/>　<br/><br/>　　其处其所而请与奈何？盖酌之也。酌，挹也。时郑伯欲与楚，不肯自来盟，处其国，遣使挹取其血而请与之约束，无汲汲慕中国之心，故抑之使若叩头乞盟者也。不录使者，方抑郑伯，使若自来也。不盟不为大恶者，古者不盟也。○遣使，所吏反，下“录使”同。<br/><br/>　　[疏]注“不盟不为大恶”。<br/><br/>　　○解云：知非大恶者，正以郑伯不贬不绝故也。若其是大恶，宜如陈佗之贬爵而书名也。知古者不盟者，桓三年传云“古者不盟，结言而退”是也。<br/><br/>　<br/><br/>　　夏，狄伐晋。<br/><br/>　　秋，七月，禘于太庙，用致夫人。用者何？用者不宜用也。致者何？致者不宜致也。禘用致夫人，非礼也。以致文在庙下，不使入庙，知非礼也。礼，夫人始见庙，当特祭，而因禘诸公庙见，欲以省烦劳，不谨敬，故讥之。不日者，下用失礼明。○大，音泰。始见，贤遍反，下同。省，所景反。<br/><br/>　　[疏]“用者何”。<br/><br/>　　○解云：欲言失礼，而经不明；欲言得礼，而文言用，故执不知问。○“致者何”。<br/><br/>　　○解云：见夫见庙礼当特祭，禘而言致，故执不知问。<br/><br/>　　○注“礼夫”至“特祭”。<br/><br/>　　○解云：正以三月见庙，见庙期限，明其不得因事为之，故知然也。<br/><br/>　　○注“不日”至“礼明”。<br/><br/>　　○解云：正以隐五年“考仲子之宫”下，注云“失礼鬼神例日”。然则此亦失礼，而不书日，故知用在庙下，失礼已明，不劳举日也。<br/><br/>　<br/><br/>　　夫人何以不称姜氏？贬，曷为贬？据夫人姜氏入不贬。<br/><br/>　　[疏]注“据夫”至“不贬”。<br/><br/>　　○解云：即庄二十四年“八月，丁丑，夫人姜氏入”是也。<br/><br/>　<br/><br/>　　讥以妾为妻也。以逆不书，入庙当称妇姜，而称夫人者，夫人当坐篡嫡也。妾之事嫡，犹臣之事君同。○篡嫡，初患反；下音的，下同。<br/><br/>　　[疏]“以逆”至“不书”。<br/><br/>　　○解云：欲道传家知以妾为妻者，正以初逆不书，与桓、庄之属夫人文异故也。○“入庙当”至“嫡也”。<br/><br/>　　○解云：言入庙当称妇者，正以妇者，服也，对舅姑服从之辞也。今而称夫人，作不服之称，明其有篡嫡之心，欲得为夫人，是以称之曰夫人，见其当有篡嫡之罪矣。犹如桓、宣篡弑得即位，是以《春秋》亦如其意，书其即位，明其本意耳。<br/><br/>　　○注“妾之事嫡，犹臣之与君同”。<br/><br/>　　○解云：注言此者，欲道妾之篡嫡欲得为夫人，而《春秋》书之曰夫人，犹如臣子篡君欲得即位，而《春秋》亦书其即位之义矣。<br/><br/>　<br/><br/>　　其言以妾为妻奈何？盖胁于齐媵女之先至者也。以不致楚女，及夫人至皆不书也。僖公本聘楚女为嫡，齐女为媵，齐先致其女，胁僖公使用为嫡，故致父母辞言致。不书夫人及楚女至者，起齐先致其女，然后胁鲁立也。楚女未至而豫废，故皆不得以夫人至书也。<br/><br/>　　[疏]注“僖公”至“为媵”。<br/><br/>　　○解云：《春秋说》文。<br/><br/>　　○注“故从”至“言致”。<br/><br/>　　○解云：即成九年“夏，季孙行父如宋致女”是也。<br/><br/>　　○注“起齐”至“书也”。<br/><br/>　　○解云：皆欲道若齐女未至，而已胁鲁之时，可以书其至。今先致其女，乃后胁鲁为夫人，其初至之时乃为媵妾，是以不得书其至矣。<br/><br/>　<br/><br/>　　冬十有二月，丁未天王崩。惠王也。<br/><br/>　　九年，春，王三月，丁丑，宋公御说卒。何以不书葬？为襄公讳也。襄公背殡出会宰周公，有不子之恶，后有征齐忧中国尊周室之心，功足以除恶，故讳不书葬，使若非背殡也。○说，音悦。为襄，于伪反，下注“为天”、“为桓”皆同。<br/><br/>　　[疏]“何以不书葬”。解云：正以隐十一年“公薨”之下，传云“何以不书葬”，彼注云“据庄公书葬”。然则彼巳有解，故不重释。<br/><br/>　　○注“襄公”至“周公”。<br/><br/>　　○解云：在下经文。<br/><br/>　　○注“后有”至“殡也”。<br/><br/>　　○解云：即下十八年传云“曷为不使齐主之？与襄公之征齐也”，桓公死，竖刀、易牙争权不葬，为是故伐之也”，是为齐之文也。<br/><br/>　<br/><br/>　　夏，公会宰周公、齐侯、宋子、卫侯、郑伯、许男、曹伯于葵丘。宰周公者何？天子之为政者也。宰，犹治也，三公之职号尊名也。以加宰，知其职大尊重，当与天子参听万机，而下为诸侯所会，恶不胜其任也。宋未葬不称子某者，出会诸侯，非尸柩之前，故不名。○恶不，乌路反。胜，音升。<br/><br/>　　[疏]“宰周公者何”。<br/><br/>　　○解云：欲言三公，而文加宰；欲言卿士，经书周公，故执不知问。<br/><br/>　　○注“宰犹治也”。<br/><br/>　　○解云：正以宰者，和治之名，得为治事之义。<br/><br/>　　○注“而下”至“其任也”。<br/><br/>　　○解云：如此注者，欲决上五年首戴之会，总序诸侯，乃言会王世子。若以世子为会主，致诸侯于此，会而会之然也。今此宰周公，文与彼异，故知下为诸侯所会。<br/><br/>　　○注“宋未葬”至“不名”。<br/><br/>　　○解云：庄三十二年传云“君存称世子，君薨称子某，既葬称子，逾年称公”。然则宋未葬，宜称子某，而章称子者，非尸柩之前，无父前子名，君前臣名之义。知宋未葬者，正以宋公之卒在上三月，下有七月之文，当此之时未满五月，是以知其未葬。若然，案桓公十一年“郑忽出奔”，传云“忽何以名”，注云“据宋子既葬称子”者，正以其非居尸柩前，故作既葬之称，非谓葬讫。其说在彼。<br/><br/>　<br/><br/>　　秋，七月，乙酉，伯姬卒。此未適人，何以卒？据杞叔姬不卒。<br/><br/>　　[疏]“此未適人，何以卒”。<br/><br/>　　○解云：正以文无所系，知其未適人。<br/><br/>　　○注“据杞叔姬不卒”。解云：宜作伯姬字，即庄二十七年“春，公会杞伯姬于洮”，注云“伯姬不卒者，盖不与卒于无服”。此未適人，何以卒乎？故难之也。案《春秋》之内，唯有“杞叔姬来归”，成八年冬，“杞叔姬卒”，更无叔姬不卒之事，故如此解。许嫁矣。妇人许嫁，字而笄之。字者，尊而不泄，所以远别也。笄者，簪也，所以系持发，象男子饰也。服此者，明系属於人，所以养贞一也。《婚礼》曰：“女子许嫁，笄而醴之，称字。”○笄，古兮反。泄，息列反。别，被列反。簪，庄林反。<br/><br/>　<br/><br/>　　[疏]注“字者”至“远别也”。<br/><br/>　　○解云：正以字尊於名，故言尊而不泄。所以远别者，正以内之公子为大夫者，卒皆称名；而内女许嫁，卒而称字者，所以远别之故也。<br/><br/>　　○注“婚礼曰”至“称字”。<br/><br/>　　○解云：《士婚礼记》文。彼注云“许嫁，巳受纳微礼也。笄女之礼，犹冠男也，使主妇女宾执其礼”是也。<br/><br/>　<br/><br/>　　死则以成人之丧治之。不以殇礼降也。许嫁卒者，当为诸侯夫人，有即贵之渐，犹侠卒也。日者，恩尤重於未命大夫，故从诸侯夫人例。○侠，音协。<br/><br/>　　[疏]注“许嫁卒者”至“夫人”。<br/><br/>　　○解云：则知许嫁於大夫者不卒之，何者？为大夫妻者贱，虽至其家，卒犹不书，况其许嫁乎！<br/><br/>　　○注“犹侠卒也”。<br/><br/>　　○解云：在隐九年春三月，“侠卒”，彼传云“侠者何？吾大夫之未命者也”，彼注云“未命所以卒之者，赏疑从重。然则未命大夫所以卒之，以其将为大夫，有即贵之渐，赏疑从重，故录之”。今此许嫁之女，亦有将为诸侯夫人之渐，故得书之。<br/><br/>　　○注“日者”至“夫人例”。<br/><br/>　　○解云：以侠卒不日，故言日者恩尤重於未命大夫，故从诸侯夫人之卒例，皆书日，成八年“冬，十月，癸卯，杞叔姬卒”之属是也，故言从诸侯夫人例。<br/><br/>　<br/><br/>　　九月，戊辰，诸侯盟于葵丘。桓之盟不日，此何以日？危之也。何危尔？贯泽之会，桓公有忧中国之心。不召而至者，江人、黄人也。葵丘之会，桓公震而矜之，叛者九国。下伐厉善义兵是也。会不书者，叛也。叛不书者，为天子亲遣三公会之而见叛，故上为天子，下为桓公讳也。会盟一事不举重者，时宰周公不与盟。○不预，音豫。<br/><br/>　　[疏]“贯泽之会”。<br/><br/>　　○解云：即上二年“秋，九月，齐侯、宋公、江人、黄人盟于贯”是也。而此言于贯泽者，盖地有二名。然则案彼经盟，此言会者，举其初会而言也。彼直书盟者，举重故也。<br/><br/>　　○注“下伐”至“是也”。<br/><br/>　　○解云：即下十五年“秋，七月，齐师、曹师伐厉”，注云“月者，善录义兵，厉，葵丘之会叛天子之命也”者是也。<br/><br/>　　○注“会不”至“叛也”。<br/><br/>　　○解云：言厉等九国，亦在于会，而葵丘之会不书之者，以其叛天子之命，故不录之，但书曹伯以上于会。<br/><br/>　　○注“会盟”至“不与盟”。<br/><br/>　　○解云：正以文十四年“公会宋公”已下，“同盟于新城”。然则彼是会盟一事，举盟以为重，不言会于某，今此会盟并举，故须两解之。言宰周公是时实不与盟，若言公会宰周公、齐侯巳下盟于葵丘，则是文害其义。不举盟，直书上会，会轻於盟，失举重之例矣。以此之故，必须两举，书云诸侯盟于葵丘，则知周公不与盟矣。<br/><br/>　<br/><br/>　　震之者何？犹曰振振然。亢阳之貌。<br/><br/>　　[疏]“震之者何”。解云：欲言是善，而盟书日；欲言其恶，贤伯所为，故执不知问。<br/><br/>　<br/><br/>　　矜之者何？犹曰莫若我也。色自美大之貌。<br/><br/>　　[疏]“矜之者何”。<br/><br/>　　○解云：既名贤伯，美见天下；而取夸矜，异于本行，故执不知问。<br/><br/>　　○注“色自美大之貌”。<br/><br/>　　○解云：谓其颜色自有美大之势。<br/><br/>　<br/><br/>　　甲戌，晋侯诡诸卒。不书葬者，杀世子也。○诡，九委反。<br/><br/>　　[疏]注“不书葬者，杀世子也”。<br/><br/>　　○解云：在上五年春。凡君杀无罪大夫，例去其葬以绝之。<br/><br/>　<br/><br/>　　冬，晋里克弑其君之子奚齐。此未逾年之君，其言弑其君之子奚齐何？据弑其君舍，不连先君。连名者，上不书葬子某，弑君名未明也。○杀其，音试，下及注放此。<br/><br/>　　[疏]注“据弑”至“先君”。<br/><br/>　　○解云：即文十四年“齐公子商人弑其君舍”是也。<br/><br/>　　○注“连名”至“未明也”。<br/><br/>　　○解云：言名未明者，弟子本意，正欲问弑其君之子，而连奚齐何之者，恐人不知奚齐之名，为是先君未葬称子某，似若子般、子野之属是也；为是被弑之故称名，似若诸儿、卓子之属是也，是以将名连弑问之，欲使后人知其称名之义。<br/><br/>　<br/><br/>　　杀未逾年君之号也。欲言弑其子奚齐，嫌无君文，与杀大夫同；欲言弑其君，又嫌与弑成君同，故引先君冠子之上，则弑未逾年君之号定，而坐之轻重见矣。加之者，起先君之子。不解名者，解言杀，从弑名可知也。弑未逾年君，例当月，不月者，不正遇祸，终始恶明，故略之。○冠，古乱反。见，贤遍反。<br/><br/>　　[疏]注“则弑”至“见矣”。<br/><br/>　　○解云：言罪差於成君，与杀大夫异矣。<br/><br/>　　○注“加之”至“之子”。<br/><br/>　　○解云：若不加之，嫌是君子为一人故。<br/><br/>　　○注“不解名”至“知也”。<br/><br/>　　○解云：正以传云“弑未逾年君之号”，止答上云“其言弑其君之子何”之文，故云不解名矣。既解言弑，则书奚齐之名，由弑之故明矣，是以不复答之。<br/><br/>　　○注“弑未逾”至“略之”。<br/><br/>　　○解云：正以隐四年春，“戊申，卫州吁弑其君完”，注云“日者，从外赴辞，以贼闻例”。然则弑成君者，例书日，即庄八年冬十一月“癸未，齐无知弑其君诸儿”之属是。弑成君者例既书日，知弑未逾年君当月明矣。今此不月，故须解之。<br/><br/>　<br/><br/>　　十年，春，王正月，公如齐。书如者，录内所与外交接也，故如京师，善则月荣之；如齐、晋，善则月安之；如楚，则月危之，明当尊贤慕大，无友不如已者。月者，僖公本齐所立，桓公德衰见叛，独能念恩朝事之，故善录之。<br/><br/>　　[疏]注“故如京”至“荣之”。<br/><br/>　　○解云：即成十三年春，“三月，公如京师”，彼注云“月者，善公尊天子”是。<br/><br/>　　○注“如齐”至“安之”。<br/><br/>　　○解云：即襄二十一年“春，王正月，公如晋”，彼注云“月者，溴梁之盟，后中国方乖离，善公独能与大国”是也。<br/><br/>　　○注“如楚则月危之”。<br/><br/>　　○解云：即襄二十八年十一月，“公如楚”，彼注云“如楚皆月者，危公朝夷狄也”。必如此注者，正以朝聘例时，而书月，故须解矣。<br/><br/>　　○注“明当尊贤慕大”。<br/><br/>　　○解云：正覆如齐、晋则月安之。<br/><br/>　　○注“无友不如已”。<br/><br/>　　○解云：覆如楚则月危之。<br/><br/>　<br/><br/>　　狄灭温。<br/><br/>　　温子奔卫。<br/><br/>　　晋里克弑其君卓子，及其大夫苟息。及者何？累也。弑君多矣，舍此无累者乎？曰有，孔父、仇牧皆累也。舍孔父、仇牧无累者乎？曰有。有则此何以书？贤也。何贤乎荀息？据与孔父同。○君卓子，敕角反，又丁角反，《左氏》经无“子”字。舍，音舍，下同。<br/><br/>　　[疏]“及者何”。<br/><br/>　　○解云：君之与臣，尊卑异等，今而言及，故执不知问。○“累也”。<br/><br/>　　○解云：桓二年注云“累，累从君而死，齐人语也”，则彼已有解，故此处不复注之。○“曰有”。<br/><br/>　　○解云：桓二年注云“叔仲惠伯是也”。○“何贤乎”，注“据与孔父同”。<br/><br/>　　○解云：桓二年传云“何贤乎孔父”，注云“据叔仲惠伯不贤”。然则此言据与孔父同者，谓与孔父同据叔仲惠伯矣。<br/><br/>　<br/><br/>　　荀息可谓不食其言矣。不食言者，不如食受之而消亡之，以奚齐、卓子皆立。<br/><br/>　　[疏]注“以奚”至“皆立”。<br/><br/>　　○解云：欲指不食其言之事状矣。<br/><br/>　<br/><br/>　　其不食其言奈何？奚齐、卓子者，骊姬之子也，荀息传焉。礼，诸侯之子八岁受之少傅，教之以小学，业小道焉，履小节焉；十五受大傅，教之以大学，业大道焉，履大节焉。○骊，力知反。少，诗照反。大傅，音泰。<br/><br/>　　[疏]注“礼诸侯”至“节焉”。<br/><br/>　　○解云：皆《艺文志》文也。注云小道小节，正谓始甲典賝师受业；大道大节，谓博习尽诚也。<br/><br/>　<br/><br/>　　骊姬者，国色也。其颜色一国之选。○选，息恋反。献公爱之甚，欲立其子，於是杀世子申生。申生者，里克傅之。献公病将死，谓荀息曰：“士何如，则可谓之信矣？”献公自知废正当有后患，欲讬二子於荀息，故动之云尔。荀息对曰：“使死者反生，生者不愧乎其言，则可谓信矣。”荀息察言观色，知献公欲为奚齐、卓子来动已，故答之云尔。○欲为，于伪反，下文“为文公”、“不为”、“故为”皆同。献公死，奚齐立。里克谓荀息曰：“君杀正而立不正，废长而立幼，长谓重耳。○长，丁丈反，注同。○如之何？原与子虑之。”荀息曰：“君尝讯臣矣，上问下曰讯。言臣者，明君臣相与言不可负。○讯，音信，上问曰下讯。臣对曰：‘使死者反生，生者不愧乎其言，则可谓信矣。’”里克知其不可与谋，退，弑奚齐。荀息立卓子，里克弑卓子，荀息死之。荀息可谓不食其言矣。起时莫不背死乡生，去败与成。荀息一受君命，终身死之，故言及，与孔父同义。不日者，不正遇祸，终始恶明，故略之。○背，音佩。乡，许亮反。<br/><br/>　　[疏]注“故言”至“同义”。<br/><br/>　　○解云：桓二年“宋督弑其君与夷，及其大夫孔父”，彼注云“言及者，使上及其君，若附大国以名通，明当封为附庸，不绝其祀，所以重社稷之臣”也。今荀息一受君命，终身死之，故言及；亦使上及其君，若附大国以名通，明当封为附庸，不绝其祀，所以重社稷之臣，故云与孔父同义。<br/><br/>　　○注“不日者”至“故略之”。<br/><br/>　　○解云：正以成君见弑者例书日，今此不日，故解之。<br/><br/>　<br/><br/>　　夏，齐侯、许男伐北戎。<br/><br/>　　晋杀其大夫里克。里克弑二君，则曷为不以讨贼之辞言之？据卫人杀州吁。<br/><br/>　　[疏]注“据卫人杀州吁”。<br/><br/>　　○解云：即隐四年“九月，卫人杀州吁于濮”是也。<br/><br/>　<br/><br/>　　惠公之大夫也。惠公篡立巳定，晋国君臣合为一体，无所复责，故曰此乃惠公之大夫，安得以讨贼之辞言之？○所复，扶又反，下同。然则孰立惠公？欲难杀之意。○难，乃旦反。里克也。里克弑奚齐、卓子，逆惠公而入。里克立惠公，则惠公曷为杀之？惠公曰：“尔既杀夫二孺子矣，孺子，小子也。奚齐、卓子时皆幼小。○夫，音扶。孺，如注反。又将图寡人。如我有不可，将复图我如二孺子。为尔君者，不亦病乎？於是杀之。然则曷为不言惠公之入？据齐小白入于齐。晋之不言出入者，踊为文公讳也。踊，豫也，齐人语。若关西言浑矣。献公杀申生，文公与惠公恐见及，出奔，不子当绝，还入为篡，文公功足以并掩前人之恶，故惠公入、怀公出、文公入浑皆不书，悉为文公讳故也。为文公讳者，欲明文公之功大也。语在下。怀公者，惠公子也。惠公卒，怀公立，而秦纳文公，故出奔。惠公、文公出奔不书者，非命嗣也。○踊，音勇，豫也。言浑，户昆反，又户本反，下同。<br/><br/>　　[疏]注“文公与惠公”至“嗣也”。<br/><br/>　　○解云：正以同姓之臣尚无去义，况於兄子乎！且惠公、文公庶子，假令不去，亦不杀之，故知去父宜当绝矣。<br/><br/>　<br/><br/>　　齐小白入于齐，则曷为不为桓公讳？桓公之享国也长，享，食。美见乎天下，故不为之讳本恶也。文公之享国也短，美未见乎天下，故为之讳本恶也。桓公功大，善恶相除，足封有馀，较然为天下所知；文公功少，嫌未足除身篡而有封功，故为之讳。并不言惠公、怀公出入者，明非徒足以除身篡而巳，有足封之明较也，美不如桓公之功大。○美见，贤遍反，下同。较然，音角，下同。<br/><br/>　　秋，七月。○冬，大雨雹。何以书？记异也。夫人专爱之所生也。○雨，于付反。雹，步角反。<br/><br/>　　[疏]“冬，大雨雹”。解云：《左氏》作“雪”。<br/><br/>　　○注“夫人专爱之所生也”。<br/><br/>　　○解云：蔽障楚女而专取君爱，故生此雹灾。<br/><br/>　<br/><br/>　　十有一年，春，晋杀其大夫郑父。○，普悲反。<br/><br/>　　[疏]“郑父”。<br/><br/>　　○解云：《左氏》经无“父”字。<br/><br/>　<br/><br/>　　夏，公及夫人姜氏会齐侯于阳穀。○秋，八月，大雩。公与夫人出会，不恤民之应。<br/><br/>　　冬，楚人伐黄。<br/><br/>　　十有二年，春，王三月，庚午，日有食之。是后楚灭黄，狄侵卫。<br/><br/>　　[疏]注“是后楚灭黄”。<br/><br/>　　○解云：在今年夏。注“狄侵卫”。<br/><br/>　　○解云：在十三年春。<br/><br/>　<br/><br/>　　夏，楚人灭黄。○秋，七月。<br/><br/>　　冬，十有二月，丁丑，陈侯处臼卒。○处臼，《左氏》作“杵臼”。<br/><br/>　　[疏]“夏楚人灭黄”。<br/><br/>　　○解云：庄十年“冬，十月，齐师灭谭”，十三年“夏，六月，齐人灭遂”。然则灭例月，而此不月者，所传闻之世，始录夷狄灭小国也。<br/><br/>　<br/><br/>　　十有三年，春，狄侵卫。<br/><br/>　　夏，四月，葬陈宣公。<br/><br/>　　公会齐侯、宋公、陈侯、卫侯、郑伯、许男、曹伯于咸。桓公自贯泽、阳穀之会后，所以不复举小国者，从一法之后，小国言从令行，大国唯曹、许以上乃会。○咸，音咸。不复，扶又反，下同。<br/><br/>　　秋，九月，大雩。曲阳穀之会不恤民，复会于咸，城缘陵，烦扰之应。<br/><br/>　　[疏]注“由阳”至“之应”。<br/><br/>　　○解云：谓上十一年“夏，公及夫人姜氏会齐侯于阳穀”是。<br/><br/>　<br/><br/>　　冬，公子友如齐。<br/><br/>　　十有四年，春，诸侯城缘陵。孰城之？诸侯不序，故问谁城。<br/><br/>　　[疏]注“诸侯”至“谁城”。<br/><br/>　　○解云：案上二年“春，王正月，城楚丘”，传云“孰城之”，彼注云“据内城不月，故问之”。然彼经书月，故得此解，此经不月，传云“孰城之”，漫道诸侯无所指据，缘陵之号由来未有，故怪而问之。<br/><br/>　<br/><br/>　　城杞也。曷为城杞？灭也。孰灭之，盖徐、莒胁之。以下皆狄徐也。言胁者，杞，王者之后，尤微，是见恐曷而亡。○恐，丘勇反。曷，火葛反。<br/><br/>　　[疏]注“以下”至“曷而亡”。<br/><br/>　　○解云：即下十五年冬，“楚人败徐于娄林”，注云“谓之徐者，为灭杞，不知尊先圣法度，恶重，故狄之也”；文七年“冬，徐伐莒”，彼注云“谓之徐者，前共灭王者后，不知尊先圣法度”。今自先犯，文对事连，可以起同恶，莒在下不得狄，故复狄徐也。一罪再狄者，明为莒狄之尔是也。<br/><br/>　<br/><br/>　　曷为不言徐、莒胁之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。辄发传者，与城卫同义。言诸侯者，时桓公德衰，待诸侯然后乃能存之。外城不月者，文言诸侯，非内城明矣。○为桓，于伪反，下“为桓”“为天下”并注“臣为”同。<br/><br/>　　[疏]注“外城”至“明矣”。<br/><br/>　　○解云：正以隐七年“夏，城中丘”；襄十九年冬，“城西郛”，“城武城”之属，是内城不月。外城月者，即上元年夏六月，“城邢”；二年春，“王正月，城楚丘”之属是也。今外不月，正以文言诸侯，非内城可知，故省文。而昭三十二年冬，“城成周”不月，盖以城天子与内同。<br/><br/>　<br/><br/>　　夏，六月，季姬及鄫子遇于防，使鄫子来朝。鄫子曷为使乎季姬来朝？据使者臣为君衔命文也。内辞也。非使来朝使，来请已也。使来请娶巳以为夫人，下书归是也。礼，男不亲求，女不亲许。鲁不防正其女，乃使要遮鄫子淫泆，使来请已，与禽兽无异，故早鄫子使乎季姬，以绝贱之也。月者，甚恶内也。○要，一遥反。遮，诸奢反。泆，音逸。恶，乌路反。<br/><br/>　　[疏]注“下书归是也”。解云：即下十五年“季姬归于鄫”是也。<br/><br/>　　○注“礼，男不亲求”。<br/><br/>　　○解云：即《昏礼》不称主人之属是也。○“女不亲许”。<br/><br/>　　○解云：即致女之礼是也。<br/><br/>　　○注“以绝贱之也”。<br/><br/>　　○解云：谓绝而贱之，不以为诸侯也。<br/><br/>　　○注“月者，甚恶也”。<br/><br/>　　○解云：正以遇例时，即隐四年“夏，公及宋公遇于清”，八年“春，宋公、卫侯遇于垂”，庄三十年“冬，公及齐侯遇于鲁济”之属是也。今此月者，甚恶内也。范氏云“鲁女无故远会诸侯，遂得淫通”，此亦事之不然。《左传》曰“鄫季姬来宁，公怒止之，以鄫子不朝。遇于防，而使来朝”，此近合人情。何氏以为鄫、鲁相近，信使泆通，男女之情，风流应合，未世无礼，容或有之，若姜氏如莒之流，宁可然问也。<br/><br/>　<br/><br/>　　秋，八月，辛卯，沙鹿崩。沙鹿者何？河上之邑也。此邑也，其言崩何？据梁山言崩。<br/><br/>　　[疏]“沙鹿者何”。<br/><br/>　　○解云：欲言是邑，邑无崩道；欲言其山，文无山称，故执不知问。<br/><br/>　　○注“据梁山言崩”。<br/><br/>　　○解云：即成五年夏，“梁山崩”是也。<br/><br/>　<br/><br/>　　袭邑也。袭者，嘿陷入于地中。言崩者，以在河上也。河岸有高下，如山有地矣，故得言崩也。<br/><br/>　　[疏]注“袭者”至“地中”。<br/><br/>　　○解云：谓嘿然而陷矣。<br/><br/>　<br/><br/>　　沙鹿崩，何以书？记异也。外异不书，此何以书？据长狄之齐、晋不书。<br/><br/>　　[疏]注“据长”至“不书”。<br/><br/>　　○解云：即文十一年传云“狄者何？长狄也。兄弟三人，一者之齐，一者之鲁，一者之晋。其之齐者，王子成父杀之；其之鲁者，叔孙得臣杀之；则未知其之晋者也”，“何以书？记异也”。然则长狄之齐、晋皆不书之，是外异不书也。<br/><br/>　<br/><br/>　　为天下记异也。土地者，民之主，霸者之象也。河者，阴之精，为下所袭者，此象天下异，齐桓将卒，霸道毁，夷狄动，宋襄承其业，为楚所败之应。而不系国者，起天下异。<br/><br/>　　[疏]注“宋襄”至“天下异”。<br/><br/>　　○解云：即下二十二年冬十一月，“己巳，朔，宋公及楚人战于泓，宋师败绩”是也。<br/><br/>　<br/><br/>　　狄侵郑。<br/><br/>　　冬，蔡侯肹卒。不书葬者，溃当绝也。不月者，贱其背小国而附父雠，故略之甚也。肹立不书者，父献舞见获，留卒於楚，肹以次立，非篡也。○肹，许乙反，注同。背，音佩。<br/><br/>　　[疏]注“不月”至“篡也”。<br/><br/>　　○解云：正以大国之卒，例合书日，即隐八年“夏，六月，己亥，蔡侯考父卒”之属是也。今此反不月者，故言略之甚也。其父者，即蔡侯献舞，庄公十年为楚所获，而卒於楚，故谓楚为父雠。上四年齐侯巳下“侵蔡，蔡溃，遂伐楚”，是其背中国附父雠之事。<br/><br/>　<br/><br/>　　十有五年，春，王正月，公如齐。月者，善公既能念恩，尊事齐桓，又合古五年一朝之义，故录之。<br/><br/>　　[疏]注“月者”至“齐桓”。<br/><br/>　　○解云：即上十年“春，王正月，公如齐”，彼注云“月者，僖公本齐所立，桓公德衰见叛，独能念恩朝事之，故善录之”故也。<br/><br/>　　○注“又合”至“录之”。解云：何氏以为古者天子五年一巡守，诸侯亦五年一朝，天子分天子诸侯为五部，部朝一年，五年而遍，其小国事大国亦然，故以十年朝齐，今又往朝，是为合古。桓元年传云“诸侯时朝乎天子，天子之郊，诸侯皆有朝宿之邑焉”，注云“缘臣子之心，莫不欲朝朝莫夕，王者与诸侯别治，势不得自专朝，故即位比年使大夫小聘，三年使上卿大聘，四年又使大夫小聘，五年一朝。王者亦贵得天下之欢心，以事其先王，因助祭以述其职，故分四方诸侯为五部，部有四辈，辈主一时。《孝经》曰‘四海之内，各以其职来助祭’，《尚书》云‘群后四朝，敷奏以言，明试以功，车服以庸’”是也。<br/><br/>　<br/><br/>　　楚人伐徐。<br/><br/>　　三月，公会齐侯、宋公、陈侯、卫侯、郑伯、许男、曹伯盟于牡丘，遂次于匡。<br/><br/>　　公孙敖率师及诸侯之大夫救徐。言次者，剌诸侯缓於人恩，既约救徐而生事止次不自往，遣大夫往，卒不能解也。大夫不序旨，起会上大夫，君巳目，故臣凡也。内独出名氏者，臣不得因君殊尊省文，别尊卑也。○别，彼列反。<br/><br/>　　[疏]注“臣不”至“省文”。<br/><br/>　　○解云：正以上言公会齐侯以下，是殊尊鲁之文。今若不举内大夫名氏，即因君乡者殊尊之经而省文。<br/><br/>　<br/><br/>　　夏，五月，日有食之。是后秦获晋侯，齐桓公卒，楚执宋公，霸道衰，中国微弱之应。<br/><br/>　　秋，七月，齐师、曹师伐厉。月者，善录义兵。厉，葵丘之会叛天子之命也。曹称师者，桓公霸道衰，曹独能从之，征伐不义，故褒之，所以劝勉不能，扶助霸功，激扬解惰也。○厉，如字，旧音赖。激，古历反。解，古卖反。惰也，徒卧反。<br/><br/>　　[疏]注“月者，善录义兵”。<br/><br/>　　○解云：正以侵伐例时故也。其例时者，即上十一年“冬，楚人伐黄”之属是也。<br/><br/>　<br/><br/>　　八月，〈虫衆〉公久出，烦扰之所生。○〈虫衆〉，之戎反。<br/><br/>　　九月，公至自会。桓公之会不致，此何以致？据柯之会不致。久也。久暴师众过三时。○暴，步卜反。<br/><br/>　　季姬归于鄫。<br/><br/>　　巳卯，晦，震夷伯之庙。晦者何？冥也。昼日而冥。○冥，亡丁反，又亡定反，注同。<br/><br/>　　[疏]“晦者何”。<br/><br/>　　○解云：欲言月晦，例所不书；欲言昼冥，亦非常录，故执不知问。<br/><br/>　<br/><br/>　　震之者何？雷电击夷伯之庙者也。夷伯者，曷为者也？季氏之孚也。孚，信也。季氏所信任臣。<br/><br/>　　[疏]“震之者何”。<br/><br/>　　○解云：欲言天震，文不言天；欲言地震，又无地称，故执不知问。加之者，以震有二种故也，且避问轻重两举。云云之说，在隐九年。<br/><br/>　<br/><br/>　　季氏之孚则微者，其称夷伯何？大之也。曷为大之？据阳虎称盗。<br/><br/>　　[疏]注“据阳虎称盗”。<br/><br/>　　○解云：即是八年“盗窃宝玉大弓”是也。<br/><br/>　<br/><br/>　　天戒之，故大之也。明此非但为微者异，乃公家之至戒，故尊大之，使称字，过于大夫，以起之，所以畏天命。孔子曰：“君子有三畏：畏天命，畏大人，畏圣人之言。”何以书？记异也。此象桓公德衰，彊楚以邪胜正，僖公蔽於季氏，季氏蔽於陪臣，陪臣见信得权，僣立大夫庙，天意若曰蔽公室者，是人也，当去之。○去，起吕反。<br/><br/>　　冬，宋人伐曹。<br/><br/>　　楚人败徐于娄林。谓之徐者，为灭杞，不知尊先圣法度，恶重，故狄之也。不月者，略两夷狄也。○为，于伪反。<br/><br/>　　[疏]注“不月”至“狄也”。<br/><br/>　　○解云：正以败例书月，即庄十年“春，王正月，公败齐师于长勺”，“秋，九月，荆败蔡师于莘”是也。以其非两夷，故书月。<br/><br/>　<br/><br/>　　十有一月，壬戌，晋侯及秦伯战于韩，获晋侯。此偏战也。何以不言师败绩？据泓之战言宋师败绩。○泓，乌宏反。君获，不言师败绩也。举君获为重也。释不书者，以获君为恶；书者，以恶见获，与获人君者，皆当绝也。主书者，从获人例。○恶，乌路反。<br/><br/>　　[疏]注“释不书”至“人例”。<br/><br/>　　○解云：正决二十一年“释宋公”之经矣。然庄十年“荆败蔡师于莘，以蔡侯献舞归”，传云“曷为不言其获？不与夷狄之获中国也”。然则秦、楚同类，得获晋侯者，正以爵称伯，非真夷狄，故与楚异。<br/><br/>　<br/><br/>　　十有六年，春，王正月，戊申，朔，霣石于宋五。是月，六鹢退飞，过宋都。曷为先言霣而后言石？据星霣后言霣。○十六年，本或从此下别为卷。案《七志》、《七录》何注此十一卷，《公羊》以闵附庄故也，后人以僖卷大，辄分之尔。霣，于敏反。是月，如字，或一音徒兮反。六鶂，五历反，水鸟。<br/><br/>　　[疏]注“据星霣后言霣”。<br/><br/>　　○解云：即庄七年“夜中，星霣如雨”是也。<br/><br/>　<br/><br/>　　霣石记闻，闻其磌然，视之则石，察之则五。是月者何？仅逮是月也。是月边也。鲁人语也。在正月之几尽，故曰劣及是月也。磌然，之人反，又大年反，声响也；一音芳君反，本或作“砰”，八耕反。仅，其靳反，劣也。逮，音代，又大计反，及也。几，音祈。<br/><br/>　　[疏]“是月者何”。<br/><br/>　　○解云：正以言异常例，故执不知问。<br/><br/>　　○注“是月”至“语也”。<br/><br/>　　○解云：案上十年传云“踊为文公讳”，何氏云“踊，豫也，齐人语。若关西言浑矣”，是以《春秋》之内，於此乎悉解为齐人语，而此一文独为鲁人语者，以是经文孔子作之，孔子鲁人，故知鲁人语。彼皆是诸传文，乃胡母生、公羊氏皆为齐人，故解为齐人语。注在正月之几尽者，谓晦日乃在正月之欲尽矣。<br/><br/>　<br/><br/>　　何以不日？据五石言日。<br/><br/>　　[疏]注“据五石言日”。<br/><br/>　　○解云：等是灾异，何故五石书言戊申朔，而六鹢不书日乎？故难之。<br/><br/>　<br/><br/>　　晦日也。凡灾异晦日不日，日食是也。日食尝於晦朔，不日，晦可知也。六鹢无常，故言是月以起晦也。<br/><br/>　　[疏]注“凡灾”至“不日”。<br/><br/>　　○解云：即庄十八年“三月，日有食之”之属是也。今此亦晦，故不书日。<br/><br/>　　○注“日食”至“起晦也”。<br/><br/>　　○解云：案隐三年“王二月，己巳，日有食之”，传云“日食，则曷为或日或不日？或言朔或不言朔？日某月某日朔，日有食之者，食正朔也”，注云“桓三年‘秋，七月，壬辰，朔，日有食之’是也”；传又云“其或日或不日，或失之前，或失之后。失之前者，朔在前也”，注云“谓二日食，‘己巳，日有食之’是也”；传又云“失之后者，朔在后也”，注又云“谓晦日食，庄十八年‘三月，日有食之’是也”。然则日食亦有二日食，此注何言日食常於晦朔乎？二日食者，虽非正朔，若欲比晦言之，亦得谓之朔矣。言若正朔食，朔日并言；若二日食，则言日；则知日、朔并不言，是晦日明矣。故云不日晦可知也。<br/><br/>　<br/><br/>　　晦则何以不言晦？据上言朔。《春秋》不书晦也。事当日者日，平居无他卓佹，无所求取，言晦朔也，趡盟奚战是也。○佹，尤委反。趡，翠轨反。<br/><br/>　　[疏]注“平居无他卓佹”。<br/><br/>　　○解云：谓无他卓异佹戾，平常之事也。<br/><br/>　　○注“无所”至“战是也”。<br/><br/>　　○解云：即桓十七年“二月，丙午，及邾娄仪父盟于趡”，《春秋》说以为二月晦矣；“五月，丙午，及齐侯战于奚”，《春秋说》以为五月之朔也。然则此传云“《春秋》不书晦”，谓平常之事；下文“朔有事则书，晦虽有事不书”者，谓卓佹之事，合书晦朔矣。<br/><br/>　<br/><br/>　　朔有事则书，重始，故书以录事，若泓之战及此皆是也。<br/><br/>　　[疏]注“若泓”至“是也”。<br/><br/>　　○解云：即下二十二年“冬，十有一月，己巳，朔，宋公及楚人战于泓”，及此经皆书朔，是其卓佹之事书朔也。<br/><br/>　<br/><br/>　　晦虽有事不书。重始而终自正，故不复书以录事。○不复，扶又反，下同。曷为先言六而后言鹢？据霣石后言五。六鹢退飞，记见也：视之则六，察之则鹢，徐而察之则退飞。鹢小而飞高，故视之如此，事势然也。宋都者，宋国所治也。人所聚曰都。言过宋都者，时独过宋都退飞。○所治，直吏反。五石六鹢，何以书？记异也。外异不书，此何以书？为王者之后记异也。王者之后有亡徵，非亲王安存之象，故重录为戒，记灾异也。石者，阴德之专者也；鹢者，鸟中之耿介者，皆有似宋襄公之行。襄欲行霸事，不纳公子目夷之谋，事事耿介自用，卒以五年见执，六年终败，如五石六鹢之数。天之与人，昭昭著明，甚可畏也。於晦朔者，示其立功善甫始而败，将不克终，故详录天意也。○为王，于伪反，注同。耿介，音戒。之行，下孟反。<br/><br/>　　[疏]注“卒以五年见执”。<br/><br/>　　○解云：即下二十一年“执宋公以伐宋”是。计有六年而言五年者，据实日月言之，以合五石之数故也。又六年终败者，即下二十二年“战于泓，宋师败绩”是也。计有七年而言六年者，如上说。<br/><br/>　　○注“天之与人”至“畏也”者，解云：《春秋说》文也。<br/><br/>　<br/><br/>　　三月，壬申，公子季友卒。其称季友何？据犁战名，不称季，来归不称友。<br/><br/>　　[疏]注“据犁”至“称季”。<br/><br/>　　○解云：即上元年“冬，十月，壬午，公子友帅师败莒师于犁”是也。<br/><br/>　　○注“来归不称友”。解云：闵元年“季子来归”是也。<br/><br/>　<br/><br/>　　贤也。闵公不书葬，故复於卒贤之，明季子当蒙讨庆父之功，遏牙存国，终当录也。不称子者，上归本当称字，起事言子。<br/><br/>　　[疏]注“闵公”至“录也”。<br/><br/>　　○解云：正以君弑贼不讨，恶臣子不讨贼，君丧无所系，往前闵公不书葬，恐季子有甚恶，故书字见其贤。<br/><br/>　　○注“不称子”至“言子”。<br/><br/>　　○解云：即闵元年归之下来，注云“不称季友者，明齐继鲁，本感落姑之讬，故令与高子俱称子起其事”是也。<br/><br/>　<br/><br/>　　夏，四月，丙申，鄫季姬卒。<br/><br/>　　秋，七月，甲子，公孙慈卒。日者，僖公贤君，宜有恩礼於大夫，故皆日也。一年丧骨肉三人，故曰痛之。<br/><br/>　　[疏]注“日者”至“皆日也”。<br/><br/>　　○解云：以所传闻之世，大夫之卒，不问有罪以否，例不日，隐元年十二月“公子益师卒”是也。今此季友、公孙慈之卒皆书日者，正以贤君宜有恩礼於大夫故也。然则言皆者，皆季友与公孙慈也。其鄫季姬之卒，例自合日，即上九年“秋，七月，乙酉，伯姬卒”之属是也。<br/><br/>　　○注“一年”至“痛之”。<br/><br/>　　○解云：言由其是贤君，故宜痛骨肉之卒；若直见是贤君，宜有礼于大夫，但当见季一人书日，故知宜痛其频死故也。<br/><br/>　<br/><br/>　　冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。<br/><br/>　　[疏]注“月者”至“此始也”。<br/><br/>　　○解云：正以盟会之例，大信书时，今而书月，故如此解。知任竖刀、易牙者，下十八年传文。言堕功灭项者，谓堕毁霸功而灭项，即下十七年“夏，灭项”是也。<br/><br/>　<br/><br/>　　十有七年，春，齐人、徐人伐英氏。称氏者，《春秋》前黜称氏也。伐国而舍氏言之者，非主名，故伐之得从国举。<br/><br/>　　[疏]注“伐国”至“主名”。<br/><br/>　　○解云：若其主名，即爵等是也。<br/><br/>　<br/><br/>　　夏，灭项。孰灭之？齐灭之。以言灭，知非内也。以不讳知齐灭。○项，户讲反，国名。<br/><br/>　　[疏]注“以言灭知非内也”。<br/><br/>　　○解云：案经直言灭，不载主名，何知非内灭之？正以《春秋》之例，内大恶讳，今言灭，知非内矣。○“以不讳知齐灭”。<br/><br/>　　○解云：《春秋》之例，为贤者讳，故上十二年“楚人灭黄”不为讳，今讳不言齐人，故知齐灭之。<br/><br/>　<br/><br/>　　曷为不言齐灭之？据齐师灭谭。<br/><br/>　　[疏]注“据齐师灭谭”。<br/><br/>　　○解云：在庄十年冬也。<br/><br/>　<br/><br/>　　为桓公讳也。《春秋》为贤者讳，此灭人之国，何贤尔？君子之恶恶也疾始，绝其始，则不得终其恶。○为桓，于伪反，下及注同。恶恶，并如字；一读上乌路反。善善也乐终。乐贤者终其行。○行，下孟反。桓公尝有继绝。立僖公也。<br/><br/>　　[疏]注“立僖公也”。<br/><br/>　　○解云：即元年是也。<br/><br/>　<br/><br/>　　存亡之功，存邢、卫、杞。<br/><br/>　　[疏]注“存邢、卫、杞”。<br/><br/>　　○解云：存邢，上元年“城邢”是也。存卫，上二年“城楚丘”是也。存杞，上十四年“城缘陵”是也。<br/><br/>　<br/><br/>　　故君子为之讳也。言尝者，时桓公德衰功废而灭人，嫌当坐，故上述所尝盛美而为之讳，所以尊其德，彰其功。传不言服楚，独举继绝存亡者，明继绝存亡，足以除杀子纠，灭谭遂项，覆终身之恶。服楚功在覆篡恶之表，所以封桓公，名当如其事也。不月者，桓公不坐灭，略小国。<br/><br/>　　[疏]注“传不言服楚”至“亡者”。<br/><br/>　　○解云：其服楚在上四，年传云“曷为再言盟？喜服楚也”是也。注“明继”至“身之恶”。<br/><br/>　　○解云：杀子纠者，即庄九年九月，“取子纠杀之”是也。灭谭，即庄十年“冬，十月，齐师灭谭”是也。其灭遂者，即庄十三年“夏，六月，齐人灭遂”是也。以继绝除杀子纠，以存三亡国除其三灭，故云覆终身之恶。<br/><br/>　　○注“服楚”至“事也”。<br/><br/>　　○解云：即庄九年“齐小白入于齐”，是其篡文也。而言之表者，取以盖藏之。<br/><br/>　　○注“不月”至“小国”。<br/><br/>　　○解云：言灭国例书月者，恶其篡而罪之。今桓公功足除其灭，是以不月，故云不坐灭也。而灭谭灭遂皆月者，是时未足以覆之也。略小国者，欲道既讳不言齐，知是谁灭？而不书月，又以略小国故也。<br/><br/>　<br/><br/>　　秋，夫人姜氏会齐于卞。○卞，皮彦反。<br/><br/>　　九月，公至自会。冬，十有二月，乙亥，齐侯小白卒。<br/><br/>　　十有八年，春，王正月，宋公会曹伯、卫人、邾娄人伐齐。月者，与襄公之征齐，善录义兵。<br/><br/>　　[疏]注“月者”至“征齐”。<br/><br/>　　○解云：正以侵伐例时故也。<br/><br/>　<br/><br/>　　夏，师救齐。<br/><br/>　　五月，戊寅，宋师及齐师战于甗，齐师败绩。战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？据甲寅卫人及齐人战。○甗，鱼辇反，又音言。与伐，音预，下“不与”同。<br/><br/>　　[疏]“宋公”至“故言伐”。<br/><br/>　　○解云：谓宋公但与伐而不与战，故不得举重，是以两举之。<br/><br/>　　○注“据甲”至“人战”。<br/><br/>　　○解云：即庄二十八年“春，王三月，甲寅，齐人伐卫。卫人及齐人战，卫人败绩”，传云“《春秋》伐者为客，伐者为主，故使卫主之也”，彼注云“战序上言及者，为主”是也。<br/><br/>　<br/><br/>　　与襄公之征齐也。曷为与襄公之征齐？据齐桓公霸者，犹不与征卫。<br/><br/>　　[疏]“与襄公之征齐”也。<br/><br/>　　○解云：谓使征而正之。征是上讨下之辞。<br/><br/>　　○注“据齐”至“征卫”。解云：即庄二十八年春，“卫人及齐人战”是也。<br/><br/>　<br/><br/>　　桓公死，竖刀、易牙争权不葬，为是故伐之也。不为文实者，保伍连率，本有用兵征伐不义之道。○刀，音彫。为是，于伪反，注同。<br/><br/>　　[疏]注“不为文”至“之道”。<br/><br/>　　○解云：其为文实者，即上元年春，“齐师、宋师、曹师次于聂北，救邢”，传云“曷为先言次，而后言救？君也。君则其称师何？不与诸侯专封也。曷为不与？实与而文不与。文曷为不与，诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”。其二年“城楚丘”之下，亦复发文实之传矣。今此经何以不言宋师伐齐，传云此公也。其称师何？不与诸侯专征。曷为不与？实与而文不与。文曷为不与？诸侯之义不得专征。诸侯之义不得专征，则其曰实与之何？上无天子，下无方伯，天下诸侯有不道者，力能征之，则征之可也。正以诸侯本无专封之道，是以元年二年之经，皆为文实，以保伍连率，本有用兵征不义之道，是以不贬宋公称师矣。<br/><br/>　<br/><br/>　　狄救齐。<br/><br/>　　秋，八月，丁亥，葬齐桓公。<br/><br/>　　冬，邢人、狄人伐卫。狄称人者，善能救齐，虽拒义兵，犹有忧中国之心，故进之。不於救时进之者，辟襄公，不使义兵壅塞。<br/><br/>　　[疏]注“狄称人”至“兵壅塞”。<br/><br/>　　○解云：案《穀梁传》“狄救齐”，传云“善救齐也”；又云“邢人、狄人伐卫”，传云“其称人何也？善累而后进之。伐卫，所以救齐也”。何氏《废疾》曰：即伐卫救齐当两举，如伐楚救江矣。又传以为江远楚近，故伐楚救江。今狄亦近卫而远齐，其事一也，於义《穀梁》为短。以此言之，则何氏之意適自伐卫，不为救齐之故。而此注又以“狄称人者，善能救齐”者，谓以其上能救齐，是以於此进之，不谓此时伐卫为救齐也。所以不於救时进者，不使义兵壅塞也。<br/><br/>　<br/><br/>　　十有九年，春，王三月，宋人执滕子婴齐。名者，著葵丘之会，叛天子命者也。不得为伯讨者，不以其罪执之，妄执之。所以著有罪者，为襄公杀耻也。襄公有善志，欲承齐桓之业，执一恶人，不能得其过，故为见其罪。所以助贤者，养善意也。月者，录责之。○为襄，于伪反，下“故为”、“起为”、“为襄公”、“深为”、“若不为”皆同。见，贤遍反。<br/><br/>　　[疏]注“名者”至“命者”。<br/><br/>　　○解云：即上九年“夏，公会宰周公、齐侯、宋子、卫侯、郑伯、许男、曹伯于葵丘”，“九月，戊辰，诸侯盟于葵丘”，传云“桓公震而矜之，叛者九国”是也。<br/><br/>　　○注“不得为伯讨”。<br/><br/>　　○解云：上四年传云“称侯而执者，伯讨也。称人而执者，非伯讨也”。今此不称侯，故解之。<br/><br/>　　○注“月者，录责之”。解云：正以执例书时，即上四年夏，“齐人执陈袁涛涂”，五年“冬，晋人执虞公”之类是也。今此书月者，录责之也。<br/><br/>　<br/><br/>　　夏，六月，宋人、曹人、邾娄人盟于曹南。因本会于曹南，盟故以地，实邾娄。说在下。<br/><br/>　　[疏]注“因本”至“在下”。解云：言此盟之前，相与于曹南矣。其实此盟在邾娄，故言实邾娄矣。<br/><br/>　<br/><br/>　　鄫子会于邾娄。其言会盟何？据言诸侯会盟不录，及曹伯襄言会诸侯。<br/><br/>　　[疏]注“据外”至“会诸侯”。<br/><br/>　　○解云：旧本皆无“及”字。言外诸侯会盟不录者，正以竟《春秋》上下，无外诸侯会盟之文。若存“及”，宜下句读之。<br/><br/>　<br/><br/>　　后会也。说与会伐宋同义。君不会大夫，剌后会者，起实君也。地以邾娄者，起为邾娄事也。不言君者，为襄公讳也。鲁本许嫁季姬於邾娄，季姬淫泆，使鄫子请已而许之，二国交忿，襄公为此盟，欲和解之。既在会间，反为邾娄所欺，执用鄫子，耻辱加於宋无异，故没襄公，使若微者也。不於上地以邾娄者，深为襄公讳，使若不为邾娄事盟，而鄫子自就邾娄，为所执者也。上盟不日者，深顺讳文，从微者例，使君下执，不以上盟为辨也。会盟不日者，言会盟不信已明，无取於日，自其正文也。<br/><br/>　　[疏]注“说与会伐宋同义”。解云：即庄十四年“春，齐人、陈人、曹人伐宋。夏，单伯会伐宋”，传云“其言会伐宋何？后会也”，彼注云“本期而后，故但举会。书者，刺其不信”。<br/><br/>　　○注“君不会大夫”。<br/><br/>　　○解云：案庄九年春，“公及齐大夫盟于暨”，传云“公曷为与大夫盟？齐无君也。然则何以不名？为其讳与大夫盟也，使若众然”；又庄二十二年秋，“及齐高傒盟于防”，传云“曷为不言公？讳与大夫盟也”，皆是君不会大夫之辞。<br/><br/>　　○注“起实君也”。<br/><br/>　　○解云：言起上宋人、曹人之属，实是宋公、曹伯耳。<br/><br/>　　○注“地以邾娄”。<br/><br/>　　○解云：正以二十八年夏，“公会晋侯”以下“盟于践土。陈侯如会”，传云“其言如会何？后会也”。然则彼言陈侯如会，此亦宜言鄫子如会，而言于邾娄，起为邾娄事也。<br/><br/>　　○注“不言君者”。<br/><br/>　　○解云：上曹南之盟，不言宋公等是也。<br/><br/>　　○注“季姬淫泆”至“微者也”。<br/><br/>　　○解云：即上十四年“夏，六月，季姬及鄫子遇于防，使鄫子来朝”，传云“鄫子曷为使乎季姬来朝？内辞也。非使外朝，使来请已也”。<br/><br/>　　○注“不於上”至“执者也”。<br/><br/>　　○解云：上经云“盟于曹南”者，实是盟于邾娄，故以此解之。所以不於上经地以邾娄者，深为襄公讳，使若不为邾娄事盟，而鄫子自就邾娄所见执者也。<br/><br/>　　○注“上盟不”至“日者”。<br/><br/>　　○解云：《春秋》上下，微者之盟，例皆书时，而下文冬“会陈人、蔡人、楚人、郑人盟于齐”之属是。今此乃以不日为微者例者，正以宋襄贤君，虽使微者，有可采取，故宜书月。隐元年注云“微者盟例时，不能专正，故责略之。此月者，隐公贤君，虽使微者，有可采取，故录也”是也。<br/><br/>　　○注“会盟”至“正文也”。<br/><br/>　　○解云：正以《春秋》之例，不信者日故也。言自其正文也者，谓既言会盟，即是不信之正文，不劳书日以见。<br/><br/>　<br/><br/>　　己酉，邾娄人执鄫子用之。恶乎用之？用之社也。其用之社奈何？盖叩其鼻以血社也。恶无道也。不言社者，本无用人之道，言用之已重矣，故绝其所用处也。日者，鲁不能防正其女，以至於此，明当痛其女祸而自责之。○恶乎，音乌。恶无，乌路反。用处，昌虑反。<br/><br/>　　[疏]注“日者鲁”至“自责之”。<br/><br/>　　○解云：正以凡执例时，即上四年夏，“齐人执陈袁涛涂”之属是也。今日，故解之。<br/><br/>　<br/><br/>　　秋，宋人围曹。<br/><br/>　　卫人伐邢。<br/><br/>　　冬，公会陈人、蔡人、楚人、郑人盟于齐因宋征齐有隙为此盟也。是后楚遂得中国霍之会执宋公。○。因宋征齐有隙，为此盟也。是后楚遂得中国，霍之会，执宋公。<br/><br/>　　[疏]注“因宋征”至“执宋公”。<br/><br/>　　○解云：谓上十八年襄公征齐，齐与宋有间隙，齐遂搆会诸侯之人而为此盟，以谋宋矣。“霍之会，执宋公”，即下二十一年“秋，宋公、楚子、陈侯、蔡侯、郑伯、许男、曹伯会于霍，执宋公以伐宋”是也。<br/><br/>　<br/><br/>　　梁亡。此未有伐者，其言梁亡何？据蔡溃以自溃为文，举侵也。<br/><br/>　　[疏]注“据蔡”至“侵也”。<br/><br/>　　○解云：即上四年春，“公会齐侯”云云，“侵蔡，蔡溃”是也。<br/><br/>　<br/><br/>　　自亡也。其自亡奈何？鱼烂而亡也。梁君隆刑峻法，一家犯罪，四家坐之，一国之中，无不被刑者，百姓一旦相率俱去，状若鱼烂。鱼烂从内发，故云尔。著其自亡者，明百姓得去之，君当绝者。<br/><br/>　　[疏]“鱼烂而亡也”。<br/><br/>　　○注“梁君”至“绝者”。○《史记》、《春秋说》有此文也。<br/><br/>　<br/><br/>　　二十年，春，新作南门。何以书？讥。何讥尔？门有古常也。恶奢泰，不奉古制常法。○恶，乌路反。<br/><br/>　　[疏]注“恶奢”至“常法”。<br/><br/>　　○解云：言其直是奢泰，不依古法，非僣天子也。隐五年传云“始僣诸侯昉於此乎？前此矣。前此，则曷为始於此？僣诸公犹可言也，僣天子不可言也”。定二年“雉门及两观灾”之下，何氏云“立雉门两观不书者，僣天子不可言，虽在《春秋》中犹不书”。然则此新作南门书之，知不僣天子也。<br/><br/>　<br/><br/>　　夏，郜子来朝。郜子者何？未有存文，嫌不名，故执不知问。○郜，古报反，姬姓之国，下同。<br/><br/>　　[疏]注“未有存”至“知问”。<br/><br/>　　○解云：桓二年“夏，四月，取郜大鼎于宋”，隐二年传云“始灭昉於此乎？前此矣”，何氏云“前此者，在春秋前，谓宋灭郜是也”。然则宋人灭郜在春秋之前，是以桓二年“取郜大鼎于宋”，自尔以来，不见存在之文。若然，则是失地之君，例合书名，而来朝不名，故执不知问。<br/><br/>　<br/><br/>　　失地之君也，何以不名？据邓、穀名。<br/><br/>　　[疏]注“据邓、穀名”。<br/><br/>　　○解云：即桓七年“夏，穀伯绥来朝。邓侯吾离来朝”，传云“皆何以名？失地之君”是也。<br/><br/>　<br/><br/>　　兄弟辞也。郜、鲁之同姓，故不忍言其绝贱，明当尊遇之，异於邓、穀也。书者，喜内见归。<br/><br/>　　[疏]注“不忍”至“绝贱”。<br/><br/>　　○解云：即不书其名是也，何者？若非兄弟，宜书其名，绝而贱之。<br/><br/>　　○注“明当”至“见归”。<br/><br/>　　○解云：正以穀、邓书名，而此不名也。<br/><br/>　<br/><br/>　　五月，乙巳，西宫灾。西宫者何？小寝也。小寝则曷为谓之西宫？有西宫则有东宫矣。鲁子曰：“以有西宫，亦知诸侯之有三宫也。”西宫者，小寝内室，楚女所居也。礼，诸侯娶三国女，以楚女居西宫，知二国女於小寝内各有一宫也，故云尔。礼，夫人居中宫，少在前；右媵居西宫，左媵居东宫，少在后。<br/><br/>　　[疏]“西宫者何”。<br/><br/>　　○解云：欲言是庙，不书其谥；欲言居寝，而书宫举灾，故执不知问。<br/><br/>　　○注“西宫者”至“云尔”。<br/><br/>　　○解云：案襄九年“春，宋火”，传云“曷云或言灾，或言火？大者曰灾，小者曰火”，何氏云“大者，谓正寝、社稷、宗庙、朝廷也”。此西宫者，小寝内室，楚女所居也，何故不言火而书灾？彼传又云“内何以不言火？内不言火者，甚之也”，彼注云“《春秋》以内为天下法，动作当先自克责，故小有火如大有灾”，是以虽小言灾耳。○“礼夫人居中宫”。<br/><br/>　　○解云：王者之制也。<br/><br/>　<br/><br/>　　西宫灾，何以书？记灾也。是时僖公为齐所胁，以齐媵为嫡，楚女废在西宫而不见恤，悲愁怨旷之所生也。言西宫不系小寝者，小寝夫人所统，妾之所系也。天意若曰楚女本当为夫人，不当系於齐女，故经亦云尔。○为適，丁历反，又作“嫡”。<br/><br/>　　郑人入滑。<br/><br/>　　秋，齐人、狄人盟于邢。狄称人者，能常与中国也。<br/><br/>　　冬，楚人伐随。叛楚故也。<br/><br/>　　二十有一年，春，狄侵卫。贬狄者，为犯中国讳。○为，于伪反，下“不为襄”、下文“为执”皆同。<br/><br/>　　宋人、齐人、楚人盟于鹿上。<br/><br/>　　夏，大旱。何以书？记灾也。新作南门之所生。<br/><br/>　　秋，宋公、楚子、陈侯、蔡侯、郑伯、许男、曹伯会于霍，执宋公以伐宋。孰执之？楚子执之。以下献捷贬。霍，《左氏》作“盂”。<br/><br/>　　[疏]“会于霍”。<br/><br/>　　○解云：《左氏》作“盂”，《穀梁》作“雩”，盖误，或所见异。<br/><br/>　　○注“以下献捷贬”。<br/><br/>　　○解云：即下文“冬，楚人使宜申来献捷”，传云“此楚子也，其称人何？贬。曷为贬？为执宋公贬”是也。<br/><br/>　<br/><br/>　　曷为不言楚子执之？据溴梁盟下执莒子、邾娄子，复出晋人也。○溴，古阒反。<br/><br/>　　[疏]注“据溴梁盟”。<br/><br/>　　○解云：即襄十六年春，“公会晋侯、宋公”以下“于溴梁”，“晋人执莒子、邾娄子以归”是也。<br/><br/>　<br/><br/>　　不与夷狄之执中国也。不与执为重，复举伐者，劫质诸侯，求其国事，当起也。不为襄公讳者，守信见执，无耻。说在下也。<br/><br/>　　[疏]注“劫质诸侯”。<br/><br/>　　○解云：言劫诸侯以为质而求其国，事当起也，是以执伐两举，见其外贪利也。下云“楚人谓宋人曰‘子不与我国，吾将杀子君矣’”是也。<br/><br/>　<br/><br/>　　冬，公伐邾娄。<br/><br/>　　楚人使宜申来献捷。此楚子也，其称人何？据称使知楚子。贬。曷为贬？据齐侯献戎捷不贬。为执宋公贬。曷为为执宋公贬？据上巳没不与执中国。宋公与楚子期以乘车之会，盖鹿上之盟。<br/><br/>　　[疏]注“盖鹿上之盟”。<br/><br/>　　○解云：即上文春“宋人、齐人、楚人盟于鹿上”是也。言鹿上盟为此约。公子目夷谏曰：“楚，夷国也，彊而无义，请君以兵车之会往。”宋公曰：“不可。吾与之约以乘车之会，自我为之，自我堕之，曰不可。”终以乘车之会往，楚人果伏兵车，执宋公以伐宋。诈谖劫质诸侯，求其国，当绝，故贬。○堕，许规反。谖，音许援反，诈也；又音援。宋公谓公子目夷曰：“子归守国矣。国，子之国也。吾不从子之言，以至乎此。”公子目夷复曰：“君虽不言国，国固臣之国也。”所以坚宋公意，绝彊楚之望。<br/><br/>　<br/><br/>　　[疏]“君虽不言国”。<br/><br/>　　○解云：即言君假令不道是臣之国，今国当是为臣之国矣。所以坚宋公意，欲使宋公乃心在楚，不急求还。<br/><br/>　　○注“绝彊楚之望”。<br/><br/>　　○解云：欲绝楚人，使知宋难取，不复望之。<br/><br/>　<br/><br/>　　於是归，设守械而守国。楚人谓宋人曰：“子不与我国，吾将杀子君矣。”宋人应之曰：“吾赖社稷之神灵，吾国巳有君矣。”楚人知虽杀宋公，犹不得宋国，於是释宋公。宋公释乎执，走之卫。襄公本谓公子目夷曰“国，子之国也”。宋公愧前语，故惭不忍反，走之卫。不书者，执解而往，非出奔也。○守，手又反，又如字。应，应对之应。<br/><br/>　　[疏]注“走之卫”至“奔也”。<br/><br/>　　○解云：正决襄十四年夏，“卫侯衎出奔齐”也。<br/><br/>　<br/><br/>　　公子目夷复曰：“国为君守之，君曷为不入？”然后逆襄公归。凡出奔归书，执获归不书者，出奔巳失国，故录还，应盗国，与执获者异，臣下尚随君事之，未失国，不应盗国，无为录也。○国为，于伪反，下“为襄”、“为公子”，注“为没”、“故为”皆同。<br/><br/>　　[疏]注“凡出奔”至“为录也”。<br/><br/>　　○解云：正以桓十五年夏，郑伯突云云，彼传云“曷为或言归，或言复归？复归者，出恶，归无恶；复入者，出无恶，入有恶；入者出入恶，归者出入无恶”，不应盗国盗国，即入与复入是也，《春秋》皆录其归以别之。其执获而归不书者，本未失国，无义可著，何录之有？案下二十八年“三月，丙午，晋侯入曹，执曹伯畀宋人”，冬，“曹伯襄复归于曹”，“晋人执卫侯归之于京师”；三十年“卫侯郑归于卫”；哀七年“秋，公伐邾娄。八月，己酉，入邾娄，以邾娄子益来”；八年夏，“归邾娄子益于邾娄”。然则三者皆执获而归，所以书之者，曹伯之下注云“执归不书，书者名恶当见”，其曹伯名者，剌天子归有罪也；卫侯归下注云“为杀叔武，恶天子归有罪也。执归不书，主书者，名恶当见也”；邾娄子益之下注云“善鲁能悔过归之”。<br/><br/>　<br/><br/>　　恶乎捷？捷乎宋。以上言伐宋。○恶，音乌。曷为不言捷乎宋？据戎捷也。为襄公讳也。襄公本会楚，欲行霸忧中国也。不用目夷之言，而见诈执伐宋，几亡其国，故讳为没国文，所以申善志。不月者，因起其事。○几，音祁。<br/><br/>　　[疏]注“不月者，因起其事”。<br/><br/>　　○解云：正以献戎捷书六月也。起事者，正以《春秋》之义，灭国例月，庄十年“冬，十月，齐师灭谭”，十三年“夏，六月，齐人灭遂”之类是也。今此宋公几亡国，是以为讳之，去其月以起其贤。<br/><br/>　<br/><br/>　　此围辞也，曷为不言其围？据上言守国，知围也。为公子目夷讳也。目夷遭难，设权救君，有解围存国免主之功，故为讳围，起其事，所以彰目夷之贤也。归捷书者，剌鲁受恶人物也。○遭难，乃旦反。<br/><br/>　　[疏]“曷为不言其围”。○案旧本传注三者皆作“围”字，唯有“守”下“知”上一“国”字，以其有皆作“围”字者，误。守国，即上传“设守械而守”是也。<br/><br/>　<br/><br/>　　[疏]注“设权”至“人物也”。<br/><br/>　　○解云：救君者，即上传“宋公释乎执，走之卫”是也。解围者，楚人释宋公，去而不复围也。<br/><br/>　<br/><br/>　　十有二月，癸丑，公会诸侯盟于薄。言诸侯者，起霍之会诸侯也。不序者，起公从旁以议释宋公，会盟一事也。言会者，因以殊诸侯也。<br/><br/>　　[疏]注“起霍之会诸侯也”。<br/><br/>　　○解云：即上文“秋，宋公、楚子、陈侯、蔡侯、郑伯、许男、曹伯会于霍执宋公以伐宋”是，上文序之，下文总之，故得起其上会诸侯也。不序者，若其序之云公会某侯某侯，即无以见公从旁别来。今诸侯不序，并作一文，别言公会，则知鲁公从旁而来，是以不序诸侯，以起其义。<br/><br/>　　○注“会盟一事”至“侯也”。<br/><br/>　　○解云：上言会于霍，下言盟於薄，明其但是一出之行，而更言公会诸侯者，因以殊诸侯矣。<br/><br/>　<br/><br/>　　释宋公。执未有言释之者，此其言释之何？据执滕子至言释。<br/><br/>　　[疏]“释宋公”。<br/><br/>　　○解云：不言楚子释宋公者，何氏《废疾》：公羊以为公会诸侯释之，故不复出楚耳。<br/><br/>　　○注“据执”至“言释”。<br/><br/>　　○解云：即上十九年“春，王三月，宋人执滕子婴齐”是也。<br/><br/>　<br/><br/>　　公与为尔也。公与为尔奈何？公与议尔也。善僖公能与楚议释贤者之厄。不言公释之者，诸侯亦有力也。<br/><br/>　　[疏]“公与议尔”。<br/><br/>　　○解云：言鲁公与为释宋公之事也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10188.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10190.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

