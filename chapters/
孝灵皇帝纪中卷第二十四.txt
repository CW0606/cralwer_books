<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝灵皇帝纪中卷第二十四_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝灵皇帝纪中卷第二十四全文,袁宏作品" />
<meta name="description" content="后汉纪原文阅读,孝灵皇帝纪中卷第二十四全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7680.html";
var nextpage="novel-read-556-7682.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝灵皇帝纪中卷第二十四</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7680.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝灵皇帝纪中卷第二十四</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:30:58<span class="divide">|</span></p>
<div class="page-body">
<div class="page-content">
<p>　〔熹〕（嘉）平四年（乙卯、一七五）<br/>　　春三月，五经文字刻石立于太学之前〔一〕。<br/>　　〔一〕　胡三省曰：“雒阳记：太学在雒阳城南开阳门外，讲堂长十丈，广二丈，堂前石经四部，本碑凡四十六枚。西行，尚书、周易、公羊传十六碑存，十三碑毁。南行，礼记十五碑悉崩坏。东行，论语三碑毁。礼记碑上有谏议大夫马日磾、议郎蔡邕名。又赵明诚金石录曰：石经，盖汉灵帝熹平四年所立，其字则蔡邕小字八分书也。后汉书儒林传叙云‘为古文、篆、隶三体’者，非也。盖邕所书乃八分，而三体石经乃魏时所建也。”按水经注谷水曰：“东汉灵帝光和六年刻石镂碑，载五经，立于太学讲堂前，悉在东侧。蔡邕以熹平四年，与五官中郎将堂溪典光禄大夫杨赐、谏议大夫马日磾、议郎张驯、韩说、太史令单飏等奏求正定六经文字，灵帝许之，邕乃自书丹于碑，使工镌刻，立于太学门外，于是后儒晚学，咸取正焉。及碑始立，其观视及笔写者，车乘日千余辆，填塞街陌矣。今碑上悉铭刻蔡邕等名。魏正始中，又立古篆隶三字石经。 ”故隶释以为诸儒受诏在熹平，而碑成于光和年间。范书灵帝纪作“诏诸儒正五经文字，刻石于太学门外”，乃指下诏之日，非指刻石树立之日，故袁纪“五经”之上恐脱“诏诸儒正”诸字。<br/>　　夏五月丁卯，大赦天下。<br/>　　延陵园灾。<br/>　　冬十月改平准为中准，使中官为之令，列为内署，令、丞悉用中官。<br/>　　初，虞大家以选入掖庭，生冲帝，陈夫人生质帝。冲帝早崩，政在梁氏，故未有谥号。议郎毕整上疏曰〔一〕：“孝冲皇帝母虞大家，质帝母陈夫人，皆诞育圣明，而未有谥号，今当以母氏序列于外戚。虽在薨没，犹宜爵赠，况二母见存，而无宠荣者乎？即违母以子贵之义〔二〕，又不可以示后世。”上感其言，以虞大家为贵人，陈夫人为孝王妃〔三〕，使中常侍持节告宪、怀二陵。<br/>　　〔一〕　范书皇后纪作“卑整”。注引风俗通曰：“卑氏，郑大夫卑谌之后，汉有卑躬，为北平太守。”惠栋曰：“整，雁门人。案孙勉引胡太傅碑亦作‘卑整’。蔡邕集及袁纪皆作‘毕整’。作‘毕 ’字者，误也。”今按续汉书亦作“毕正”，其必有所据。恐当以袁纪为是。<br/>　　〔二〕　见隐公元年公羊传。<br/>　　〔三〕　“孝王”，是勃海孝王鸿也。<br/>　　大鸿胪袁隗为司徒〔一〕。<br/>　　〔一〕　范书作熹平元年十二月事。<br/>　　五年（丙辰、一七六）<br/>　　夏四月癸丑〔一〕，大赦天下。<br/>　　〔一〕　范书作“癸亥”。按是月壬辰朔，无癸亥，袁纪是。<br/>　　五月，太尉李咸久病罢，光禄〔勋〕刘宽为太尉〔一〕。<br/>　　〔一〕　范书灵帝纪作“太尉陈耽罢，司空许训为太尉”。又刘宽为太尉，范书系于“秋七月”。“勋”字据范书补。<br/>　　闰月，永昌太守曹鸾下狱诛。<br/>　　初，鸾上书讼党人曰：“夫党人者，或耆年渊德，或衣冠英贤，皆宜股肱王室，左右大猷者也。而久被禁锢，辱在泥涂。谋反大逆，尚蒙赦宥，党人何罪，独不开恕乎！所以灾异屡见，水旱荐臻，皆由于斯。宜加沛然，以副天心。”有司奏槛车征鸾弃市。鸾年九十，本郡悯其无辜。于是申党人之例，父兄子弟、门生故吏，皆免官禁锢。<br/>　　冬十月，司徒袁隗久病策罢。<br/>　　隗字次阳，累世三公，贵倾当时。兄弟逢及隗并喜人事，外结英俊，内附宦官。中常侍袁朗〔一〕，隗之宗人，用事于中，以逢、隗家世宰相，推而崇之以为援。故袁氏宠贵当世，富侈过度，自汉公族未之有也。逢兄子绍，好士着名，宾客辐辏，绍折节下之，不择贤愚。逢子术亦任侠好士，故天下好事之人，争赴其门，辎軿柴车，常有千两。宠臣、中官皆患之。<br/>　　〔一〕　范书袁安传作“袁赦”。<br/>　　十二月丙戌〔一〕，光禄大夫杨赐为司徒。<br/>　　〔一〕　范书作“十一月”。按十一月戊子朔，无丙戌，范书误。<br/>　　是时拜爵过差，游观无度，赐叹曰：“吾世受国恩，又备宰相，安得拱默哉！”复上疏曰：“臣闻天生蒸民，不能自牧，故立君长，使司牧之。是以文王日昃不食〔一〕，以立雍熙之化。顷闻拜爵过多，每被尚书劾，非众所归，或不知何人。昔尧用●〔二〕，犹尚先试考绩，以成厥功。今之所用，无他名德，旬月之间，累迁高位，守道之徒，历载不转，劳逸无别，善恶同流。又闻微行数出诸苑囿，观鹰犬之劳，极般游之乐，政事日隳，大化凌迟，忘干干不息，忽屡省之钦哉。陛下不顾二祖之勤止，追慕五宗之高纵〔三〕，殆非所谓光昭之美，而欲以望太平，是由曲表而求直影〔四〕，却行而求及前人。惟陛下绝慢游之戏，念官人之重，割超越之恩，慎贯鱼之次，以慰遐迩愤怨之望。臣受恩偏厚，特添师傅之任，不敢自同凡臣，括囊解咎<br/>　　〔五〕　，谨自手书，皂囊密上。”<br/>　　〔一〕　按尚书无逸篇曰：“自朝至于日中昃，不遑暇食。”注曰：“昃音侧，本亦作仄。 ”黄本作“夜”误。龙溪精舍本作“昃”，是。<br/>　　〔二〕　●，舜，舜之本字，见说文。<br/>　　〔三〕　二祖，高祖、光武也。“勤止”见诗周颂赉。其文曰：“文王既勤止，我应受之。 ”言文王既劳心于政事，而有天下之业，我当而受之。又五宗者，指文帝太宗，武帝世宗，宣帝中宗，明帝显宗，章帝肃宗。<br/>　　〔四〕　荀子王霸篇曰：“犹立枉木而求其影直也。”<br/>　　〔五〕　易坤卦曰：“括囊无咎无誉。”疏曰：“闲其知而不用，故曰括囊。不与物忤，故曰无咎。”<br/>　　六年（丁巳、一七七）<br/>　　春正月辛丑，大赦天下。<br/>　　二月，武库东垣自坏。<br/>　　夏，鲜卑寇边。乌丸校尉夏育上言：“鲜卑仍犯塞，百姓怨苦，自春以来，三十余（人）发<br/>　　〔一〕　。请幽州诸郡兵，出塞讨之。”时故护羌校尉田晏以他事论刑，因中常侍王甫求为将。甫建议当出军与育并力，诏书遂用晏为鲜卑中郎将，与匈奴中郎将臧旻、南单于，三道并出。<br/>　　〔一〕　据范书鲜卑传删。<br/>　　时大臣多以为不便，议郎蔡邕议曰：“周有玁狁之役〔一〕，汉有瀚海之事〔二〕，征罚四夷，所由来尚矣。然而时有同异，势有可否，不可一也。天设山河，秦筑长城，汉起塞垣，所以分别内外，异殊俗也。其外则分之夷狄，其内则任之良吏，后嗣遵业，顺奉所守。苟无〔蹙〕（戚）国之讥〔三〕，岂与虫螘之虏，校往来之所伤哉？乃欲度塞出攻，虽破之，不可弭尽，而本朝必为之旰食〔四〕！昔淮南王安谏伐越曰：‘天子之兵，有征无战。言其莫敢校也〔五〕。如使蒙死儌幸，以逆执事厮养之卒，有不备而归者，虽得越王之首，犹为大汉羞之。’而育欲以齐民易丑虏，射干没以要功〔六〕，就如其言，犹已危矣，况其得失不可知也！昔朱提郡反〔七〕，孝元皇帝纳贾捐之言，割而弃之。夫恤民救急，虽成郡列县，犹尚弃之，况鄣塞之外，未尝为民居者乎？臣愚以为宜止出攻之计，令诸郡修垣，屯守冲要，以坚牢不动为务。若乃守边之术，李牧发其策〔八〕，严尤申其要〔九〕，遗业犹在，文章具存。循二子之策，守先帝之规，臣曰可矣。”育，下邳淮浦人，以忠直称，所历皆有名迹。〔一〕　诗小雅六月曰：“玁狁孔炽，我是用急。王于出征，以匡王国。”<br/>　　〔二〕　史记霍去病传言去病西击匈奴，“获屯须王、韩王等三人，将军、相国、当户、都尉八十三人，封狼居胥山，禅于姑衍，登临瀚海。”索隐引崔浩曰：“北海名，群鸟之所解羽，故云翰海。”<br/>　　〔三〕　诗大雅召旻曰：“昔先王受命，有如召公，日辟国百里。今也，日蹙国百里。”范书蔡邕传作“蹙”，据以改。<br/>　　〔四〕　昭公二十年左传曰：“伍尚归，奢闻员不来，曰：‘楚君、大夫，其旰食乎！’” 杨伯峻曰：“旰音干，晚也。谓楚之君臣将有吴国来之忧患，不得早食。”按李贤注作伍子胥语，误。<br/>　　〔五〕　李贤曰：“校，报也。”<br/>　　〔六〕　史记酷吏传曰：“始为小吏，干没。”服虔曰：“射成败也。”杨树达曰：“黄生云：此言以公家财物入己，如水之淹没，沉没无迹也。不水而没，故曰干没，与陆沉意同。”按袁纪邕文之意，当以服说应之。<br/>　　〔七〕　按汉书贾捐之传、范书鲜卑乌桓传均作“珠□郡”，朱提在犍为属国境，从未“割而弃之”，杨说误。<br/>　　〔八〕　史记廉颇蔺相如列传附李牧传曰：李牧常居代雁门，备匈奴。以便宜置吏，市租皆输入莫府，为士卒费。日击数牛飨士，习射骑，谨烽火，多间谋，厚遇战士。为约曰：“匈奴即入盗，悉入收保，有敢捕虏者斩。”匈奴每入，烽火谨，辄入收保，不敢战。如是数岁，亦不亡失。<br/>　　〔九〕　汉书匈奴传曰：“严尤谏曰：‘臣闻匈奴为害，所从来久矣，未闻上世有必征之者也。后世三家周、秦、汉征之，然皆未有得上策者也。周得中策，汉得下策，秦无策焉。当周宣王时，猃允内侵，至于泾阳，命将征之，尽境而还。其视戎狄之侵，譬犹□□之螫，殴之而已。故天上称明，是为中策。汉武帝选将练兵，约齎轻粮，深入远戍，虽有克获之功，胡辄报之，兵连祸结三十余年，中国罢耗，匈奴亦创艾，而天下称武，是为下策。秦始皇不忍小耻而轻民力，筑长城之固，延袤万里，转输之行，起于负海，疆境既完，中国内竭，以丧社稷，是为无策。’”班固曰“严尤论之当矣”。<br/>　　八月，鲜卑中郎将田晏、匈奴中郎将臧旻、获乌丸校尉夏育各将步卒万余人击鲜卑，三军败绩，士马死者万数。<br/>　　冬十月癸丑朔，日有蚀之，赵相以闻。京师地震〔一〕。<br/>　　〔一〕　范书灵帝纪、续汉五行志均系京师地震于辛丑日。标点本范书校勘记曰：“按：是年十月癸丑朔，不得有辛丑，校补谓袁纪于癸丑朔日食下接书地震，不另出日，似两事同日，‘辛丑’或即‘ 癸丑’之误。”<br/>　　十一月，太尉刘宽、司空陈球以灾异罢。<br/>　　十二月，太常孟郁为太尉〔一〕，太仆陈耽为司空〔二〕。司徒杨赐以辟党人免。<br/>　　〔一〕　范书灵帝纪作“孟郁”。按 “□”是“佾”本字。彧、郁相通。王念孙广雅疏证曰：“彧者，说文‘□，有文章也’。论语八佾‘郁郁乎文哉’，彧、□、郁并通。”<br/>　　〔二〕　范书灵帝纪作“太常陈耽” 。<br/>　　光和元年（戊午、一七八）<br/>　　春二月辛亥朔，日有蚀之。<br/>　　己未，京师地震〔一〕。<br/>　　〔一〕　范书灵帝纪与袁纪同，而续汉五行志作“辛未”。<br/>　　初置鸿都门生。本颇以经学相招，后诸能为尺牍词赋及工书鸟篆者至数千人。或出典州郡，入为尚书、侍中，封赐侯爵〔一〕。〔一〕　胡三省曰：“赐爵关内侯以下也。”<br/>　　三月癸丑〔一〕，光禄勋袁滂为司徒。<br/>　　〔一〕　是月辛巳朔，无癸丑，或乃癸巳之误。<br/>　　辛未，大赦〔一〕。<br/>　　〔一〕　范书灵帝纪作“辛丑”。按三月辛巳朔，无辛未，袁纪误。此日改元光和。<br/>　　夏四月丙辰，京师地震。<br/>　　侍中寺雌鸡一身皆成雄，惟头冠未变。<br/>　　五月壬午，无何白衣人入德阳门内，自称梁伯夏，又复曰：“伯夏教我上殿为天子。”中黄门桓览收之〔一〕遂亡失不见。<br/>　　〔一〕　范书灵帝纪注引东观记、续汉五行志均作“中黄门桓贤”。又风俗通义曰：“光和四年四月，南宫中门寺有一男子，长九尺，服白衣。中黄门解步呵问：‘汝何等人？白衣妄入宫掖。’曰：‘ 我梁伯夏后，天使我为天子。’步欲前收取，因忽不见。”与诸载均异，录此备考。<br/>　　蔡邕以为：“貌之不恭，则有鸡祸，头为元首，人君之象。今鸡一身已变，未至于头而上，知之是将有事而不遂之象。”又云：“成帝时，男子王褒衣绛衣入宫上殿曰：‘天帝令我居此。’后王莽篡位。今此与成帝相似，而被服不同，又未入云龙门。以往方今，将有王氏之谋，其事不成。”其后张角作乱，寻被诛灭。<br/>　　是月，太尉孟郁、司空陈耽以灾异罢。太常〔来〕（袁）艳为司空〔一〕。<br/>　　〔一〕　据范书、华峤书改，下同。<br/>　　六月丁丑，温明殿庭中有黑气长十余丈，形貌似龙。诏问光禄杨赐、议郎蔡邕曰：“祥异，祸福吉凶所在。以赐博学硕儒，故密诏问，宜极其意，靡有所隐。 ”赐仰叹曰：“臣每读张禹传，何尝不愤恚乎〔一〕！吾以微学充先师之末，累世见宠，尚当上疏陈情，况今猥见访问乎？”乃手书对曰：“臣闻经传所载，或得神以兴，或得神以亡。国家休明，则降鉴其德；邪辟昏乱，则示其祸〔二〕。今嘉德殿所见黑气，考之经传，应虹蜺妖邪之气，不正之象也。春秋谶曰：‘<br/>　　天投虹蜺，天下怨，海内乱。’加四百之期，亦复垂至。易曰：‘天重象，见吉凶，圣人则之。’〔三〕疑妾媵之中，有因爱放纵，左右嬖人，共专国朝，欺罔日月。又鸿都门下，招会群小，旬月之间，并各拔擢。缙绅之徒，委伏畎亩，冠履倒易，陵谷代处〔四〕。从小人之邪意，顺无知之私欲，殆哉之危，莫过于今。幸赖皇天，垂象谴告。周书曰：‘天子见怪则修德。’〔五〕唯陛下慎经典之诫，图变复之道〔六〕，斥远佞巧之臣，速征鹤鸣之士〔七〕，内亲张仲，外任山甫，抑止槃游，留思庶政，冀天还威，众变可弭。老臣受师傅之任，数蒙宠异之恩，岂敢爱惜垂没之年，而不尽其慺慺之心哉〔八〕！”<br/>　　〔一〕　成帝时，丞相张禹以有师为恩，每疾病，上亲临视。禹不献安国定邦之策，一请调女婿张掖太守萧咸，上即徙咸为弘农太守。二数视其少子，上即禹床下拜为黄门郎给事中。事见汉书张禹传。故杨赐愤恚之。<br/>　　〔二〕　庄公三十二年左传曰：“秋七月，有神降于莘。惠王问诸内史过曰：‘是何故也？ ’对曰：‘国之将兴，明神降之，监其德也。将亡，神又降之，观其恶也。故有得神以兴，亦有以亡，虞、夏、商、周皆有之。’”<br/>　　〔三〕　见易系辞上。<br/>　　〔四〕　诗小雅十月曰：“高岸为谷，深谷为陵。”笺云：“君子居下，小人处上之谓也。 ”〔五〕　乃逸周书之辞。<br/>　　〔六〕　惠栋曰：“汉时易家言灾异者，有变复之说。”<br/>　　〔七〕　诗小雅鹤鸣之诗，诲宣王求贤人之未仕者。其辞曰：“鹤鸣于九皋，声闻于野。鱼潜在渊，或在于渚。它山之石可以为错。”<br/>　　〔八〕　李贤曰：“慺慺，犹勤勤也。”<br/>　　邕对曰：“天于大汉，殷勤不已，故屡出祅变谴责，欲令人君感悟。灾眚之发，不于他所，远则门垣，近则寺署，其为监戒，最为切至。虹蜺墯，雌鸡化，皆妇人奸政之所致也。自践祚已来，中宫无他逸宠，而乳母赵娆贵重赫赫，生则赀富侔于帑藏，死则丘墓逾于园陵。续为永乐门〔史〕（吏）霍玉〔一〕，依阻城社，大为奸猾侮惑之罪，晚乃发露。虹蜺集庭，雌鸡变化，岂不为此！今者，道路所言，复云有程夫人者，宜深以赵、霍为戒。近者不治，无以正远。长水校尉赵玹、屯骑校尉盖〔升〕（延）〔二〕，其贵已足，其富已甚，当以见私之故，早自引身以解。〔宜念〕易传‘小人在位之咎’〔三〕。廷尉郭禧敦庞纯厚〔四〕，国之老成；光禄大夫乔玄聪达方直，有山甫之姿；故太尉刘宠忠实守正，刚直不屈，宜为谋主，数见访问。宰相大臣，君之四体，不宜复听纳小吏，雕琢大臣〔五〕。愿陛下忍而绝之，思惟万机，以答天望。朝廷既自约厉，左右亦宜从化。天道恶满，鬼神好谦。但臣愚戆，感激忘身，触冒忌讳，手书具对。夫君臣不密，上有漏言之祸〔六〕。愿寝臣表，庶使臣笔所及者，得佐陛下尽忠。” 书奏，赵玹、程黄闻之〔七〕，共谮邕下狱，当弃市。中常侍吕强愍邕无罪，从上请，邕减死罪一等，徙朔方，遇赦还本郡。<br/>　　〔一〕　据范书及通鉴改。胡三省曰：“永乐门史，董太后宫官。”<br/>　　〔二〕　据范书改。惠栋引蔡邕集曰：河间相升，以朝庭在藩国时，邻近旧恩，历河南太守、太中大夫，在郡受取数亿以上，迁为侍中也。<br/>　　〔三〕　据范书补。<br/>　　〔四〕　据袁纪前文及范书迳改“僖 ”作“禧”。<br/>　　〔五〕　李贤曰：“雕琢，犹镌削以成其罪也。”<br/>　　〔六〕　易系辞上曰：“君不密则失臣，臣不密则失身。”惠栋引公羊传文公六年曰：“射姑杀，则称其国以杀何？君漏言也。”何休云：“自上言泄曰漏。”范书蔡邕传此句作“上有漏言之戒，下有失身之祸”。袁纪当有脱文。<br/>　　〔七〕　程黄，范书作“程璜”，即所谓“程夫人”者。钱大昕曰：“汉时宫人中耆宿，皆称中大人，见邓禹传。韦昭云：古者名男子为丈夫，尊父妪为大人，故宫婢亦有大人之称。”范书皆作“大人 ”，而通鉴与袁纪同。<br/>　　秋八月，有星孛于天市。<br/>　　冬十月〔一〕，太尉张颢、司空来艳久病罢。太常陈球为太尉，射声校尉袁逢为司空〔二〕。<br/>　　〔一〕　范书灵帝纪作“九月”。疑袁纪误。<br/>　　〔二〕　范书灵帝纪袁逢为“屯骑校尉。”<br/>　　十一月〔一〕，皇后宋氏废。后无宠，宫人幸姬众共谮愬，诬后以咒咀上，遂收后玺绶。后以忧死，父母兄弟皆被诛。诸常侍、小黄门怜宋氏无辜，乃共葬后及父母兄弟于皋门亭，宋氏旧茔也。<br/>　　〔一〕　范书灵帝纪作“十月”。十月丁未朔，丙子晦。袁纪下文既作“丙子晦”，则作“ 十一月”误。<br/>　　丙子晦，日有蚀之。太尉陈球以灾异罢。<br/>　　十二月丁巳，光禄勋乔玄为太尉〔一〕。〔一〕　范书灵帝纪乔玄作“光禄大夫”。<br/>　　是岁马生人。京房易传曰：“上亡太子，诸侯相伐，厥妖马生人。”<br/>　　二年（己未、一七九）<br/>　　春二月丁巳，司徒袁滂以灾异罢。太鸿胪刘邵为司徒〔一〕。<br/>　　〔一〕　范书作“三月”，且“刘邵 ”作“刘郃”。<br/>　　滂字公熙，（闳之孙也）〔一〕纯素寡欲，终不言人之短。当权宠之盛，或以同异致祸，滂独中立于朝，故爱憎不及焉。<br/>　　〔一〕　闳乃袁安孙袁彭之孙，袁逢、袁隗为其从父。乃汝南袁氏。袁滂系陈郡人，与袁闳虽同姓而不同宗，故非闳之孙明矣。又范书董卓传注、三国志袁涣传注所引袁纪均无此四字，当系衍文，故删。又李贤注作“滂字公喜”，熙喜古通用。<br/>　　乙丑，太尉乔玄、司空袁逢久病罢。太中大夫段颎为太尉，太常张济为司空。<br/>　　桥玄字公祖，梁国睢阳人。初为梁州刺史，值梁州大饥，玄开仓以廪之。主者以旧典宜先表闻，玄曰： “民以死矣。”廪讫，乃上奏。诏书以玄有汲黯忧民之心〔一〕，复不得以为常。玄有才名，长于知人。初见魏武帝于凡庸之中，玄甚异之，谓曰：“今天下将乱，非命世之才不能定也。定天下者，其在君乎？”<br/>　　〔一〕　武帝时，河内失火，使汲黯往视之。黯以河内失火事为小，伤水旱，或父子相食事大，故矫诏发河内粟以赈贫民。武帝贤而不加罪。事见汉书汲黯传。<br/>　　夏四月丙戌，日有蚀之〔一〕。<br/>　　〔一〕　范书及续汉志均作“甲戌朔 ”。按丙戌在辛巳之后，今纪文反居前，则系甲戌之误明矣。<br/>　　辛巳，太尉段颎有罪下狱诛。<br/>　　初，黄门令王甫、大长秋曹节专权任势，颢阿附甫等，尚书令杨球抚髀叹曰〔一〕：“使球为司隶，此等何得尔！”俄而球为司隶，既拜，明日诣阙谢恩，会甫沐下舍，球因奏曰：“中常侍、冠军将军王甫奉职多邪，奸以事上，其所弹纠，皆由睚眦。勃海之诛，宋后之废，甫之罪也。太尉段颎以征伐微功，位极人臣，不能竭忠报国，而谄佞幸，宜并诛戮，以示海内。”于是收跻、甫下狱，球亲考之。甫子萌先为司隶，迁永乐少府，亦并见收。萌谓球曰：“父子今当伏诛，亦以先后之义〔二〕，少假借老父。”球骂萌曰：“若以权势为官，无忠，等者司隶，云以先后之义乎？”萌曰：“若临于坑相跻，忧汝独不见随吾后死邪？”于是球操捶杖之，甫、萌皆前死杖下。球敕都官从事曰：“先举权贵大猾，乃议其余耳。公卿豪右若袁氏儿辈，从事自辨之，何须校尉邪？”于是权门股栗，京师肃然。<br/>　　〔一〕　东观记、续汉书、华峤书、谢承书、范书“杨”均作“阳”，袁纪误，今仍其旧，下同。<br/>　　〔二〕　先后为司隶校尉也。<br/>　　球既诛甫后，欲收曹节，节等不敢出沐。会顺帝虞贵人葬，百寮会葬，还入夏城门，曹节见谒于道旁，球大骂曰：“贼臣曹节！”节收泪于车中曰：“我自相食肉，何宜使犬舐其汁乎〔一〕？”语诸常侍，且便入省，勿过里舍也。节入谮球酷暴益甚，不为百姓所安。上乃徙球为卫尉，球叩头自陈曰：“臣无清高之行，横蒙犬鹰之任，前诛常侍王甫、太尉段颎，皆狐狸小丑，未足以宣示天下。今鸱枭翔于园林，豺狼噬于围薮，臣诚耻之。愿追诏书。”叩头殿下。上呵曰：“卫尉讵诏邪？”至于再三，乃受。<br/>　　〔一〕　范书将此语系于见磔甫尸于道次而发，通鉴从之。　　丁酉，大赦天下。<br/>　　秋七月，匈奴中郎将纯脩擅收斩单于呼演〔一〕，更立右贤王羌深为单于〔二〕，脩抵罪。<br/>　　〔一〕　范书“纯脩”作“张脩”。 “呼演”，南匈奴传作“呼微”，灵帝纪注作“呼征” 。<br/>　　〔二〕　范书南匈奴传作“羌渠”。<br/>　　冬十月，永乐少府陈球下狱死。<br/>　　初球与司徒刘邵书曰：“公出自宗室，据台鼎之位，天下所望。今曹节等放纵，为天下害，而久令在左右。贤兄侍中，常为节所害，可表徙尚书令杨球为司隶，以收节等诛之。政出圣主，天下太平，可翘足而待。 ”杨球小妻，程黄女。黄宫中用事，所谓程夫人也。节等颇闻知，乃重赂黄，且迫胁之。惶怖，告节等以球谋，因与节谗邵于上曰：“邵等常与陈、窦交通，又受取狼籍。步兵校尉刘纳、永乐少府陈球交通〔一〕，并通谋议。”上大怒，策邵、陈球、杨球、刘纳皆下狱死。<br/>　　〔一〕　疑“步兵”上脱“与”字， “陈球”下脱“卫尉杨球”四字。<br/>　　杨球字方正，渔阳泉州人。有勇气，郡吏常辱球母，球合年少数十人，杀吏灭其家，由是知名。九江山贼起，劫刺史。球以太尉掾为九江太守，设方略，即时摧破。诛锄豪彊，郡中累足〔一〕，迁甘陵相。时天下旱，司空张颢奏郡中长吏严酷贪污者皆罢免之。球以严酷征，诏书以九江时功拜议郎，迁将作大匠、尚书令。<br/>　　〔一〕　累足，即重足而立之意，畏懦状。<br/>　　十一月，太常杨赐为司徒。<br/>　　三年（庚申、一八０）<br/>　　春正月癸丑，大赦天下〔一〕。<br/>　　〔一〕　范书作“癸酉”。按是月庚子朔，无癸酉，范书误。<br/>　　夏，虎见平乐观下，又见宪陵。上诏问司徒杨赐，赐对曰：“虎者，金行参代之精，狼戾之兽也。今在位率多奢暴贪残酷虐乎？”<br/>　　中郎将张均上言曰〔一〕：“虎见宪陵，又见平乐观下，皆隶讹言也。洪范之论，‘言之不从，则有毛虫之〔孽〕（业）’〔二〕。虎者，西方之兽，为禽刚猛，彊梁之物也。居而穴处，不可睹见。今于先帝园陵为害，又言见于城下，皆在位者仁恩不着，有苛克杀戮之意乎？此乃大兵剧贼之征，不可不防也。”<br/>　　〔一〕　范书作“郎中中山张钧”。<br/>　　〔二〕　据尚书大传改。<br/>　　秋七月，大长秋曹节为车骑将军〔一〕。<br/>　　〔一〕　范书宦者传曰：“四年，卒，赠车骑将军。”<br/>　　九月辛酉，日有蚀之。诏群臣上封事，靡有所讳。<br/>　　郎中审忠上书曰：“臣闻治国之要，得贤则安，失贤则危。故舜有五臣天下治〔一〕，汤举伊尹，不仁者远〔二〕。故太傅蕃、尚书令尹勋知中官奸乱，考其党与。华容侯朱瑀知事觉露，祸及其身，乃〔兴〕（与）造逆谋〔三〕，迫胁陛下，聚会群臣。因共割裂城社以相赏，父子兄弟被蒙尊荣。素所亲厚，布在州郡，皮剥小民，甚于狼虎。多言财货，缮治殿舍，车马服饰，拟于大家。群公卿士，杜口吞声，州郡承风顺指。故虫蝗为之生，夷狄为之起，天意愤盈，积十余年矣。故频年日有蚀之于上，地震于下，所以谴戒人主，欲令觉悟。今瑀等并在左右，陛下春秋富盛，惧惑佞谄，以作不轨。愿陛下留漏刻之听，以省臣表，埽灭丑类，以答天怒。”章寝。<br/>　　〔一〕　五臣者，禹、稷、契、皋陶、伯益也。<br/>　　〔二〕　见论语颜渊。<br/>　　〔三〕　据范书宦者传改。<br/>　　有星孛于狼、〔弧〕（狐）〔一〕。<br/>　　〔一〕　据续汉天文志及范书改。<br/>　　初作〔灵昆〕（林泉）、毕圭苑〔一〕。<br/>　　〔一〕　据范书改。黄本“林”亦作 “灵”。<br/>　　司徒杨赐上书曰：“臣闻使者并出，规度城南民田，欲以为苑者。昔先王制囿，裁足取牲，以备三驱〔一〕，薪采刍牧者往焉。故诗曰：‘王在灵囿，麀鹿攸伏。’〔二〕传曰：‘吾王不游，吾何以休。’〔三〕皆被其德政，而乐所为如此。至六国之际，取兽者有罪，伤槐者将诛，孟轲为梁惠王极陈其事〔四〕。先帝之制，左开鸿池，右作上林，不俭不泰，以合礼中。今猥规都城之侧，以畜禽兽之物，非所以保养民庶赤子之义。筑郎不时，春秋有讥〔五〕；盘于游田，周公作戒。其城外之苑，以有五六〔六〕，足用逞情，意顺四时〔七〕，何必变革旧制，以罢民力。楚兴章华，郢人乖叛〔八〕；秦作阿房，黎甿愤怨。宜思夏后卑室之意〔九〕，太宗露台之费〔十〕，慰此下民劳止之歌〔十一〕。”上欲止，侍中任芝、乐松等曰〔十二〕：“昔宣王囿五十里，民以为大。文王百里，民以为小〔十三〕。今造二苑，与百姓共之，不妨于政，民蒙其泽。”上遂从之。<br/>　　〔一〕　易比卦曰：“王用三驱，失前禽。”言三次田猎，必先以驱，故称三驱。<br/>　　〔二〕　见诗大雅灵台。<br/>　　〔三〕　见孟子梁惠王章句下，曰出夏谚。<br/>　　〔四〕　见孟子梁惠王章句上。借论文王，以明当与民同乐之意。<br/>　　〔五〕　庄公三十一年公羊传曰：“ 春，筑台于郎，何以书？讥。何讥尔？临民之所漱浣也。”<br/>　　〔六〕　李贤曰：“阳嘉元年起西苑。延熹二年造显阳苑。洛阳宫殿名有平乐苑、上林苑。桓帝延熹元年置鸿德苑也。”<br/>　　〔七〕　范书“时”作“节”。李贤曰：“春搜，夏苗，秋狝，冬狩也。”<br/>　　〔八〕　楚灵王筑章华之台，“国民罢焉，财用尽焉，年谷败焉，百官烦焉，举国留之，数年乃成”。后有干溪之乱，灵王死之。见国语楚语。<br/>　　〔九〕　论语泰伯曰：“子曰：‘卑宫室而尽力乎沟洫，禹，吾无间然矣。’”<br/>　　〔十〕　史记文帝纪曰：“尝欲作露台，召匠计之，直百金。上曰：‘百金，中民十家之产，吾奉先帝宫室，常恐羞之，何以台为！’”<br/>　　〔十一〕诗大雅民劳曰：“民亦劳止，汔可小康。惠此中国，以绥四方。”<br/>　　〔十二〕范书乐松作“中常侍”。通鉴考异曰：“松本鸿都文学，必非中常侍。袁纪云‘侍中’，今从之。”<br/>　　〔十三〕孟子梁惠王下曰：“齐宣王曰：‘寡人之囿方四十里，民犹以为大，何也？’孟子曰：‘文王之囿方七十里，□荛者往来，雉兔者往焉，与民同之。民以为小，不亦宜乎？臣闻郊关之内有囿四十里，杀其麋鹿者如杀人之罪，则是方四十里为阱于国中。民以为大，不亦宜乎？’”可知松等所言文王乃周文王，而宣王则是齐宣王也。而囿之里数均异。齐宣之囿，通鉴作“五里”，误甚。<br/>　　闰月，司徒杨赐久病罢。<br/>　　冬十月，太常陈耽为司徒〔一〕。<br/>　　〔一〕　范书作光和四年事，通鉴考异以为袁纪误。<br/>　　十一月，立皇后何氏〔一〕。后，南阳〔宛〕（苑）人〔二〕。以良家子选入掖庭〔三〕，有宠，自贵人为皇后。父真早卒，异母兄进为河南尹，进弟苗越骑校尉。〔一〕　范书作“十二月己巳”。<br/>　　〔二〕　据范书改。<br/>　　〔三〕　范书皇后纪作“家本屠者” 。惠栋曰：“续汉书：进父真死，以妹倚黄门得入掖庭。案何进传蹇硕与赵忠书曰：‘中常侍郭胜，进同郡人也。太后及进之贵幸，胜有力焉。’然则幸由郭胜得入掖庭。”<br/>　　十二月，车骑将军曹节罢〔一〕。<br/>　　〔一〕　“罢”当是“薨”之误。范书作四年事。详见前注。<br/>　　四年（辛酉、一八一）<br/>　　春，初置騄骥厩丞，领受郡国调马，而豪右辜榷〔一〕，马一匹至二百万。<br/>　　〔一〕　前书音义曰：“辜，障也；榷，专也。谓障余人买卖而自取其利。”<br/>　　夏四月庚午，大赦天下〔一〕。<br/>　　〔一〕　范书灵帝纪作“庚子”。按是月癸亥朔，无庚子，范书误。<br/>　　司徒陈耽不堪其任罢。太常袁隗为司徒〔一〕。<br/>　　〔一〕　范书作光和五年事。<br/>　　六月，追爵谥皇后父何真为车骑将军、舞阳宣怀侯。<br/>　　秋七月，五色鸟见于新城，众鸟随之，民谓之凤皇。<br/>　　九月庚寅朔，日有蚀之。<br/>　　冬十月，太尉许郁〔坐〕辟召错谬罢，太常杨赐为太尉〔一〕。<br/>　　〔一〕　范书本月作“太尉刘宽罢，卫尉许□为太尉”。通鉴从范书。又“坐”字据通鉴考异引袁纪补。<br/>　　车驾幸广城。<br/>　　是岁，于后宫与人为列肆贩卖，使相偷盗，争着进贤冠。又于西园驾四驴，上躬自操辔，驰驱周旋，以为欢乐。于是公卿贵戚转相放效，至乘辎軿以为骑从，互相请夺，驴价与马齐。本志曰：“行天者莫如龙，行地者莫如马。诗曰：‘四牡骙骙，载是常服。’〔一〕驴乃服重致远，野人之所用，非帝王君子之所宜骖服。迟钝之蓄，而今贵之，天意若曰：国且大乱，贤愚倒置，执政者皆如驴也。”<br/>　　〔一〕　见诗小雅六月。<br/>　　五年（壬戌、一八二）<br/>　　春正月辛未，大赦天下。<br/>　　二月，大疫。<br/>　　三月，诏三公以谣言举刺史、二千石贪污浊秽为蠹害者。<br/>　　夏，旱〔一〕。<br/>　　〔一〕　范书灵帝纪“夏”下有“四月”两字。<br/>　　五月庚申，永乐宫署灾。<br/>　　秋七月，星孛于太微。<br/>　　六年（癸亥、一八三）<br/>　　春三月辛未，大赦天下。<br/>　　夏，爵号皇后母为舞阳君。<br/>　　秋，金城河水溢出二十余里。<br/>　　中平元年（甲子、一八四）<br/>　　春正月，钜鹿人张角谋反。<br/>　　初，角弟良，弟宝自称大医〔一〕，事善道〔二〕，疾病者辄跪拜首过〔三〕，病者颇愈，转相诳耀。十余年间，弟子数十万人，周遍天下，置三十六坊，各有所主。期三月五日起兵，同时俱发。角弟子济阴人唐客上书告角〔四〕，天子遣使者捕角。角等知事已露，因晨夜敕诸坊，促令起兵。<br/>　　〔一〕　范书皇甫嵩传作“角弟宝” ，“宝弟梁”。通鉴考异曰：“<br/>　　司马彪九州春秋云：‘角弟梁，梁弟宝’，袁纪云‘角弟良、宝’，今从范书。”按今本袁纪“宝”上皆有“弟”字，与通鉴考异所见本异。又 “大医”，范书作“大贤良师”，注曰：良或作郎。〔二〕　范书作“黄老道”。<br/>　　〔三〕　胡三省曰：首过，“今道家所施符水，祖张道陵，盖同此术也”。<br/>　　〔四〕　范书皇甫嵩传作“济南唐周 ”。<br/>　　二月，角等皆举兵，往往屯聚数十百辈，大者万余人，小者六七千人。州郡仓卒失据，二千石长吏皆弃城遁走，京师振动。角党皆着黄巾，故天下号曰“黄巾贼”。<br/>　　初，司徒杨赐、卫尉刘宽、司空张济、御史刘陶并陈角反谋，宜时捕讨，以绝乱原。上不从。及角作乱，天子思陶言，封为中陵侯。<br/>　　陶字子奇，颍川颍阴人。沈勇有大谋，不修威仪，不拘小节。与人交，志好不同，虽富贵不顾也；所行齐趣，虽贫贱，必尊贵之。疾恶太甚，以此见憎。<br/>　　辟司徒府，迁尚书侍中，以数直谏，为权臣所恶，徙为京兆尹。上素重陶才，征为谏议大夫。诸中官谗陶与张角通情，上遂疑之，收陶考黄门北寺。中官讽考，楚毒极至。陶对使者曰：“朝廷前封臣云何？不恒其德，反用佞邪之谮，臣恨不与伊、周同俦，而与三人同辈〔一〕。今上杀忠謇之臣，下有憔悴之民，亦在不久。然后悔于冤臣，将复何逮？”不食而死。<br/>　　〔一〕　“三人”，即三仁也。论语微子曰：“殷有三仁焉，微子去之，箕子为之奴，比干谏而死。”<br/>　　三月戊申，河南尹何进为大将军，帅师次于都亭。自函谷、〔伊阙〕（关）、大谷、轘辕、盟津〔一〕，皆置都尉，备张角也。<br/>　　〔一〕　“伊阙”据黄本补。范书灵帝纪作“置八关都尉官”。注曰：“八关谓函谷、广城、伊阙、大谷、轘辕、旋门、小平津、孟津也。”袁纪 “八关”尚脱其三也。<br/>　　于是考诸与角连反，宫省左右死者数千人。上内忧黄巾，问掖庭令吕强何以静寇，对曰：“诛左右奸猾者。中常侍丁肃、徐演、李延、赵裕、郭耽〔一〕，朝廷五人，号为忠清，诚可任用。赦党人，简选举，何忧于贼！”上纳其言。<br/>　　〔一〕　按范书宦者传，丁肃乃济阴人。惠栋曰：“肃，济阴句阳人，与太傅胡广为婚者。 ”徐演作“徐衍”，下邳人。李延作“汝阳李巡”。廿二史考异曰：“巡，即注尔雅者。”惠栋曰：“汝阳，经典序录作‘汝南’。经籍志云：中黄门李巡，注尔雅三卷。又王愔文字志载：巡善书。”又赵裕作“北海赵佑”。与袁纪多异。<br/>　　壬子，大赦党人，皆除之。<br/>　　强字汉盛，河南成皋人。忠贞奉公，不与佞幸同。是时权邪怙宠，政以贿成，郡国贡献，皆先馈赂，然后得行，左右群臣，好上私礼。强谏曰：“陛下物出天下，然而所输之府，辄有导行之财，皆出于民。今发十而贡一，费多而献少，无为使奸吏用巧，私门致富也。又阿媚之臣，好献其私，客谄姑息，进入，其所奉献，皆御府所有，无为使从谏之臣得自●黩也〔一〕。<br/>　　旧选举委任三府，尚书受奏御而已，各受试用，责以成功。功无可察，以事付尚书，尚书乃覆案虚实，行其罪罚。于是三公每有所选，参议掾属，咨其行状，度其器能。然犹有溺职废官，荒秽不治。今但任尚书，或有诏用，三公得免选举之负，尚书又无考课之勤，陛下虚自劳苦，有废乱之负，无所责也。”书奏，上以示中常侍夏恽、赵忠。忠、恽曰：“此言是也。然强自负清洁，常怏怏有外心。”<br/>　　〔一〕　●，媟也。汉书枚乘传曰“ 以故得媟黩贵辛”。注曰：“媟，狎也；黩，垢浊也。 ”此言狎习相慢，同流合污也。　及赦党人，中官疾之，于是诸常侍人人求退。忠、恽共构会强云：“与党人谋，数读霍光传〔一〕。强兄弟所在，亦皆贪秽。”上闻强读霍光传，意不悦，使中黄门持兵召强。强闻上召，怒曰：“吾死，乱兵起矣。大丈夫欲书忠国史，无为复对狱吏也。”遂自杀。<br/>　　〔一〕　汉书霍光传也。李贤曰：“ 言其欲谋废立也。”<br/>　　诏公卿百官出马弩各有差。<br/>　　中郎将卢植、左中郎将皇甫嵩、右中郎将朱隽各持节征黄巾。<br/>　　护军〔司马〕（将军）傅燮讨贼形势〔一〕，燮上书谏曰：“臣闻天下之祸，所由于外，皆兴于内。是故虞舜升朝，先诛四凶，然后用十六相〔二〕。明恶人不去，则善人无由进。张角起于赵、魏，黄巾乱于六州，此皆衅发萧墙〔三〕，而祸延四海。臣受戎任，奉辞伐罪，始到颍川，战无不克，黄巾虽遏，其衅由内作耳。陛下仁德宽容，多所不忍，中官弄权，忠臣之忧逾深耳。何者？夫邪正之在国，犹冰炭不可同器而并存也。彼知正人之功显，而危亡之兆见，皆将巧词饰说，共长虚伪。孝子疑于屡至，市虎惑于三人，陛下不详察之，臣恐白起复赐死于杜邮〔四〕，而尽节效命之臣，无所陈其忠矣。唯陛下察虞舜四罪之举，使谗佞受放殛之罚，万国知邪臣之为诛。首忠正时，得竭其诚，则善人思进，奸凶不讨而自灭矣。臣闻忠臣之事君，犹孝子之事父，〔子之事父〕，焉得不尽情以言〔五〕！使臣伏鈇钺之戮，陛下少用其言，国之福也。”书奏，中常侍赵忠见而怨焉。<br/>　　〔一〕　据黄本改，范书亦作“司马 ”。胡三省曰：“护军司马，官为司马，而使监护一军。”又“讨贼形势”，语殊不类。<br/>　　〔二〕　四凶，见前注。十六相者，指高阳氏之八才子：苍舒、隤敳、梼戭、大临、尨降、庭坚、仲容、叔达，亦称八恺。又指高辛氏之八才子：伯奋、仲堪、叔献、季仲、伯虎、仲熊、叔豹、季狸，亦称八元。见文公十八年左传史克之语。<br/>　　〔三〕　指张角遣人入京师，约中官为内应之事。<br/>　　〔四〕　事见史记白起列传。<br/>　　〔五〕　据黄本补。<br/>　　夏四月，太尉杨赐以寇贼罢，太仆邓盛为太尉。司空张济久病免，大司农张温为司空。<br/>　　初卖官，自关内侯以下至虎贲、羽林入钱各有差。<br/>　　皇甫嵩、朱隽连战失利。遣骑都尉曹操将兵助嵩等。<br/>　　五月乙卯，黄巾马元义等于京都谋反，皆伏诛〔一〕。<br/>　　〔一〕　范书皇甫嵩传言马元义死于唐周告密后不久，时尚未起义。又御览卷六四五引续汉书曰：“张角别党马元义为山阳所捕得，馈送京师，车裂于市。”诸载各有异，俟考。<br/>　　皇甫嵩、朱隽击黄巾波才于颍川，大破之，斩首数万级。诏嵩行车骑将军，封都乡侯；隽，西乡侯。于是傅燮功多应封，为赵忠所谮。上识燮，不罪之，然不得封。<br/>　　左中郎将卢植征张角，不克，征诣廷尉，减死罪一等。中郎将董卓代。<br/>　　植既受命，累破黄巾，角等保广宗，植围堑修梯。垂当拔之，上遣小黄门左丰观贼形势。或劝植以赂送丰，植不从，丰言于上曰：“<br/>　　广宗贼易破耳，卢中郎固垒息军，以待天诛。”上怒，植遂抵罪。<br/>　　六月，中郎将张均上书曰：“张角所以能兴兵作乱，万民乐附之者，原皆由十常侍多放父子兄弟、昏亲宾客，典据州郡，辜榷财利，侵冤百姓。百姓之冤无告诉，因起从角学道，谋议不轨，相聚为贼。今悉斩十常侍，悬其头于南郊，以谢天下，即兵自消，可一战而克也。”上以章示十常侍，皆免冠顿首，乞自致雒阳狱，家财助军粮，子弟为前锋。上曰：“此则直狂子也，十常侍内有一人不善者耳！”天子使御史考诸为角道者，御史奏均学黄巾道，收均死狱中。　秋八月，皇甫嵩击黄巾卜已于东郡，大破之，斩首万余级。<br/>　　中郎将董卓征张角，不克，征诣廷尉，减死罪一等。以皇甫嵩代之。<br/>　　朱隽攻黄巾赵弘于南阳，自六月至八月不拔。有司奏征隽，司空张温议曰：“昔秦用白起，燕信乐毅，亦旷历年载，乃能克敌。隽讨颍川有效，引师南指，方略已设，临军易将，兵家所忌，可以少假日月，责其功效。”上从之，诏切责隽，隽惧诛，乃急击弘，大破斩之。封隽上虞侯。<br/>　　贼复以韩忠为帅，众号十万，据宛拒隽。隽兵力不敌，然欲急攻，乃先结垒，起土山以临之。因伪修攻具，耀兵于西南，隽身自披甲，将精卒乘其东北，遂得入城。忠乞降，议郎蔡邕、司马张超皆欲听之〔一〕。隽曰：“兵有形同而势异者。昔秦项之际，民无定主，故有赏以劝来者。今海内一统，惟黄巾造寇，降之无可劝，罚之足以惩恶。今若受之，更开逆意，利则进战，钝则降服，纵敌长寇，非良计也。”因勒兵攻之，连战不克。隽登土山望之，顾谓邕曰〔二〕：“<br/>　　吾知之矣，今外围周固，内营逼急，忠故乞降。降又不受，所以死战也。万人同心犹不可当，况十万人乎？其害多矣。不如彻围解弛，势当自出，出则意散，必易破之。”即解围入城，忠果自出。隽因自击之，大破斩忠，乘胜逐北，斩首万余级。即拜隽为车骑将军〔三〕，封钱唐侯，征入为光禄大夫。<br/>　　〔一〕　范书朱隽传作“司马张超及徐璆、秦颉皆欲听之”，不及蔡邕。且邕传亦不载此事，疑其有误。<br/>　　〔二〕　范书作“顾谓超曰”。<br/>　　〔三〕　范书本传作“右车骑将军” 。<br/>　　冬十月，皇甫嵩攻张角弟良于广宗，大破之，斩首数万级。角先病死，破棺戮尸。拜嵩为车骑将军〔一〕，封槐里侯。<br/>　　〔一〕　范书本传作“左车骑将军” 。<br/>　　嵩既破黄巾，威振天下，故信都令汉阳阎忠说嵩曰：“夫难得而易失者，时也；时至而不旋踵者，机也。故圣人常顺时而动，智者必见机而发。今将军遭难得之时，蹈之而不发，将何以权大名乎？”嵩曰：“何谓也？”忠曰：“天道无亲〔一〕，百姓与能〔二〕，故有高人之功者，不受庸主之赏。今将军受鈇钺于暮春，收成功于末秋，〔三〕兵动若神，谋不再计，攻坚易于折枯，摧敌甚于汤雪，旬月之间，神兵电埽，封〔尸〕（户）刻石〔四〕，南面以报，威振本朝，声驰海外，是以群雄回首，百姓企踵，虽有汤、武之举，未有高将军者也。身立高人之功，乃北面以事庸主，何以图安也？”嵩曰：“夙夜在公，心不忘忠，何以不安？”忠曰：“不然！昔韩信不忍一餐之遇，弃三分之利，拒蒯通之说，忽鼎峙之势。利剑揣其喉，乃叹息而悔何以见烹于女子也〔五〕。今主势弱于刘项，将军权重于淮阴，指麾足以震风雨，叱吒足以兴雷电。赫然奋发，因危抵颓，崇恩以绥前附，振武以临后伏，征冀方之士，勒七州之众，羽檄先驰于前，大军向振于后，蹈流漳河，钦马盟津，诛中官之罪，除群怨之积。如此则攻无交兵，守无坚城，不招必影从，虽童儿可使奋空拳以致力，女子可使褰裳以用命，况厉熊罴之卒，因迅风之势哉！功业巳就，天下已顺，乃请呼上帝，喻以大命，混齐六合，南面称制，移神器于将兴，推亡汉于已坠，实神机之至会，风发之良时。夫既朽不雕，衰世难佐。将军既欲委忠于难佐之朝，雕朽败之木，犹逆阪走丸，必不可得也。乃今权宦群居，同恶如市〔六〕上不自由，政出左右。庸主之下，难以久居，不赏之功，谗人侧目，如不早图，后悔无及！”嵩惧曰：“黄巾小孽，非秦、项之敌也；新结易散，非我功策之能。民未忘主，而子欲逆求之，是虚造不冀之功，以速朝夕之祸。非移祚之时也，孰与委忠本朝？虽有多谗，不过放废，犹有令名，死且不朽。逆节之论，吾所不敢也。”忠知计不用，乃佯狂为巫。〔一〕　老子曰：“天道无亲，常与善人。”<br/>　　〔二〕　易系辞下曰：“人谋鬼谋，百姓与能。”言所谓圣人与众谋以定得失，与神谋以定吉凶，则百姓亲附，推戴其为王。<br/>　　〔三〕　冬十月破张梁，故曰“末秋 ”。<br/>　　〔四〕　据范书皇甫嵩传改。<br/>　　〔五〕　蒯通劝韩信据齐地，“参分天下，鼎足而居”，以观刘项成败。韩信曰：“汉王遇我甚厚，载我以其车，衣我以其衣，食我以其食。吾闻之乘人之车者载人之忠，衣人之衣者怀人之忧，食人之食者死人之事，吾岂可以乡利倍义乎！”后吕后以诈谋縳信，特斩之，信曰：“吾悔不用蒯通之计，乃为儿女子所诈，岂非天哉！”事见史记淮阴侯列传。<br/>　　〔六〕　昭公十三年左传曰：“韩宣子曰：‘同恶相求，如市贾焉。’”<br/>　　十一月，嵩又进兵击张宽于下曲阳，斩之。于是黄巾悉破，其余州所诛，一郡数千人。<br/>　　十二月，金城人边章、韩约反〔一〕。<br/>　　〔一〕　三国志马超传、范书皇甫嵩传“韩约”皆作“韩遂”。按范书董卓传注引献帝春秋曰：“叙州义从宋建、王国等反，诈金城郡降，求见叙州大人故新安令边允、后事韩约。约不见，太守陈懿劝之使往，国等便劫质约等数十人。”又曰：“州购约、允各千户侯。约、允被购，‘约’改为‘遂’，‘允’ 改为‘章’。”则“韩约”乃“<br/>　　韩遂”本名，边章原名边允，而边允既已从新名，则袁纪之韩约亦当作韩遂为是。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7680.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7682.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

