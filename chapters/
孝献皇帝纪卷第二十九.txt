<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝献皇帝纪卷第二十九_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝献皇帝纪卷第二十九全文,袁宏作品" />
<meta name="description" content="后汉纪原文阅读,孝献皇帝纪卷第二十九全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7685.html";
var nextpage="novel-read-556-7687.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝献皇帝纪卷第二十九</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7685.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝献皇帝纪卷第二十九</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:32:07<span class="divide">|</span></p>
<div class="page-body">
<div class="page-content">
<p>　建安元年（丙子、一九六）<br/>　　春二月，执金吾伏完为辅国将军，开府如三公。<br/>　　是时董承、张阳欲天子还洛阳，杨奉、李乐不欲。尚书上官洪言还洛之议，李乐辅洪。由是诸将错乱，更相疑贰。董承奔野王〔一〕，韩暹屯闻喜。胡才、杨奉之坞乡，欲攻韩暹，上使人喻止之。<br/>　　〔一〕　范书、通鉴在“董承”上均有“韩暹攻董承”句，袁纪恐脱。<br/>　　夏五月丙寅，遣使至杨奉、李乐、韩暹营，求送至洛阳，奉等从诏。<br/>　　六月乙未，车驾幸闻喜。杨奉、胡才悔令乘舆去，乃与李乐议，欲还大驾，诈言“当游渑池东，以避匈奴”，上不从。<br/>　　庚子，车驾从北道出，傍山而东，无匈奴寇。李乐媿其言，惧而辞还。<br/>　　是时粮食乏尽，张阳自野王迎乘舆，赈给百官。<br/>　　丙辰〔一〕，行至洛阳，幸故常侍赵忠宅。张阳治缮宫殿。<br/>　　〔一〕　范书献帝纪作“秋七月甲子 ”，三国志亦作“秋七月”。<br/>　　丁丑〔一〕，大赦天下。<br/>　　〔一〕　六月乙未朔，无丁丑。此乃七月事，疑有脱文。<br/>　　是月，孙策入会稽，太守王朗与策战，败绩。<br/>　　八月辛丑，天子入南宫阳安殿。阳以为己功，故因以名。阳谓诸将曰：“天子当与天下共之，辜有公卿大臣，阳当扞外难，何事京都？”遂还野王。杨奉亦屯梁。<br/>　　癸卯，张阳为大司马，杨奉为车骑将军、韩暹为大将军，领司隶校尉，皆假节钺。<br/>　　是以州郡各拥兵自为，莫有至者。百官穷困，朝不及夕，尚书已下，自出采樵，或饿死墙壁间，〔或〕为吏兵所杀〔一〕。暹等各矜其功，任意恣睢，干乱政事。<br/>　　〔一〕　据范书献帝纪补。<br/>　　于是曹操议欲迎乘舆。或曰：“山东未定，韩暹，杨奉亲与天子还京，北连张阳，未可卒制。”司马荀彧劝之曰：“昔高祖东征，为义帝缟素，而天下归心〔一〕。自天子播越，将军首倡义兵，徒以山东扰乱，未能远赴关右，然犹分遣将帅，蒙险通使，虽御难于外，乃心无不在王室〔二〕，是将军匡天下之素志也。今车驾旋轸，义士有存本之思，百姓怀感旧之哀。诚因此时，奉主上以从民望，大义也；〔三〕秉至公以服雄杰，大略也；扶弘义以致英俊，大德也。天下虽有逆节，必不能为累明矣。韩暹、杨奉其敢为害！若不时定，四方生心，后虽虑之，无能及也。”操从之。<br/>　　〔一〕　项羽密令杀义帝于江南，刘邦闻之，遂为义帝发丧，发使者告诸侯曰：“天下共立义帝，北面事之。今项羽杀义帝于江南，大逆无道。寡人亲为发丧，诸侯皆缟素。悉发关内兵，收三河士，南浮江汉以下，愿从诸侯王击楚之杀义帝者。”事见史记高祖本纪。<br/>　　〔二〕　书康王之诰曰：“虽尔身在外，乃心罔不在王室。”乃心，汝心也。<br/>　　〔三〕　三国志、范书、通鉴均作“ 大顺也”。<br/>　　辛卯，操诣关贡献，廪公卿以下。操陈韩暹、张阳之罪。暹怖，单骑奔走。上以暹、阳有翼驾还洛之功，一切勿罪。于是诛羽林郎侯折，尚书冯硕、侍中台崇〔一〕，讨有罪也。封卫将军董承、辅国将军伏完、侍中〔丁冲〕种辑〔二〕、尚书仆射钟繇、尚书郭浦、御史中丞董芬、彭城相刘艾、左冯翊韩斌、东〔郡〕（莱）太守杨众〔三〕、〔议郎〕罗邵〔四〕、伏德、赵蕤为列侯，赏有功也。追赠射声校尉沮隽为弘农太守，〔旌〕（矜）死节也〔五〕。<br/>　　〔一〕　范书、通鉴二书注引袁纪均作“壶崇”，范书献帝纪与袁纪同，而注引山阳公载记亦作“壶崇”。惠栋曰：“案：孙勉广韵台姓下云，汉有侍中台崇，徒哀切。又十六国春秋，台产字国初，上洛人，汉侍中台崇之后。作壶者非。”惠说是。又八月甲午朔，无辛卯。范书献帝纪作“辛亥”，是。<br/>　　〔二〕　黄本作“丁种辑”。按范书董卓传注引袁纪作“侍中丁冲、种辑”，是，据以补。<br/>　　〔三〕　据范书注、通鉴注引袁纪改。<br/>　　〔四〕　据范书及通鉴注引袁纪补。<br/>　　〔五〕　据范书注引袁纪改。<br/>　　符节令董昭说曹操曰：“将军兴义兵以诛暴乱，朝天子，辅翼王室，此五伯之功也〔一〕。已下诸将，人人殊异，未必服从。今留匡弼，事势不便，唯有移车驾幸许耳。然朝廷播越，新还旧都，远近企望，冀一〔朝〕获安〔二〕。今复徙车驾，不厌众心。夫行非常之事，乃有非常之功，愿将军策其多者。”操曰：“此孤之本志也。”遂言幸许之计，上从之。<br/>　　〔一〕　五伯，即五霸也。<br/>　　〔二〕　据三国志董昭传补。<br/>　　庚申，车驾东。杨奉自梁欲要车驾，不及。<br/>　　己巳，车驾到许，幸〔曹〕（东）营〔一〕。<br/>　　〔一〕　曹古字作□，与东形近而讹，范书献帝纪作“幸曹操营”，故正之。按八月无己巳，与下文甲戌，皆当是九月事。疑袁纪有脱文。<br/>　　甲戌，镇东将军曹操为大将军，更封武平侯。操固让，不许。太尉杨彪、司空张喜以疾逊位。<br/>　　冬十月戊辰〔一〕，右将军袁绍为太尉。绍耻班在操下，不肯受。操乃辞大将军。<br/>　　〔一〕　十月癸巳朔，无戊辰。与下文合观，疑当为十一月事。<br/>　　丙戌，以操为司空〔一〕，领车骑将军。<br/>　　〔一〕　范书献帝纪作“冬十一月丙戌，曹操自为司空”。按十一月壬戌朔，有丙戌，亦有辛卯，范书是。<br/>　　辛卯，曹操征杨奉于梁，奉奔袁术。<br/>　　吕布袭徐州，刘备奔曹操。<br/>　　初，陈郡人袁涣为刘备茂才〔一〕，避地江淮之间，为吕布所拘。布令涣作书骂辱备，涣曰：“不可！ ”再三强之，不许。布大怒，以兵胁之曰：“为之则生，不为则死。”涣颜色不变，笑而应曰：“<br/>　　涣闻唯德可以辱人，不闻以骂。使彼固君子也，且不耻将军之言；彼诚小人也，将复将军之意，则辱在此，不在于彼。且涣他日之事刘备，犹今日之事将军也。如一旦去此，复骂辱将军，可乎？”布惭而止。<br/>　　〔一〕　三国志袁涣传作“涣”，而许靖传作“焕”。赵一清曰：“<br/>　　例以曜卿之字，‘涣’当作‘焕’ 。晋书袁环传‘焕之曾孙’，亦从火作‘焕’。”王鸣盛曰：“义门何氏校云：‘“涣”当作“焕”。今太康县有魏袁焕碑。’案：北平黄叔璥玉圃辑中州金石考，陈州府扶沟县有魏袁涣碑。此县又有汉国三老袁良碑。方舆纪要云：‘金石林载入太康县。’何氏因此遂以为在太康，但作涣甚明，不知何以云当作焕。惟是蜀志许靖传云，靖与陈郡袁焕亲善，且其字曰曜卿，则又似从火为合。且其父名滂，不应涣亦从水，未知其审。”按袁纪诸本均作“涣”，涣又是袁宏之六世祖，不当致误，且有袁涣碑为证，恐以作“涣”是。<br/>　　涣字曜卿，司徒滂之子也。涣少与弟微俱以德行称〔一〕。是时汉室衰微，天下将乱。涣与微闲居，从容谋安身避乱之地。涣慨然叹曰：“汉室陵迟，乱无日矣。苟天下不靖〔二〕，逃将安之？若天将丧道，民以义存，唯强而有礼，可以庇身乎？”微曰：“古人有言：‘知几其神乎？’〔三〕见几而作，君子所以元吉也。天理盛衰，汉其已矣。夫有大功必有大事，此又君子之所深识，退藏于密者也〔四〕。且兵革之兴，外患众矣，微将远蹈山海，以求免乎？”天下殽乱，各行其所志。微避地至交州，涣展转刘备、袁术、吕布之间，晚乃遇曹公。<br/>　　〔一〕　三国志袁涣传注引袁纪“微 ”作“徽”。<br/>　　〔二〕　裴注引袁纪作“苟天下扰攘 ”。<br/>　　〔三〕　易系辞下载子曰：“知几其神乎？君子上交不谄，下交不渎，其知几乎？几者，动之微，吉之先见者也。君子见几而作，不俟终日。”“ 几”亦作“机”，黄本及裴注引袁纪均作“机”。<br/>　　〔四〕　见易系辞上。<br/>　　涣说操曰：“夫兵者，凶器也，不得已而用之〔一〕。鼓之以道德，征之以仁义，兼抚其民，而除其害。夫然，故可与之死，可与之生。自大乱以来，十数年矣，民之欲安，甚于倒悬，然而暴乱未息者，何也？岂政失其道与〔二〕？伏闻明君善于救世，乱则济之以义，伪则镇之以朴，世异事变，治国不同，不可不察也。夫制度损益，此古今之不必同者也。若夫惠爱天下，而反之于正，虽以武平祸乱，而济之以德，诚百王不易之道也。公明哲超世，古之所以得其民者，公既勤之矣；今所以失其民者，公既戒之矣，海内赖公，得免于危亡之祸，然而民未知义，唯公所训之，则天下幸甚。”操重涣言，以为军谘祭酒〔三〕。涣常谓人曰：“夫居兵乱之间，非吾所长。”每〔谦〕（让）不敢处也〔四〕。<br/>　　〔一〕　老子道经曰：“兵者不祥之器，不得已而用之。”又吕氏春秋曰：“凡兵，天下之凶器也。勇，天下之凶德也。兴凶器，行凶德，不得已也。”<br/>　　〔二〕　黄本无“岂”字。三国志袁涣传“岂”作“意者”。<br/>　　〔三〕　按三国志本传作“拜为沛南部都尉”。拜军谘祭酒，乃以病去官，复任谏议大夫后之事。又“谘”原作“师”，避晋讳而改。此职始置于建安三年。<br/>　　〔四〕　据黄本及裴注引袁纪改。<br/>　　张济自关中走南阳，为飞矢所中死。从子绣领其众，屯宛。天子既免于曹阳，贾诩去李傕，讬于段煨。顷之，复归张绣。<br/>　　二年（丁丑、一九七）<br/>　　春正月，曹操征张绣，绣降。其季父济妻，国色也，操以为妾。绣由是谋叛，袭操七军，大破之，杀其二子。<br/>　　自曹操之迎乘舆也，袁绍内怀不服。绍既兼河朔，天子畏其强。操方东忧吕布，南距张绣。及绣败操军，绍益自骄，而与操书悖慢。操大怒，动止变于常，众皆以为失利于绣故也。仆射钟繇以问尚书令荀彧，彧曰：“公以明哲，必不追咎往事也，殆有他虑乎？”遂见操以问焉。操以绍书示之，且曰：“今将征不义，而力不敌，如何？”彧对曰：“古之成败，诚有其材，虽弱必强；苟非其人，其强易弱，刘项之事足以观矣。今与公争天下者唯袁绍。绍貌外宽内忌，任人而疑其心。公明达不拘，唯材所宜，不问疏贱，此度胜也。绍迟重少决，失在后机。公能断大事，应变有方，此谋胜也。绍御军宽缓，法令不一，士卒虽众，而实难用。公法令严明，赏罚必行，士卒虽寡，皆争致死，此武胜也。绍凭世资，从容饰智，〔以〕收名誉〔一〕，故士之寡能好闻者归之。公以至仁待士，又推诚心，不为虚美，行己谦恭俭约，而与有功者无吝，故忠正杀身之士，咸愿为用，此德胜也。夫此四胜，仗义征伐，谁敢不从！绍以四失，背忠自专，强何能为！”操悦。<br/>　　〔一〕　据三国志补。<br/>　　秋七月，即拜太尉袁绍为大将军。<br/>　　于是马日磾丧还京师，将欲加礼，少府孔融议曰：“日磾以上公之尊，秉旄节之使，衔命直指〔一〕，宁辑东夏。而曲媚贼臣，为所牵率，章表署用，辄使首名〔二〕，附下罔上，奸以事君。昔国佐当晋军而不挠〔三〕，宜僚临白刃而正色〔四〕，王室大臣不得以见胁为辞。郑人讨幽公之乱，斫子家之棺〔五〕。圣人哀矜，未忍追治。不宜加礼。”<br/>　　〔一〕　李贤曰：“直指，无屈挠也。前书有绣衣直指。”周寿昌曰：“直，径也，言衔命径指其地也。若云无屈挠，则与下‘曲媚奸臣，为所牵率’语相背。马日磾官太傅，较绣衣直指为尊，示不得以直指二字相同引为训也。”周说是。<br/>　　〔二〕　李贤曰：“所上章表及署补用，皆以日磾名为首。”<br/>　　〔三〕　成公二年公羊传曰：“鞍之战，齐师大败。齐侯使国佐如师，郤克曰：‘与我纪侯之甗，反鲁卫之侵地，使耕者东亩，且以萧同侄子为质，则吾舍子矣。”国佐曰：“与我纪侯之甗，请诺。反鲁卫之侵地，请诺。使耕者东亩，是则土齐也。萧同侄子者，齐君之母也。齐君之母，犹晋君之母也，不可。请战，壹战不胜，请再；再战不胜，请三；三战不胜，则齐国尽子之有也，何必以萧同侄子为质！’揖而去之。”<br/>　　〔四〕　左传有两宜僚。昭公二十一年载宋之宜僚，华貙承之以剑讯之，惧尽以告，貙遂杀多僚，劫司马以叛。哀公十六年载楚之熊宜僚，白公胜欲作乱，欲得勇可当五百人者，遂至市南见宜僚。说之，宜僚辞；承之以剑，不动，胜曰：“不为利谄，不为威惕，不泄人言以求媚者，去之。”则融所言，熊宜僚也。<br/>　　〔五〕　宣公十年左传曰：“郑子家卒。郑人讨幽公之乱，斫子家之棺，而逐其族。”以其弑郑幽公也。<br/>　　冬十月，谒者仆射裴茂督三辅诸军讨李傕也〔一〕。<br/>　　〔一〕　范书系于三年夏四月，三国志与袁纪同。按傕之诛族当在三年，然诸军出讨日之当以袁纪为是。<br/>　　三年（戊寅、一九八）<br/>　　春正月，破傕，斩之，夷三族。郭汜为其将伍习所杀，李乐病死，胡才为怨家所杀，张阳为其将睦固所杀〔一〕。马腾、韩遂叙州自相攻击。<br/>　　〔一〕　三国志张杨传曰：“其将杨丑，杀杨以应太祖。杨将眭固杀丑，将其众，欲北合袁绍。”又范书系此事于冬十一月，三国志武帝纪作“建安四年春二月”，均与袁纪异。另袁纪“眭”作“睦” ，恐误，下卷同。<br/>　　五月，韩暹、杨奉死。<br/>　　秋七月，曹操征张绣，破之。荀彧说曹操曰：“ 不先取吕布，河北未易图也。”操曰：“若袁绍侵扰关中，西羌南诱蜀汉，是我独以兖州抗天下，五分之一也〔一〕，为之奈何？”彧曰：“关中将帅以十数，莫能久相一，唯韩〔遂〕（暹）、马腾最强〔二〕。彼见山东之败，必各拥众自保全，若抚以恩德，使连和相推，虽不能久〔安〕（要）〔三〕，公定山东，足以不动。钟繇可属以西事，公无忧也。”操从之。<br/>　　〔一〕　三国志荀彧传作“抗天下六分之五”。<br/>　　〔二〕　暹已死，此系“遂”之误，故正之。<br/>　　〔三〕　据三国志荀彧传改。<br/>　　九月，曹操征吕布。<br/>　　是岁袁术自立为天子。<br/>　　术与杨彪婚亲也〔一〕，操忌彪忠正，收彪付狱，将杀之。孔融闻之，不及朝服，往见操曰：“杨彪累世清德，四叶重光。周书：‘<br/>　　父子兄弟，罪不相及。’〔二〕况袁氏之罪乎？易称 ‘积善余庆’，〔三〕但欺人耳。”操曰：“国家之意也。”融曰：“假使成王欲杀召公，则周公可得言不知邪？今天下缨緌搢绅之士〔四〕，所以仰瞻明公者，以辅相汉室，举直措枉，致之雍熙也。今横杀无辜，则海内观听，谁不解体？孔融，鲁国之男子〔五〕，明日便当拂衣而去，不复朝也。”操意解，乃免彪。彪睹汉祚将微，自以累世公辅，耻事异姓，遂称疾不行。<br/>　　〔一〕　惠栋曰：“古文苑载曹公卞夫人与杨太尉夫人袁氏书，又杨夫人答书称‘彪袁氏顿首’是也。”<br/>　　〔二〕　僖公三十三年左传载臼季曰：“康诰曰：‘父不慈，子不祗，兄不友，弟不共，不相及也。’”又昭公二十年苑何忌曰：“在康诰曰，父子兄弟，罪不相及，况在群臣？”今本尚书康诰脱此二文。<br/>　　〔三〕　易坤文言曰：“积善之家，必有余庆。”<br/>　　〔四〕　李贤曰：“说文曰：‘缨，冠索也。’郑玄注礼记曰：‘緌，冠饰也。绅，带也。搢，插也，插笏于绅也。’或作‘缙’者，浅赤，言带之色。”按黄本作“缙”。<br/>　　〔五〕　李贤曰：“若以非罪杀彪，融则还为鲁国一男子，不复更来朝也。”杨树达曰：“ 案前书萧望之传：‘萧育杜陵男子，何诣曹也？’颜注与李略同。今按凡云‘某某男子’者，皆自豪壮之辞，颜李注并误。”杨说是，然义犹未尽。汉代地方名姓，往往以郡望自诩，所谓“某某男子”，则是某某地方名姓大族之意也，非一般平民所能自言。<br/>　　征郑玄为大司农，不至。<br/>　　玄字康成，北海高密人也。为啬夫，隐恤孤苦，闾里安之。家贫，虽得休假，常诣校官诵经。太守杜密异之，为除吏录，使得极学。玄之右扶风，事南郡太守马融。融门徒甚盛，弟子以次相授，至三年不得见。玄讲习弥笃，昼夜不倦。融见奇之，引与相见，自篇籍之奥，无不精研，叹曰：“诗书礼乐，皆以东矣！”〔一〕会党事起，而玄教授不辍，弟子数百人。中平初，悉解禁固，玄已六十余矣，始为王公辟命，一无所就者。<br/>　　〔一〕　世说新语文学篇：“郑玄在马融门下，三年不得相见，高足弟子传授而已。尝算浑天，不合，诸弟子莫能解。或言玄能者，融召令算，一转便决，众咸骇服。及玄业成辞归，既而融有礼乐皆东之叹。”注引玄别传曰：“年二十一，博极群书，精历数图纬之言，兼精算术。”又曰：“时涿郡卢子干为门人冠首。季长又不解剖裂七事，玄思得五，子干得三。季长谓子干曰：‘吾与汝皆弗如也。’季长临别执玄手曰：‘大道东矣，子勉之。’”季长，融之字。子干，卢植之字也。<br/>　　玄身长八尺，秀眉朗目，造次颠沛，非礼不动。黄巾贼数万人经玄庐，皆为之拜，高密一县，不被抄掠。袁绍尝遇玄而不礼也。赵融闻之曰：“贤人者，君子之望也。不礼贤，是失君子之望。夫有为之君，不失万民之欢心，况于君子乎？失君子之望，难乎有为也。”<br/>　　四年（己卯、一九九）<br/>　　春，曹操获吕布，斩之〔一〕。<br/>　　〔一〕　范书献帝纪作“三年十二月癸酉”。按三国志武帝纪，曹操十月始围城，“灌其城三月”，则擒吕布在十二月底或第二年正月，袁纪亦不误。疑“春”下脱“正月”二字。<br/>　　二月，司空曹操让位于太仆赵岐，不听。<br/>　　三月，卫将军董承为车骑将军。<br/>　　封操三千户，讨吕布之功也。固让不受。<br/>　　三月〔一〕，袁绍讨公孙瓒。<br/>　　〔一〕　此文重出，恐系衍文。<br/>　　六月，拜孙策为会稽太守、讨逆将军，封吴（阳）侯〔一〕。<br/>　　〔一〕　据三国志本传及注引江表传删。<br/>　　初，彭城人张昭避乱淮南，策宾礼之。及策东略，遂为之谋主。闻袁术僭号，昭为策书谏术曰：“昔者董卓无道，陵虐王室，祸加太后，暴及弘农，天子播越，宗庙焚毁。是以豪杰发愤，赫然俱起。元恶既毙，幼主东顾，乃使王人奉命，宣明朝恩，偃武脩文，与之更始。而河北异谋，黑山不顺〔一〕，刘表僭乱于南，公孙叛逆于北，刘繇阻兵，刘备争盟，是以未获承命，囊弓戢戈也。常谓使君与国同轨，舍是不恤，睆然有自取之志〔二〕，惧非海内企望之意。昔汤伐桀，称‘有夏多罪’〔三〕；武王伐纣，曰‘殷有重罚’〔四〕。此二王者，虽有圣德，假使时无失道之过，何由逼而取之也。今主上岂有恶于天下，徒以幼小，胁于僣臣，异于汤武之时也。又闻幼主明智聪敏，有夙成之德，天下虽未被恩，咸以归心焉。若辅而兴之，旦、奭之美，率土之所望也。使君五世相承，为汉宰辅，荣宠之盛，莫与为比，宜效忠守节，以报汉室。世人多惑图纬之言，妄牵非类之文，苟以悦主为美，不顾成败之计，今古所慎也。忠言逆耳，駮议致憎，苟有益于尊明，则无所敢辞。”术始自以为有淮南之众，料策之必与己同，及得其书，遂愁沮发疾。<br/>　　〔一〕　李贤曰：“谓袁绍为冀州牧，与黑山贼相连。”<br/>　　〔二〕　睆，完也。睆然，自得之貌。<br/>　　〔三〕　见书汤誓。<br/>　　〔四〕　见史记周本纪。<br/>　　袁绍自破公孙瓒，贡御希慢，私使主簿耿苞密白曰：“赤德运衰，历数将改，宜顺天意，以应民望。” 绍以苞白事咨于军府，议者咸以苞为妖妄宜诛，绍杀苞以悦众，然遂有逆谋。<br/>　　于是绍将南出师，以攻曹操。沮授、田丰谏曰： “师出历年，百姓疲敝，仓库无积，赋役方殷，此国之深忧也。宜遣使献捷天子，务农逸民。若不得通，乃表曹操隔我王路。然后进屯黎阳，渐营河南，益作船舫，缮治器械，分遣精骑，抄掠边鄙。令彼不得安，我处其逸，三年之内，事可坐定也。”审配、郭图曰：“兵书之法，十围五攻，敌则能战〔一〕。今以明公之神武，跨河朔之人众，以伐曹氏，譬若覆手。今不时取，后难图也。”授曰：“盖救乱诛暴，谓之义兵；恃众凭强，谓之骄兵。兵义无敌，骄者先灭〔二〕。曹氏迎天子，建宫许都，今兴师南向，于义则违。且庙胜之策，不在强弱。曹氏法令既行，士卒精练，非公孙瓒坐而受围者也。今弃万安之术，而兴无名之兵〔三〕，窃为公危之。”图曰：“武王伐纣，不为不义，况〔兵加〕曹氏而云无称〔四〕！且公师武臣勇，将士愤怒，人思自骋。而不及时早定大业，虑之失者。夫‘天与不取，反受其咎’〔五〕。此越之所以霸，吴之所以亡也。监军之计，恐非见时知机之变。”绍从之。<br/>　　〔一〕　孙子兵法谋攻篇：“故用兵之法，十则围之，五则攻之，倍则分之，敌则能战之。 ”<br/>　　〔二〕　魏相之语，见汉书魏相传。<br/>　　〔三〕　汉书高帝纪曰：“新城三老董公遮说汉王曰：‘兵出无名，事故不成。’”<br/>　　〔四〕　据三国志袁绍传注引献帝传补，范书绍传亦有“兵加”二字。<br/>　　〔五〕　见史记越王句践世家载范蠡之语。<br/>　　图等因是谮授曰：“授监统内外，威震三军，若其浸盛，何以制之？夫臣与主同者昌，主与臣同者亡，黄石之所忌也〔一〕。且御众于外，不宜知内。”绍疑焉，乃分监军为三都督，使授及郭图、淳于琼各典一军，遂南。<br/>　　〔一〕　按三国志袁绍传注引献帝传作“夫臣与主不同者昌，主与臣同者亡”。范书、通鉴均作“臣与主同者亡”。李贤曰：“臣与主同者，权在于主也。主与臣同者，权在臣也。”则臣不同于主，则权不在于主，岂能得昌？献帝传之“不”字系衍文。范书标点本据惠栋说补传文与袁纪同，甚是。此乃张良所传黄石公兵法之文。<br/>　　冬十一月，张绣、贾诩降曹操。<br/>　　十二月甲辰，司隶校尉钟繇持节镇抚关中。<br/>　　庚辰〔一〕，曹操率师拒袁绍于官渡。孔融谓荀彧曰：“绍地广兵强；田丰、许攸，智计之士也，为之谋；审配、逢纪，尽忠之臣也，任其事；颜良、文丑，勇冠三军，统其兵，殆难克乎？”彧曰：“<br/>　　绍兵虽强，而法不整。田丰刚而犯上，许攸贪而不治。审配专而无谋，逢纪果而自用，此二人留知后事者，攸〔家〕犯其法，必不能从也〔二〕，攸必为变。颜良、文丑，一夫之勇耳，可一战而擒也。”<br/>　　〔一〕　十二月甲辰朔，无庚辰，疑有讹。<br/>　　〔二〕　“家”字据三国志荀彧传补。从即纵也，古通用。<br/>　　袁术欲北至青州，曹操使刘备要击之。会术病死，操悔遣备，追之不及。备遂据下邳。<br/>　　五年（庚辰、二００）<br/>　　春正月壬午，车骑将军董承、偏将军王服谋杀曹操，发觉伏诛。<br/>　　初，承与刘备同谋，未发而备出。〔承〕谓服曰〔一〕：“郭汜有数百兵，坏李傕数万人，但足下与吾同不耳！昔吕不韦之门，须子楚而后高〔二〕，今吾与子犹是也。”服〔曰〕〔三〕：“惶恐不敢当，然兵又少。”承曰：“兴事讫，得曹公成兵，不足邪？”服曰：“今京师岂有所任者乎？”承曰：“长水校尉种辑〔四〕、议郎吴硕，是吾腹心办事者。”辑、硕皆被诛。<br/>　　〔一〕　据三国志先主传注引献帝起居注补。<br/>　　〔二〕　史记吕不韦传曰：吕不韦谓子楚曰：“子不知也，吾门待子门而大。”<br/>　　〔三〕　据裴注引献帝起居注补。<br/>　　〔四〕　范书献帝纪作“越骑校尉” 。而董卓传、三国志先主传注引献帝起居注与袁纪同。<br/>　　曹操攻刘备，备奔袁绍。<br/>　　二月，绍遣沮授、郭图、淳于琼、颜良等攻刘延于白马，绍引兵至黎阳。<br/>　　沮授临发，会其宗族，散赀财以与之曰：“夫势存则威无不行，势亡则不保一身，哀哉！”其弟宗曰： “曹公士马不敌，兄何惧焉？”授曰：“以曹兖州之明略，又挟天子为资，我虽克伯珪，众实疲敝，而将校主锐〔一〕，军之破败，在此举矣。扬雄有言曰：‘六国蚩蚩，为嬴弱姬〔二〕。’今之谓矣。”<br/>　　〔一〕　三国志袁绍传注引献帝传及范书均作“将骄主□”，袁纪恐误。<br/>　　〔二〕　语见法言。<br/>　　夏四月，曹操救刘延，大战，斩颜良。<br/>　　秋七月辛巳，立皇子冯为〔南〕（河）阳王〔一〕。<br/>　　〔一〕　据范书改。此即下文之南阳王也。<br/>　　壬午，南阳王薨。<br/>　　八月，袁绍将济河，沮授谏曰：“胜负变化，不可不详。今宜留屯延津，分兵官渡。若克获，还迎不晚；设其有难，众不可还。”绍不从。授临济叹曰：“上盈其志，下务其功，悠悠黄河，吾其反乎？”遂以疾辞。绍恨之，乃省其所部，并属郭图，遂军官渡。<br/>　　绍众盛，操军大惧，与荀彧书，议欲还许以引绍。彧报曰：“绍聚官渡，欲与决胜负。公以至弱当至强，若不制，必为所乘，是天下之大机也。且绍布衣之雄，能聚人而不能用也。以公神武明哲，而奉以大顺，何向而不济！今军食虽少，未若楚汉在荥阳、成皋间也。是时刘、项莫能先退，先退者势屈也。公以十分居一之众，画地而守之，扼其喉而不能进，已半年矣。情见势竭，必将有变。此用奇之时，不可失也。”操从之。<br/>　　刘备去袁绍，南奔汝南。<br/>　　九月庚子朔，日有蚀之〔一〕。诏公卿各上封事，靡有所讳。<br/>　　〔一〕　范书、续汉志均作“庚午” ，袁纪误。<br/>　　袁、曹相持于官渡。孙策欲袭许，迎乘舆。部署未发，为许贡客所害。<br/>　　先是吴郡太守许贡为策所杀，其小子与客谋报曰：“孙策勇锐，若多杀人于道，策必自出，则可擒也。 ”客从之，乃杀人于江边。策闻之怒，单骑自出，客刺伤之。将死，谓张昭曰：“中国乱，以吴、越之众，三江之固，足可观成败。公等善辅吾弟！”呼权，佩以印绶曰：“举江东之众，决机于两阵之间，与天下争衡，卿不如我。任贤使能，各尽其力，以保江东，我不如卿。”<br/>　　初，策在吴与张昭论曰：“今四海未定，当以武平之耳。”吴人陆绩年少，在坐末大声言曰：“昔管夷吾相齐桓公，九合诸侯，一匡天下，不用兵车。孔子曰：‘远人不服，则修文德以来之。’〔一〕今诸君不务道德怀取之术，而唯尚武，绩虽童蒙，窃所未安也。” 昭等异焉。<br/>　　〔一〕　见论语季氏。<br/>　　绩容貌雄壮，博学多识，星历算数，无不该览。及权统事，辟奏曹掾。以直道见惮，出为郁林太守，加偏将军。绩意在儒雅，非其志也，虽在军旅，着述不废。作浑天图〔一〕，注易释玄〔二〕，皆传于世。预自知亡日，乃为辞曰：“有汉志人，吴郡陆绩，幼敦诗书，长玩礼易，受命南征，遘疾逼厄，遭命不永，鸣呼悲隔！”又曰：“<br/>　　从今已去，六十年之外，车同轨，书同文，恨不及见也。”<br/>　　〔一〕　开元占经卷六十七载之。<br/>　　〔二〕　隋志曰：周易十五卷，吴郁林太守陆绩注。新旧唐志均作十三卷。原本已佚，现存明姚士□所辑陆氏易解一卷。又隋志载扬子太玄经十卷，陆绩、宋衷注。新旧唐志均作十二卷。亦佚。<br/>　　十一月甲子，曹操与袁绍战于官渡，绍师大溃。<br/>　　沮授为操军人所执，授大呼曰：“授不降也，为所执耳。”操与之有旧，逆谓之曰：“分野殊异，遂用阻绝，不图今日乃相擒也。”授对曰：“冀州失策，以取奔北。授智力俱困，宜其见擒。”操曰：“本初无谋，不相用计，今丧乱过纪，国家未定，当相与图之。” 授曰：“叔父、母弟，悬命袁氏，若蒙公灵，速死为福。”公叹曰〔一〕：“孤早相得，天下不足虑也。”遂舍而厚遇之。顷之，谋归袁氏，操杀之。<br/>　　〔一〕　“公”字蒋本原阙，据黄本、南监本补，然据上文，恐当以作“操”为是。<br/>　　六年（辛巳、二０一）<br/>　　春三月，曹操以袁绍新败，欲悉军以征刘表，以问尚书令荀彧曰。彧曰：“今绍之败，其众离心，宜因而遂定；而欲远背兖豫，南军江汉。夫困兽犹斗，况在绍乎？若收绍其余烬承虚以出，则公之事去矣。”<br/>　　四月，曹操将兵于河上。<br/>　　八月辛卯，侍中郗虑、尚书令荀彧、司隶校尉钟繇侍讲于内。<br/>　　冬十一月，曹操征刘备。备奔刘表，屯新野。<br/>　　七年（壬申、二０二）<br/>　　夏五月庚戌，袁绍发病死。<br/>　　初，绍有三子：谭、熙、尚。谭长而惠，尚少而美。绍妻爱尚，数称其才。绍以奇其貌，欲以为后，乃出谭为青州刺史。沮授谏曰：“世称一兔走衢，万人逐之，一人获之，贪者悉止，分定故也〔一〕。且平均以贤，德均则卜，古之制也〔二〕。愿上推先代成败之诫，下思逐兔分定之义。”绍曰：“孤欲令三子各据一州，以观其能。”授出曰：“祸其始此矣。”及绍未命而死，其别驾审配、护军逢纪宿以骄侈，为谭所疾，于是纪外顺绍妻，内虑私害，乃矫〔绍〕（诏）遗命〔三〕，奉尚为嗣。谭至不得立，自称车骑将军。由是有隙，谭军黎阳。<br/>　　〔一〕　商君书定分篇：“一兔走，百人逐之，非兔可分以为百也，由名分之未定也。夫卖兔者满市，而盗不敢取，由名分已定也。故名分未定，尧、舜、禹、汤且皆●焉而逐之；名分已定，贫盗不取。”慎子亦有此说。<br/>　　〔二〕　昭公二十六年左传载王子朝使告于诸侯曰：“昔先王之命曰：‘王后无适，则择立长。年钧以德，德均以卜，王不立爱，公卿无私，古之制也。’”又襄公三十一年左传载穆叔曰：“大子死，有母弟，则立之；无，则立长。年钧择贤，义均则卜，古之道也。”其义一也。<br/>　　〔三〕　绍、诏形近而讹，故正之。<br/>　　九月，曹操征谭、尚。<br/>　　越嶲男子化为妇人。周群曰：“将有易代之事者。”<br/>　　八年（癸未、二０三）<br/>　　春，操破谭、尚。<br/>　　秋七月，曹操上言：“守尚书令荀彧自在臣营，参同计画，周旋征伐，每皆克捷，奇策密谋，悉皆共决。及彧在台，常私书往来，大小同策，诗美腹心〔一〕，传贵庙胜〔二〕，勋业之定，彧之功也。而臣前后独荷异宠，心所不安。彧与臣事通功并，宜进封赏，以劝后进者。”于是封彧为万岁亭侯〔三〕。<br/>　　〔一〕　诗周南兔罝曰：“赳赳武夫，公侯腹心。”<br/>　　〔二〕　孙子兵法计篇曰：“夫未战而庙算胜者，得算多也。未战而庙算不胜者，得算少也。多算胜，少算不胜，而况于无算乎？吾以此观之，胜负易见矣。”<br/>　　〔三〕　卢弼曰：“胡三省曰：‘九域志，郑州有万岁亭。彧所封也。’潘眉曰：‘太平寰宇记九，新郑汉旧县，属河南郡，有万岁亭，后汉荀彧封万岁亭侯于此。’弼按：韩浩封万岁亭侯，见武纪建安十八年注。彧第六子顗，亦封万岁亭侯，见晋书荀顗传。”<br/>　　八月，曹操征刘表，军次西平。<br/>　　谭、尚争冀州。<br/>　　九月，公卿迎气北郊，始用八佾〔一〕。<br/>　　〔一〕　范书献帝纪作“冬十月己巳 ”。又疑袁纪“始”下脱“复”字。范书及续汉祭祀志注引献帝起居注均有“复”字。<br/>　　冬十月，曹操至黎阳。<br/>　　九年（甲申、二０四）<br/>　　夏四月，操拔邯郸。<br/>　　秋八月，曹操破邺。袁尚、熙奔匈奴。<br/>　　辛巳，封萧何后为安众侯。<br/>　　九月，太中大夫孔融上书曰：“臣闻先〔王〕分九圻〔一〕，以远及近。春秋内诸夏而外夷狄。诗云： ‘封畿千里，惟民所止。’〔<br/>　　二〕故曰天子之居，必以众大言之〔三〕。周室既衰，六国力征授赂，割裂诸夏。镐京之制，商邑之度，历载弥久，遂以闇昧。秦兼天下，政不遵旧，革□五等〔四〕，埽灭侯甸，筑城万里，滨海立门，欲以六合为一区，五服为一家，关卫不要，遂使陈项作难，家庭〔临渊〕〔五〕，击柝不救〔六〕。圣汉因循，未之匡改，犹依古法。颍川、南阳、陈留、上党，三河近郡，不封爵诸侯。臣愚以为千里国内，可略从周官六乡、六遂之文，分取北郡，皆令属司隶校尉，以正王赋，以崇帝室。役自近以宽远〔七〕，繇华贡献〔八〕，外薄四海，揆文旧武，各有典书。”帝从之。<br/>　　〔一〕　据全后汉文补。<br/>　　〔二〕　见诗商颂玄鸟。原文“封” 作“邦”。汉人避高祖讳而改，宏因之。<br/>　　〔三〕　桓公九年公羊传曰：“京师者何？天子之居也。京者何？大也。师者何？众也。天子之居，必以众大之辞言之。”<br/>　　〔四〕　礼记王制曰：“王者之制禄爵，公侯伯子男凡五等。诸侯之上大夫卿、下大夫、上士、中士、下士凡五等。”孔疏、孟子、孙疏文字均异，此不并录。此非三代贵族等级制之实，仅是理想之制。<br/>　　〔五〕　黄本、全后汉文均作“临海 ”，蒋本疑其讹而阙之。陈璞曰：“四字疑讹。”今按此当指诗“如临深渊”之意，“海”当作“渊”，故补入。<br/>　　〔六〕　易系辞下曰：“重门系柝，以待暴客，盖取诸豫。”系柝者，值夜打更，以防不豫者也。<br/>　　〔七〕　“役”，蒋本阙，黄本作“ 投”。今据全后汉文补入。<br/>　　〔八〕　此句疑讹，他书均无。<br/>　　戊辰，以司空曹操领冀州牧。或说操曰：“宜复古制，置九州，则所制者广大，天下服矣。”操将从之，荀彧言于操曰：“冀州求公领牧，以要民心，甚善。至于分改九州，窃有疑焉。若是，冀州当取河东、冯翊、扶风、西河、并、幽之地，所夺者众。前日公破袁尚，擒审配，海内震骇，人人自恐不保其土地，守其兵众也。今〔使〕（<br/>　　便）分属冀州〔一〕，将皆动心。且人多说关右将士以〔闭关〕（动心）之计〔二〕，今闻此，必以为次第见夺，一旦生变，有守善者，〔三〕转相胁为非，则袁尚得宽其死，而袁谭怀贰，刘表遂保江汉之间，天下未易图也。愿公引兵先定河北，然后修复旧京，南临荆州，责王贡之不入，则天下咸知其意，人人自安。天下大定，乃议古制。”操曰：“微足下，失之者多矣。”遂寝九州之议。<br/>　　〔一〕　据三国志荀彧传改。<br/>　　〔二〕　作“动心”，乃涉上文而误，今据三国志彧传改。<br/>　　〔三〕　“守善”原作“善守”，误。据黄本改。<br/>　　十月，有星孛于东井。分叙州四郡为梁州〔一〕。<br/>　　〔一〕　此事不见他书。按兴平元年纪文分河西四郡为雍州，此恐重出而致误，当删。<br/>　　十年（乙酉、二０五）<br/>　　春正月，曹操攻袁谭于南皮，大破斩之。<br/>　　丁丑〔一〕，增封操万三千户，平幽、冀之功也。<br/>　　〔一〕　正月乙巳朔，无丁丑，疑有讹。<br/>　　八月，侍中荀悦撰政治得失，名曰申监〔一〕。既成而奏之曰：<br/>　　夫道之本，仁义而已〔二〕。五典以经之，群籍以纬之，咏之歌之，弦之舞之。前监既明，后复申之。<br/>　　致治之术，先屏四患，乃崇五政。<br/>　　一曰伪，二曰私，三曰放，四曰奢。伪乱俗，私坏法，放越轨，奢败制。四者不除，则政末由行矣。其致也，俗乱则道荒，虽天〔地〕（下）不得保其性也〔三〕；法坏则世倾，虽人主不得守其度也；轨越则礼亡，虽圣人不得全其行矣；制败则欲肆，虽四表不得充其求矣〔四〕。是谓四患。<br/>　　修农桑以养其生，审好恶以正其俗，〔宣〕（置）文教以章其化〔五〕，立武备以秉其威，制赏罚以统其法。是谓五政。<br/>　　民不畏死，不可惧以罪；人不乐生，不可劝以善。虽使契布五教〔六〕，咎繇作士〔七〕，政不行矣。故在上者先丰民财，以定其志，帝耕藉田，后桑蚕宫，国无游民，野无荒业，财（贾）不〔虚〕用〔八〕，力不妄加，以周民事。是谓养生。<br/>　　君子之所以动天地，感神明，正万物，而成至治者，必乎真定而已。故在上者审定好恶，好恶既定乎功罪，毁〔誉〕（举）亦终于准验〔九〕。听言责事，举名察实，无或（作）诈伪淫巧〔十〕，以荡众心。故事无不核，物无不〔切〕（功）〔十一〕，善无不显，恶无不彰，俗无奸诈，民无淫风。百姓上下，睹利害之存乎己也，故肃敬其心，内不回惑，外无异望，则民志平矣。是谓正俗。<br/>　　君子以情用，小人以刑用，荣辱者，赏罚之精华也。故礼教荣辱，以加君子，化其情也；桎梏〔鞭扑〕〔十二〕，以加小人，化其刑也。君子不犯辱，况于刑乎？小人不忌刑，况于辱乎？若其在中人之伦，则礼刑兼焉。教化之废，推中人而堕于小人之域；教行之行，引中人而纳于君子之涂。是谓章化。<br/>　　小人之情，缓则骄，骄则怠，怠则怨〔十三〕，怨则叛，危则谋乱，安则思欲，非威强无以惩之。故在上者，必有武备，以戒不虞，以遏寇虐。安居则寄之内政，有事则用之军旅〔十四〕。是谓秉威。<br/>　　赏罚，政之柄也。赏明罚审，信顺令行〔十五〕。赏以劝善，罚以惩恶。人主不妄赏，非徒爱其财也，赏妄行则善不劝矣。不妄罚，非徒矜其人也，罚妄行则恶不惩矣。赏不劝，谓之止善；罚不惩，谓之纵恶。在上者能不止下为善，不纵下为恶，则国法立矣。是谓统法。<br/>　　四患既蠲，五政既立，行之以诚，守之以固，简而不怠，疏而不失。无为为之，使自施之；无事事之，使自安之〔十六〕。不肃而成，不严而治，垂拱揖让，而海内平矣。<br/>　　古者天子诸侯有事，必告于庙。〔朝〕（庙）有二史〔十七〕，左史记言，右史记事〔十八〕。事为春秋，言为尚书。君举必记，善恶成败，无不存焉。下及士庶，苟有茂异，咸在载籍。或有欲显而不得，欲隐而名彰，得失一朝，荣辱千载。善人劝焉，淫人惧焉。〔十九〕可备史官，掌其典常。<br/>　　上览而善焉。<br/>　　〔一〕　按汉纪自序，汉纪始作于建安三年，成于建安五年，历时二年左右。申监之作又早于汉纪，当系建安初年之事。袁纪系之于十年，恐误。<br/>　　〔二〕　易说卦：“立人之道，曰仁与义。”<br/>　　〔三〕　据申鉴及范书荀悦传改。昭公八年左传载师旷曰：“怨讟并作，莫保其性。”杨伯峻曰：“性之言生也，莫保其生，言无人能保其生活或生存。”<br/>　　〔四〕　书尧典曰“光被四表”，指四方之地。<br/>　　〔五〕　据申鉴及范书改。<br/>　　〔六〕　书舜典曰：“帝曰：契，百姓不亲，吾以不游，汝作司徒，敬敷五教在宽。”<br/>　　〔七〕　书舜典曰：“帝曰：皋陶，蛮夷猾夏，寇贼奸宄，汝作士，五刑有服。”<br/>　　〔八〕　据申鉴改。范书作“财不贾用”。<br/>　　〔九〕　据黄本改。申鉴即作“誉” 。<br/>　　〔十〕　据申鉴删。<br/>　　〔十一〕据申鉴改。<br/>　　〔十二〕据申鉴补。<br/>　　〔十三〕申鉴作“骄则恣，恣则急，急则怨”，范书作“骄则恣，恣则怨”，与袁纪迥异。<br/>　　〔十四〕即管仲作内政而寄军令之意，详前。<br/>　　〔十五〕申鉴及范书作“明赏必罚，审信慎令”。<br/>　　〔十六〕“安”，申鉴作“交”。老子德经曰：“为无为，事无事。”又曰：“我无为，人自化；我无事，人自富。”<br/>　　〔十七〕据申鉴改。<br/>　　〔十八〕礼记玉藻曰：“天子玄端而居，动则左史书之，言则右史书之。”<br/>　　〔十九〕成公十四年左传曰：“君子曰：春秋之称，微而显，志而晦，婉而成章，尽而不污，惩恶而劝善，非圣人，谁能脩之？”<br/>　　悦字仲豫，颍川人也。少有才理，兼综儒史。是时曹公专政，天子端拱而已。上既好文章，颇有才意，以汉书为繁，使悦删取其要，为汉纪三十篇。<br/>　　冬十一月，并州刺史高干反。<br/>　　十一年（丙戌、二０六）<br/>　　正月〔一〕，有星孛于北斗。占曰：“人主易位。 ”<br/>　　〔一〕　其上当脱“春”字。<br/>　　曹操征高干，斩之。<br/>　　己丑〔一〕，增封操并前三万户，食柘城、阳夏四县，比邓禹、吴汉故事。<br/>　　〔一〕　正月己亥朔，无己丑。疑系乙丑之误。<br/>　　秋七月，武威太守张猛杀叙州刺史邯郸商〔一〕。<br/>　　〔一〕　原误作“商邯”，据范书、通鉴迳改。又范书献帝纪“叙州”作“雍州”。按兴平元年，分叙州河西四郡置雍州，武威属河西四郡，当以范书为是。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7685.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7687.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

