<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十二 宣公五年，尽十一年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十二 宣公五年，尽十一年全文,孔颖达作品" />
<meta name="description" content="春秋左传正义原文阅读,卷二十二 宣公五年，尽十一年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10171.html";
var nextpage="novel-read-1018-10173.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十二 宣公五年，尽十一年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10171.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十二 宣公五年，尽十一年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:52:59<span class="divide">|</span></p>
<div class="page-body">
<div class="page-content">
<p>【经】五年，春，公如齐。<br/><br/>　　夏，公至自齐。<br/><br/>　　秋，九月，齐高固来逆叔姬。高固，齐大夫。不书女，归降於诸侯。<br/><br/>　　[疏]注“高固”至“诸侯”。<br/><br/>　　○正义曰：僖五年“公孙兹如牟”。注云：“娶於牟也。卿非君命不越竟，故奉公命聘於牟，因自为逆。”然则此高固亦是因来聘而自逆也。经书“公孙兹如牟”，是以聘为文，此高固以逆为文，不言聘者，此二者皆以非君之命，不得越竟，请君行聘，而因自逆妻，本意为逆，不为聘也。从鲁而出，私娶轻而君命重，故书聘，不书逆。自外而来，则嫁女重，而受聘轻，故书逆不书聘。内外之异文耳。诸侯嫁女於大夫，则使大夫为之主，而书於经者，行礼为尊卑不敌，故使大夫为主耳。其女適他族，以先公遗体许人，必告於庙，故书之耳。嫁於诸侯者，皆书其归。此不书归者，差降於诸侯也。非齐夫人不得言归於齐，若言归於齐，高氏则下嫁於大夫，非公之敌，故不得书其归也。<br/><br/>　<br/><br/>　　叔孙得臣卒。无传。不书日，公不与小敛。○不与，音预。敛，力验反。<br/><br/>　　冬，齐高固及子叔姬来。叔姬宁，固反马。<br/><br/>　　[疏]注“叔姬宁固反马”。<br/><br/>　　○正义曰：传言“来，反马也”，据高固为文耳。嫌叔姬亦为反马，故辩之。二者各有所为，而且相随行耳。女既適人，当称夫族，宋荡伯姬是其事也。叔姬巳適高氏，而犹言子叔姬者，以其新归於夫，反马乃成为妇，今始来反马，故以父母之辞言之。<br/><br/>　<br/><br/>　　楚人伐郑。<br/><br/>　　【传】五年，春，公如齐。高固使齐侯止公，请叔姬焉。（留公，强成昏。○强，其丈反。）<br/><br/>　　“夏，公至自齐”，书，过也。公既见止，连昏於邻国之臣，厌尊毁列，累其先君，而於庙行饮至之礼，故书以示过。○厌，於涉反。累，劣伪反。<br/><br/>　　[疏]注“公既”至“示过”。<br/><br/>　　○正义曰：凡公行还书“至”者，往反无咎，喜之而告庙也。公如齐见止，求与高固为昏，方始得归，当以耻而不告，亦复告庙饮至，故依常书之，以示过。《释例》曰：“凡反行饮至，必以嘉会昭告祖祢，有功则舍爵策勋，无勋无劳，告事而已。若夫执止之辱，厌尊毁列，所以累其先君，忝其社稷，故当克躬罪已，不以嘉礼自殄。宣公如齐既巳见止，连昏於邻国之臣，而行饮至之礼，故传曰：‘书，过也。’”言书过者，书之以示公过也。<br/><br/>　<br/><br/>　　秋，九月，齐高固来逆女，自为也。故书曰“逆叔姬”，即自逆也。適诸侯称女，適大夫称字，所以别尊卑也，此《春秋》新例，故称“书曰”，而不言“凡”也。不於庄二十七年发例者，嫌见逼而成昏，因明之。○自为，於伪反。别，彼列反。<br/><br/>　　[疏]注“適诸”至“明之”。<br/><br/>　　○正义曰：俱是外来逆女。適诸侯，诸侯遣臣来逆，则称逆女，纪裂繻来逆女是也。適大夫，大夫自来逆，则称所逆之字，此高固来逆叔姬是也。二文不同，所以别尊卑也。传言卿自逆者，别其与君逆也。庄二十七年莒庆来逆叔姬，文与此同，不於彼发例者，嫌此高固见迫而成昏，与常例或异，故因此以明其不异也。<br/><br/>　<br/><br/>　　冬，“来”，反马也。礼，送女留其送马，谦不敢自安，三月庙见，遣使反马。高固遂与叔姬俱宁，故经、传具见以示讥。○庙见，贤遍反，下同。使，所吏反。<br/><br/>　　[疏]注“礼送”至“示讥”。<br/><br/>　　○正义曰：礼，送女適於夫氏，留其所送之马，谦不敢自安於夫，若被出弃，则将乘之以归，故留之也。至三月庙见，夫妇之情既固，则夫家遣使，反其所留之马，以示与之偕老，不复归也。法当遣使，不合亲行，高固因叔姬归宁，遂亲自反马，与之俱来。故经、传具见其事，以示讥也。《仪礼·昏礼》者，士之礼也，其礼无反马，故何休据之作《膏肓》以难《左氏》，言礼无反马之法。郑玄答之曰：《冠义》云“无大夫冠礼”，而有其昏礼，则昏礼者，天子、诸侯、大夫皆异也。《士昏礼》云“主人爵弁，纁裳缁袘。乘墨车，从车二乘”，妇车亦如之。此妇车出於夫家，则士妻始嫁，乘夫家之车也。《诗·鹊巢》云：“之子于归，百两御之。”又曰：“之子于归，百两将之。”将，送也。国君之礼，夫人始嫁，自乘其家之车也，则天子、诸侯嫁女，留其乘车可知也。高固，大夫也，来反马，则大夫亦留其车也，礼虽散亡，以《诗》之义论之，大夫以上，其嫁皆有留车反马之礼。留车妻之道也；反马，婿之义也。高固以秋九月来逆叔姬，冬，来反马，则妇人三月，祭行乃反马，礼也。是说礼有反马之法，唯高固不宜亲行耳。杜言三月庙见，谓无舅姑者，《士昏礼》，“妇至，其夕成昏。质明赞见妇於舅姑。若舅姑既没，则妇人三月，乃奠菜”。郑玄云“奠菜者，祭菜也”。又《记》曰：“妇人三月，然后祭行。”郑玄云：“谓助祭也”。《曾子问》篇端称孔子曰：“三月而庙见，称来妇也。择日而祭於祢，成妇之义也。”郑玄云：“谓舅姑没者也。”是舅姑没者，以三月而祭，因以三月为反马之节。舅姑存者，亦当以三月反马也。《士昏礼》又称“若不亲迎，则妇人三月，然后婿见於妻之父母”。此高固亲迎，则不须更见，故讥其亲反马也。案杜注经云“叔姬宁，固反马”，传唯举反马，不言宁者，以宁是常事，唯反马非礼，故传举其非礼者。<br/><br/>　<br/><br/>　　楚子伐郑。陈及楚平。晋荀林父救郑，伐陈。为明年晋、卫侵陈传。<br/><br/>　　【经】六年，春，晋赵盾、卫孙免侵陈。<br/><br/>　　夏，四月。<br/><br/>　　秋，八月，螽。无传。<br/><br/>　　冬，十月。<br/><br/>　　【传】六年，春，晋、卫侵陈，陈即楚故也。<br/><br/>　　夏，定王使子服求后于齐。子服，周大夫。<br/><br/>　　秋，赤狄伐晋，围怀及邢丘。邢丘，今河内平皋县。晋侯欲伐之。中行桓子曰：“使疾其民，骄则数战，为民所疾。○数，所角反。以盈其贯。将可殪也。殪，尽也。贯，犹习也。○贯，古患反，注同。殪，於计反。<br/><br/>　　[疏]注“殪尽”至“习也”。<br/><br/>　　○正义曰：《释诂》云“贯，习也”，“殪，死也”。言其死尽，故以殪为尽。盈其贯者，杜以为盈满其心，使贯习来伐。刘炫云：案《尚书·泰誓》，武王数纣之恶云：“商罪贯盈。”言纣之为恶，如物在绳索之贯，不得为习也。今知不然者，以《诗》称“射则贯兮”。先儒亦以为习，故杜用焉，义得两通。刘直以《尚书》之文而规杜过，恐非也。<br/><br/>　<br/><br/>　　《周书》曰：‘殪戎殷’，《周书》，《康诰》也。义取周武王以兵伐殷，尽灭之。<br/><br/>　　[疏]周书曰：“殪戎殷。”<br/><br/>　　○正义曰：如杜所注，戎训为兵，谓以兵伐殷而殪尽也。殪字宜在下，以《周书》本文，故其字在上。<br/><br/>　<br/><br/>　　此类之谓也。”为十五年晋灭狄传。○为，于伪反，下注同。<br/><br/>　　冬，召桓公逆王后于齐。召桓公，王卿士，事不关鲁，故不书，为成二年王甥舅张本。○召，上照反。<br/><br/>　　楚人伐郑，取成而还。九年，十一年传所称厉之役，盖如此。<br/><br/>　　郑公子曼满与王子伯廖语，欲为卿。二子，郑大夫。○曼音万。廖，力彫反。伯廖告人曰：“无德而贪，其在《周易》丰离下震上，丰。之离，丰上六变而为纯离也。《周易》论变，故虽不筮，必以变言其义。丰上六曰：“丰其屋，蔀其家，闚其户，阒其无人，三岁不觌，凶。”义取无德而大，其屋不过三岁必灭亡。○蔀，步口反，又普口反。闚，古规反。阒，苦鵙反。觌，徒历反。<br/><br/>　　[疏]注“丰上”至“灭亡”。<br/><br/>　　○正义曰：丰卦震上离下，震为动，离为明，动而益明。丰，大之义。丰卦上六变而为纯离之卦，故为丰之离也。杜以筮得此卦爻，变而为彼卦，可言遇观之否，遇坤之比耳。此直口语，不是揲蓍。而亦言丰之离者，《周易》论变为义，故虽不筮，论《易》者，必以变言其义，故言丰之离也。杜又引“丰上六”至“不觌凶”，皆《周易》之文也。王弼以为上六“以阴处极而最在外，不复於位，深自幽隐，绝迹深藏者也”。蔀者，覆鄣之物也。丰大其屋，又鄣蔽其家，闇之甚也。以甚闇而处大屋，不能久享其利。其屋虽大，其室将空，故窥其户而阒然无人也。经三岁而不能显见则凶。伯廖引此者，义取无德而居乃屋，不过三岁必灭亡。<br/><br/>　<br/><br/>　　弗过之矣。”不过三年。间一岁，郑人杀之。○间，间厕之间。<br/><br/>　　【经】七年，春，卫侯使孙良夫来盟。<br/><br/>　　夏，公会齐侯伐莱，传例曰：不与谋也。莱国，今东莱黄县。○莱音来。不与音预。<br/><br/>　　[疏]“卫侯”至“来盟”。<br/><br/>　　○正义曰：文二年，“晋人以公不朝，使阳处父父盟公以耻之。书曰：‘及晋处父盟。’”去其族以厌耻也。然则公与大夫对盟则为耻辱，此良夫来盟，无贬责者，彼公亲朝晋，晋侯不与公盟，故遣大夫敌公，是为耻辱。此不贬责者，其君不得亲来，遣臣来与公盟，不对彼君，非为耻也。<br/><br/>　<br/><br/>　　秋，公至自伐莱。无传。<br/><br/>　　大旱。无传。书旱而不书雩，雩无功，或不雩。<br/><br/>　　冬，公会晋侯、宋公、卫侯、郑伯、曹伯于黑壤。○壤，如丈反。<br/><br/>　　【传】七年，春，卫孙桓子来盟，始通。且谋会晋也。（公即位，卫始脩好。○好，呼报反。）<br/><br/>　　夏，公会齐侯伐莱，不与谋也。凡师出，与谋曰“及”，不与谋曰“会”。与谋者，谓同志之国。相与讲议利害，计成而行之，故以相连及为文。若不获巳，应命而出，则以外合为文，皆据鲁而言。师者，国之大事，存亡之所由，故详其举动以例别之。○不与，音预，下及注“与谋”同，年末“不与”放此。应，应对之应。别，彼列反，下注同。<br/><br/>　　[疏]“凡师”至“曰会”。<br/><br/>　　○正义曰：《释例》曰：“与谋者，同志之国，彼我之计未定，相与共谋讲议，利害计成，而后行之。故以相连及为文。不与谋而出师者，谓不得巳而应命，故以外合为文，皆据鲁而言之也。公亲会齐侯伐莱，而传以师出示例，所以通卿大夫帅师者也。鲁既春会于曹，以谋伐郑，夏遂起师，而更从不与谋之文者，厉公篡大子忽之位，谋而纳之，非正，故讳，不与谋之例。若夫盟主之合，则上行乎下，非匹敌和成之类，故虽或先谋，皆从不与谋之例。成八年，‘晋士燮来聘’，且言将伐郯，下云‘会伐郯’。是也。凡乞师者，深求过理之辞，执谦以逼成其计。故虽小国乞之於大国，大国乞之於小国，亦皆不从与谋之例，臧宣叔、郤锜是也。传以师出为例，是唯系於战伐而刘、贾、许、颍滥以经诸‘及’字为义，本不在例，今欲强合之，所以多相错伐也。”杜言小乞大，大乞小者，僖二十六年公子遂如楚乞师，成二年臧宣叔如晋乞师，是小国乞於大国也；成十三年郤锜来乞师，十六年栾黡来乞师，十七年荀莹来乞师，十八年士鲂来乞师，是大国乞於小国也。与谋者，心俱欲伐，彼此同谋；乞师者，非彼所欲，乞来为已也。我乞彼者，彼不与我谋；彼乞我者，我不与彼谋，是故凡言乞者，皆从不与谋之例。宣叔是小乞大，郤锜是太乞小，除晋乞鲁以外，更无大乞小者，故举郤锜以辩乞小之事耳。晋是盟主，自是上行乎下，例无与谋之文，不由郤锜乞师，乃从不与谋之例。<br/><br/>　<br/><br/>　　赤狄侵晋，取向阴之禾。此无秋字，盖阙文。晋用桓子谋，故纵狄。○向，舒亮反。<br/><br/>　　[疏]注“此无秋字盖阙文”。<br/><br/>　　○正义曰：苗秀乃名为禾，夏则无禾可取。知此取必在秋，此无秋字盖阙文。<br/><br/>　<br/><br/>　　郑及晋平，公子宋之谋也，故相郑伯以会。冬，盟于黑壤。王叔桓公临之，以谋不睦。王叔桓公，周卿士，衔天子之命以监临诸侯，不同歃者，尊卑之别也。○相，息亮反。歃，所洽反，又所甲反。监，古衔反。<br/><br/>　　晋侯之立也，在二年。公不朝焉，又不使大夫聘，晋人止公于会。盟于黄父，公不与盟。以赂免。黄父即黑壤。故黑壤之盟不书，讳之也。慢盟主以取执止之辱，故讳之。<br/><br/>　　[疏]注“慢盟”至“讳之”。<br/><br/>　　○正义曰：昭十三年，“公会刘子、晋侯云云于平丘。八月甲戌，同盟於平丘。公不与盟”。於时晋以谗慝弘多，不与公盟，公不得与，非国之耻，故书其同盟而显言不与。此时公实有罪，为晋所执，不得与盟，是公之耻，故讳而不书其盟，若言诸侯实不盟，公无所可与然。<br/><br/>　<br/><br/>　　【经】八年，春，公至自会。（无传。义与五年书过同。）<br/><br/>　　[疏]注“义与五年书过同”。<br/><br/>　　○正义曰：被执不以为耻，而亦告庙饮至，故书之以示过也。故杜云“义与五年书过同”。<br/><br/>　<br/><br/>　　夏，六月，公子遂如齐，至黄乃复。无传。盖有疾而还，大夫受命而出，虽死，以尸将事，遂以疾还，非礼也。<br/><br/>　　[疏]注“盖有”至“礼也”。<br/><br/>　　○正义曰：下言其卒，故疑有疾而还也。《聘礼》曰：“宾入竟而死，遂也。”若宾死未将命，则既敛于棺，造于朝，介将命。”哀十五年传曰：“有朝聘而终，以尸将事之礼。”是入所聘之竟则当遂行。黄是齐竟，遂以疾还，非礼也。<br/><br/>　<br/><br/>　　辛巳，有事于大庙，仲遂卒于垂。有事，祭也。仲遂卒与祭同日，略书有事，为绎张本。不言公子，因上行还间无异事，省文，从可知也。称字，时君所嘉，无义例也。垂，齐地，非鲁竟，故书地。○大音泰，传同。为，于伪反。省，所景反。竟音境。<br/><br/>　　[疏]注“有事”至“书地”。<br/><br/>　　○正义曰：有事，祭也者，谓禘祭也。《释例》以昭十五年，有事于武宫，传称“禘于武公”，则知此言有事，亦是禘也。祭之日仲遂卒，不言禘，而略言有事者，禘事得常，不主书禘，为下绎祭张本耳。上言“公子遂如齐”，此言“仲遂卒”，不言公子者，此书有事，为仲遂卒而书之，与上相连犹是一事，因上行还间无异事，省公子之文，从可知也。卫氏难杜云：其间有“辛巳，有事于大庙”，何得为间无异事？秦氏释云：“有事于大庙”，是为仲遂卒起文，止是一事，故云间无异事也。既不书公子，而称仲遂者，时君所嘉宠，故称其字，非义例也。定五年传，“季平子行东野，卒于房”。房是鲁地，卒於竟内，故不书其地。垂是齐地，非鲁竟，故书地也。<br/><br/>　<br/><br/>　　壬午，犹绎。万人，去籥。绎，又祭，陈昨日之礼，所以宾尸。《万》，舞名。籥，管也。犹者，可止之辞。鲁人知卿佐之丧不宜作乐，而不知废绎，故内舞去籥，恶其声闻。○去，起吕反，注及传同。籥，羊略反。管音馆。恶，乌路反。声闻音问，又如字。<br/><br/>　　[疏]注“绎又”至“声闻”。<br/><br/>　　○正义曰：“绎，又祭”。《释天》文。孙炎云：“祭之明日，寻绎复祭”也。《公羊传》曰：“绎者何？祭之明日也。”《穀梁传》云：“绎者，祭之旦日之享宾也。”天子诸侯谓之为绎，少牢馈食，大夫之礼也，谓之宾尸。《释诂》云“绎，陈也”。是陈昨日之礼，以宾敬此尸也。《公羊传》曰：“万者何？干舞也。籥者何？籥舞也。其言万入去籥何？去其有声者，废其无声者，知其不可而为之也。犹者何？通可以巳也”。是万为舞名。《礼·明堂位》曰：“朱干玉戚，冕而舞《大武》。”干，楯也。戚，斧也。此舞者，左手执楯，右手执斧，故谓之武舞。言王者，以万人服天下，故以万为名。《诗》言硕人之舞云：“左手执籥，右手秉翟。”郑玄云“籥如管，六孔”何休云：“吹之以节舞也。”故吹籥而舞谓之文舞。鲁人知卿佐之丧不宜作乐，故去其有声，而不知废绎，纳舞去籥，恶其声闻也。寻杜注意，直云万舞名。又注隐五年，亦直云万舞也。下问羽数，则万是舞之大名，不取《公羊》万是干舞之义，则执羽吹籥是为万舞。故杜云：“纳舞去籥，恶其声闻。”是无干舞、籥舞之别名也。沈氏云，案《曾子问》“尝禘郊社，簠簋既陈，天子崩。后之丧废”，则卿丧不废正祭。绎是又祭，为轻故当废之。<br/><br/>　<br/><br/>　　戊子，夫人嬴氏薨。无传。宣公母也。<br/><br/>　　晋师、白狄伐秦。<br/><br/>　　楚人灭舒蓼。<br/><br/>　　秋，七月，甲子，日有食之，既。无传。月三十日食。<br/><br/>　　冬，十月，己丑，葬我小君敬嬴。敬，谥；嬴，姓也。反哭成丧，故称葬小君。<br/><br/>　　[疏]注“敬谥”。<br/><br/>　　○正义曰：《谥法》：“夙夜敬事曰敬。”<br/><br/>　<br/><br/>　　雨，不克葬。庚寅，日中而克葬。克，成也。<br/><br/>　　[疏]“雨不”至“克葬”。<br/><br/>　　○正义曰：定十五年九月“丁巳，葬我君定公，雨，不克葬。戊午，日下昃，乃克葬”。彼云乃此。云而者，《公羊传》曰：“而者何？难也。乃者何？难也。曷为或言而，或言乃？乃难乎而也。”何休云：“难者，臣子重难，不得以正日葬其君。言乃者，内而深，言而者，外而浅。下昃日昳久，故言乃。”《左氏无传，杜又不说，或如《公羊》之言，或是史家异辞。<br/><br/>　<br/><br/>　　城平阳。今泰山有平阳县。<br/><br/>　　楚师伐陈。<br/><br/>　　【传】八年，春，白狄及晋平。夏，会晋伐秦。（经在仲遂卒下，从赴。）晋人获秦谍，杀诸绛市，六日而苏。（盖记异也。○谍，徒协反，间也，今谓之细作。绛，古巷反。）<br/><br/>　　有事于大庙，襄仲卒而绎，非礼也。<br/><br/>　　楚为众舒叛，故伐舒蓼。灭之。舒、蓼，二国名。○为，于伪反。<br/><br/>　　[疏]注“舒蓼二国名”。<br/><br/>　　○正义曰：舒蓼二国名者，盖转写误，当云一国名。案《释例·土地名》有“舒、群舒、舒蓼、舒庸、舒鸠”。以为五名，则与文五年灭蓼同。盖蓼灭后更复，故楚今更灭之。刘炫以杜为一国而规之，非也。<br/><br/>　<br/><br/>　　楚子疆之。正其界也。○疆，居良反。<br/><br/>　　及滑汭，滑，水名。○滑，于八反。汭，如蜕反，一音如悦反。盟吴、越而还。吴国，今吴郡。越国，今会稽山阴县也。传言楚彊，吴、越服从。○会，古外反。稽，古兮反。彊，其良反。<br/><br/>　　[疏]“盟吴越而还”。<br/><br/>　　○正义曰：《谱》云：“吴，姬姓，周大王之子大伯、仲雍之后。大伯、仲雍让其弟季历，而去之荆蛮，自号句吴，句或为工，夷言发声也。大伯无子而卒，仲雍嗣之。当武王克殷，而因封其曾孙周章於吴，为吴子，又别封章弟虞仲於虞。自大伯五世而得封，十二世而晋灭虞，虞灭而吴始大，至寿梦而称王。寿梦以上，世数可知，而不纪其年。寿梦元年，鲁成公之六年也。夫差十五年，获麟之岁也。二十三年，鲁哀公之二十二年，而越灭吴。”“越，姒姓。其先，夏后少康之庶子也。封於会稽，自号於越。於者，夷言发声也。滨在南海，不与中国通。后二十馀世至於允常，鲁定公五年始伐吴。允常卒，子句践立，是为越王。越王元年，鲁定公之十四年也。鲁哀公二十二年，句践灭吴，霸中国，卒。春秋后七世，大为楚所破，遂微弱矣。”《外传》曰“羋姓归越”，是越本楚之别封也，或非夏后之后也。<br/><br/>　<br/><br/>　　晋胥克有蛊疾，惑以丧志。○蛊音古。丧，息浪反。郤缺为政。代赵盾。秋，废胥克，使赵朔佐下军。朔，盾之子，代胥克，为成十七年胥童怨郤氏张本。<br/><br/>　　冬，葬敬嬴，旱，无麻，始用葛茀。记礼变之所由。茀，所以引柩，殡则有之，以备火；葬则以下柩。○茀，方勿反，引棺索也。柩，其又反。<br/><br/>　　[疏]注“记礼”至“下柩”。<br/><br/>　　○正义曰：《礼记》诸言自某始者，皆与后人为始。此云“始用葛茀”，则自此以后常用葛，故云记礼变之所由。茀字，《礼》或作紼，或作綍，绳之别名也。《周礼·遂人》，大丧属六紼，天子用六也。《丧大记》，君葬用四紼，大夫士葬用二紼。是紼者所以引柩也。於殡则已有之，系於輴车，以备火灾。有灾则引柩以辟火，及葬，则用之以下柩也。<br/><br/>　<br/><br/>　　雨，不克葬，礼也。礼，卜葬，先远日，辟不怀也。怀，思也。<br/><br/>　　[疏]“雨不”至“怀也”。<br/><br/>　　○正义曰：《曲礼》云：“凡卜筮日，旬之外曰远某日，旬之内曰近某日。丧事先远日，吉事先近日。”郑玄云：“丧事，葬与练祥也；吉事，祭祀冠取之属也。”然则远近日，先卜上旬，不吉，卜次旬，又不吉，卜下旬。丧事则先卜，下旬卜葬先卜，远日辟不思念其亲，似欲汲汲而早葬之也。今若冒雨而葬，亦是不思其亲，欲得早葬，故举卜葬先远日，以证为雨而止，礼也。《王制》云：“庶人葬，不为雨止”者，郑玄云：“虽雨犹葬，礼仪少也。”<br/><br/>　<br/><br/>　　城平阳，书，时也。<br/><br/>　　陈及晋平。楚师伐陈，取成而还。言晋、楚争强。<br/><br/>　　【经】九年，春，王正月，公如齐。（无传。）公至自齐。（无传。）<br/><br/>　　夏，仲孙蔑如京师。<br/><br/>　　齐侯伐莱。无传。<br/><br/>　　秋，取根牟。根牟，东夷国也。今琅邪阳都县东有牟乡。<br/><br/>　　八月，滕子卒。未同盟。<br/><br/>　　九月，晋侯，宋公、卫侯、郑伯、曹伯会于扈。<br/><br/>　　晋荀林父帅师伐陈。<br/><br/>　　辛酉，晋侯黑臀卒于扈。卒於竟外，故书地。四与文同盟。九月无辛酉，日误。○竟音境。<br/><br/>　　[疏]注“卒於”至“日误”。<br/><br/>　　○正义曰：《释例》扈是郑地，故云卒於竟外。黑臀以二年始立，而云四与文同盟者，杜注《春秋》又为释例，前后经、传勘当备尽，岂晋侯二年始立，不于文公之世而云四与文同盟？必是后写之误。苏氏亦以为然。刘炫以此规杜，非也。其君卒，或书地，或不书地，皆从赴。今云“卒於竟外”，故书地者，晋侯实在竟外，卒非以为例也。刘炫云：襄七年，郑伯髡顽卒於鄵，昭二十五年，宋公佐卒于曲棘，竟内亦书地，非竟外。九月无辛酉者，下有十月癸酉。杜以长历推之，癸酉是十月十六日，辛酉在前十二日耳。故云九月无辛酉。上有八月，下有十月，非月误也。<br/><br/>　<br/><br/>　　冬，十月，癸酉，卫侯郑卒。无传。三与文同盟。<br/><br/>　　[疏]注“三与文同盟”。<br/><br/>　　○正义曰：郑父毁以僖二十五年卒，郑代立，其年盟于洮，二十六年于向，二十八年于践土，文七年于扈，十四年於新城，唯二与文同盟。云三者，以二、三字体相近，转写之误耳。若其不然，杜无容不委。刘炫以此规杜，非也。<br/><br/>　<br/><br/>　　宋人围滕。<br/><br/>　　楚子伐郑。<br/><br/>　　晋郤缺帅师救郑。<br/><br/>　　陈杀其大夫洩冶。洩冶直谏於淫乱之朝以取死，故不为《春秋》所贵而书名。○洩，息列反。冶音也。<br/><br/>　　[疏]注“洩冶”至“书名”。<br/><br/>　　○正义曰：文八年，宋人杀其大夫司马，贵之，而不名；此书洩冶之名，是不为《春秋》所贵，故书名。传称臣者，所以治烦去惑，是以伏死而争，则直谏者，臣之尽忠之事。洩冶忠谏而死，不为春秋所贵者，《释例》曰：“鲁哀之可谏者甚众，未闻仲尼之苦言。至於陈恒弑其君，孔子沐浴而朝，告於哀公。求讨不义，显事施舍足以致益者，固人臣之所当造膝也。若乃情色之惑，君不能得之於臣，父不能得之於子，臣子而欲显直於其君父，適所以益谤而致罪也。陈灵公宣淫，悖德乱伦，志同禽兽，非尽言所救。洩冶进无匡济远策，退不危行言孙，安昏乱之朝，慕匹夫之直，忘蘧氏可卷之德，死而无益。故经同罪贱之文。传特称仲尼以明之。忠为令德，非其人犹不可，况不令乎？此其义也。”是说不贵洩冶之意也。然则比干谏纣而死，孔子称殷有三仁焉，善比干者。《家语》云：子贡曰：“陈灵公君臣宣淫於朝，洩冶谏而杀之，是与比干谏死同，可谓仁乎？”孔子曰：“比干於纣，亲则诸父，官则少师，忠款之心，在於存宗庙而已，固当以必死争之，冀身死之后，纣当悔悟本志，存於仁者也。洩冶之於灵公，位在大夫，无骨肉之亲，怀宠不去，仕於乱朝，以区区之身，欲止一国之淫昏，死而无益，可谓狷矣！《诗》云‘民之多辟，无自立辟’，其洩冶之谓乎？是言洩冶之行，不得同於比干之意也。<br/><br/>　<br/><br/>　　【传】九年，春，王使来徵聘。（徵，召也。言周徵也。徵聘不书，徵加讽谕，不指斥。○讽，芳凤反。）夏，孟献子聘於周。王以为有礼，厚贿之。（○贿，呼罪反；《字林》音悔。）<br/><br/>　　秋，取根牟，言易也。○易，以豉反。<br/><br/>　　滕昭公卒。为宋围滕传。<br/><br/>　　会于扈，讨不睦也。谋齐、陈。陈侯不会。前年与楚成故。晋荀林父以诸侯之师伐陈。不书诸侯师，林父帅之，无将帅。○将，子匠反。帅，所类反。<br/><br/>　　[疏]注“不书”至“将帅”。<br/><br/>　　○正义曰：僖二十八年，“晋侯、齐师、宋师、秦师及楚人战於城濮”。彼注云：“宋公、齐国归父、秦小子慭既次城濮，以师属晋，不与战也。”彼以师属晋，而经书其师。此全不书者，彼虽公卿不行，仍有大夫帅之，将卑师众，故称师耳。此则全无将帅，以兵付晋，并入晋军，林父独自帅之，故唯书林父伐陈也。<br/><br/>　<br/><br/>　　晋侯卒于扈，乃还。<br/><br/>　　冬，宋人围滕，因其丧也。<br/><br/>　　陈灵公与孔宁、仪行父通於夏姬，皆衷其衵服，以戏于朝。二子，陈卿。夏姬，郑穆公女，陈大夫御叔妻。衷，怀也。衵服，近身衣。○夏，户雅反。衷音忠。王，丁仲反。衵，女乙反，一音汝栗反。《说文》云，日日所衣裳也；《字林》同，又云妇人近身内衣也，仁一反。御，如字，一音鱼吕反。近，附近之近。洩冶谏曰：“公卿宣淫，民无效焉，宣，示也。○效，户教反。且闻不令。君其纳之！”纳藏衵服。○闻，如字，一音问。公曰：“吾能改矣。”公告二子。二子请杀之，公弗禁，遂杀洩冶。孔子曰：“《诗》云：‘民之多辟，无自立辟。’其洩冶之谓乎！”辟，邪也。辟，法也。《诗·大雅》言邪辟之世，不可立法。国无道，危行言孙。○禁，居鸩反，又音金。多辟，本又作僻，匹亦反，注同。立辟，婢亦反，注同。邪，似嗟反，下同。行，下孟反。孙音逊。<br/><br/>　　楚子为厉之役故，伐郑。六年，楚伐郑，取成於厉。既成，郑伯逃归。事见十一年。○为，于伪反。见，贤遍反。<br/><br/>　　晋郤缺救郑。郑伯败楚师于柳棼。柳棼，郑地。○柳，力手反。棼，扶云反。国人皆喜，唯子良忧曰：“是国之灾也，吾死无日矣。”自是晋、楚交兵伐郑，十二年，卒有楚子入郑之祸。<br/><br/>　　【经】十年，春，公如齐。公至自齐。（无传。）<br/><br/>　　齐人归我济西田。元年以赂齐也。不言来，公如齐，因受之。○济，子礼反。<br/><br/>　　夏，四月，丙辰，日有食之。无传。不书朔，官失之。<br/><br/>　　已巳，齐侯元卒。未同盟而赴以名。<br/><br/>　　齐崔氏出奔卫。齐略见举族出，因其告辞以见无罪。○见，贤遍反，下同。<br/><br/>　　[疏]注“齐略”至“无罪”。<br/><br/>　　○正义曰：崔杼有宠於惠公，惠公既薨，高国二家恐其藉前世之宠，又有宠於新君，故畏其逼己，因君薨而逐之。崔杼未有罪也，齐人疑其事，故不言其名，略言崔氏，见其举族出奔耳。及仲尼脩之，大夫出奔，无罪不名。不名即因无罪，故因告称氏而书氏次，见无罪。若贵之，或称官，或称字，如司城子哀之类是也。<br/><br/>　<br/><br/>　　公如齐。五月，公至自齐。无传。<br/><br/>　　癸巳，陈夏徵舒弑其君平国。徵舒，陈大夫也。灵公恶不加民，故称臣以弑。○夏，户雅反。<br/><br/>　　六月，宋师伐滕。<br/><br/>　　公孙归父如齐。<br/><br/>　　葬齐惠公。无传。归父，襄仲之子。晋人、宋人、卫人、曹人伐郑。郑及楚平故。<br/><br/>　　秋，天王使王季子来聘。王季子者，《公羊》以为天王之母弟。然则，字季子。天子大夫称字。<br/><br/>　　[疏]注“王季”至“称字”。<br/><br/>　　○正义曰：《公羊传》曰：“王季子者何？天子之大夫也。其称王季子何？贵也。其贵奈何？母弟也。”是《公羊》以为天王之母弟也。母弟而称季子，然则字季子也。天子大夫例称字。襄三十年“天王杀其弟佞夫”。母弟称弟，此不言王弟者，《释例》云：“朝聘盟会嘉好之事，此兄弟之笃睦，非义例之所兴。故仍旧史之策，或称弟，或称公子。”是由义无所见，故因其旧文，其相杀害乃称弟，以示义耳。<br/><br/>　<br/><br/>　　公孙归父帅师伐邾，取绎。绎，邾邑。鲁国邹县北有绎山。○绎音亦。<br/><br/>　　[疏]注“绎邾”至“绎山”。<br/><br/>　　○正义曰：文十三年传称“邾迁于绎”。则绎为邾之都矣。更别有绎邑，今鲁伐取之，非取邾之都也。亦因绎山为名，盖近在邾都之旁耳。<br/><br/>　<br/><br/>　　大水。无传。<br/><br/>　　季孙行父如齐。<br/><br/>　　冬，公孙归父如齐。齐侯使国佐来聘。既葬成君，故称君命使也。饥。无传。有水灾，嘉穀不成。楚子伐郑。<br/><br/>　　【传】十年，春，公如齐。齐侯以我服故，归济西之田。（公比年朝齐故。）<br/><br/>　　夏，齐惠公卒。崔杼有宠於惠公，高、国畏其逼也，高、国二家，齐正卿。○杼，直吕反。逼，彼力反。公卒而逐之，奔卫。书曰“崔氏”，非其罪也；且告以族，不以名。典策之法，告者皆当书以名，今齐特以族告，夫子因而存之，以示无罪。又言“且告以族，不以名”者，明《春秋》有因而用之，不皆改旧。<br/><br/>　　[疏]注“典策”至“改旧”。<br/><br/>　　○正义曰：传言“且告以族，不以名”。知法当以名告，而齐人误以族告也。《释例》云：“若乃称司城，以贵效节於府人，书归父之还，以善复命於介，因齐人告辞，以著其无罪，盖随事以示褒贬也。传既云“书曰崔氏”，以明非罪；复云“且告以族，不以名”。知典策之书，旧当以名通也。齐国虽缪以族告，適合仲尼所褒之实，因而不革，以示无罪，且明《春秋》之作，或因仍旧史成文，不必皆有改也？何休《膏肓》以为《公羊》讥世卿而难《左氏》，苏氏释云：崔杼祖父名不见经，则知非世卿，且春秋之时，诸侯擅相征伐，犹尚不讥世卿，虽曰非礼，夫子何由独责？又郑《駮异义》引《尚书》“世选尔劳”，又引《诗》刺幽王绝功臣之世。然则兴灭继绝，王者之常，讥世卿之文其义何在？<br/><br/>　<br/><br/>　　凡诸侯之大夫违，违，奔放也。<br/><br/>　　[疏]注“违，奔放也”。<br/><br/>　　○正义曰：《释例》曰：“迫窘而奔，及以礼见放，俱去其国。故传通以违为文。”是言违兼奔放也。<br/><br/>　<br/><br/>　　告於诸侯曰：“某氏之守臣某，上某氏者姓，下某名。○守，手又反。<br/><br/>　　[疏]注“上某”至“某名”。<br/><br/>　　○正义曰：若言崔氏之守臣杼也。大夫受氏，常世守宗庙，故谓之守臣，言守宗庙之臣也。僖十二年，管仲云“天子之二守高、国在”，彼谓天子命之为守国之臣，与此异也。知此异於彼者，岂天子命者出奔，乃得告於诸侯，馀臣出奔不得告也？且下句云“失守宗庙”，如守臣谓守宗庙之臣，非守国也。天子赐姓，诸侯赐族，对文则姓与族别，散文则可以通。《礼》谓族人为庶姓，故云上某出者姓，其实正是族也。<br/><br/>　<br/><br/>　　失守宗庙，敢告。”所有玉帛之使者则告；玉帛之使谓聘。○之使，所吏反。<br/><br/>　　[疏]注“玉帛之使谓聘”。<br/><br/>　　○正义曰：聘礼，执玉致命，执帛致享，故云“玉帛之使谓聘”也。下注云：“恩好不接，故亦不告”。又昭二十年，“曹公孙会自鄸出奔宋”。注云：“尝有玉帛之使，来告，故书。”则杜意以为奔者之身尝有玉帛之使於彼国，已经相接，则告之。若奔者未尝往聘，恩好不接，则不告。唯告奔者，尝聘之国，馀不告也。刘炫以为玉帛之使，谓国家有交好之国皆告，非指奔者之一身。<br/><br/>　<br/><br/>　　不然，则否。恩好不接，故亦不告。○好，呼报反。<br/><br/>　　公如齐奔丧。公亲奔丧，非礼也。公出朝会奔丧会葬，皆书如不言其事，史之常也。<br/><br/>　　陈灵公与孔宁、仪行父饮酒於夏氏。公谓行父曰：“徵舒似女。”对曰：“亦似君。”徵舒病之。灵公即位，於今十五年，徵舒已为卿，年大无嫌是公子。盖以夏姬淫放，故谓其子为似以为戏。○夏，户雅反。女音汝。公出，自其厩射而杀之。二子奔楚。○厩，居又反。射，食亦反。<br/><br/>　　滕人恃晋而不事宋，六月，宋师伐滕。<br/><br/>　　郑及楚平，前年败楚师，恐楚深怨，故与之平。诸侯之师伐郑，取成而还。<br/><br/>　　秋，刘康公来报聘。报孟献子之聘，即王季子也。其后食采於刘。<br/><br/>　　师伐邾，取绎。为子家如齐传。<br/><br/>　　季文子初聘于齐。齐侯初即位。<br/><br/>　　冬，子家如齐，伐邾故也。鲁侵小，恐为齐所讨，故往谢。国武子来报聘。报文子也。<br/><br/>　　楚子伐郑。晋士会救郑，逐楚师于颍北。颍水出河南阳城，至下蔡入淮。<br/><br/>　　[疏]注“颍水”至“入淮”。<br/><br/>　　○正义曰：《释例》曰：“颍水出河南阳城县阳乾山，东南，经颍川汝阴，至淮南下蔡县入淮”也。<br/><br/>　<br/><br/>　　诸侯之师戍郑。郑子家卒。郑人讨幽公之乱，斫子家之棺，而逐其族。以四年弑君故也。斫薄其棺，不使从卿礼。○斫，竹角反。<br/><br/>　　[疏]注“以四”至“卿礼”。<br/><br/>　　○正义曰：《丧大记》云：“君大棺八寸，属六寸，椑四寸。上大夫大棺八寸，属六寸。下大夫大棺六寸，属四寸。士棺六寸。”然则子家上大夫，棺当八寸，今斫薄其棺，不使从卿礼耳。不知斫薄之使，从何礼也。<br/><br/>　<br/><br/>　　改葬幽公，谥之曰“灵”。<br/><br/>　　[疏]“幽公”。<br/><br/>　　○正义曰：《谥法》“动静乱常曰幽”。<br/><br/>　<br/><br/>　　【经】十有一年，春，王正月。<br/><br/>　　夏，楚子、陈侯、郑伯盟于辰陵。楚复伐郑，故受盟也。辰陵，陈地。颍川长平县东南有辰亭。○复，扶又反，下复封陈同。<br/><br/>　　公孙归父会齐人伐莒。无传。<br/><br/>　　秋，晋侯会狄于欑函。晋侯往会之，故以狄为会主。欑函，狄地。○欑，才端反。函音咸。<br/><br/>　　[疏]注“晋侯”至“狄地”。<br/><br/>　　○正义曰：凡诸诸聚会鲁不与者，皆历序诸国，云会于某地，上“盟于辰陵”即其事也。狄从诸夏，序列亦然。僖三十年“齐人狄人盟于邢”是也。此异於彼，而云“晋侯会狄”，是狄在彼地，晋往会之。故传说晋大夫欲召狄，郤成子劝其勤。是晋侯自往，故以狄为会主。成十五年“会吴于锺离”，襄十年“会吴于柤”，其意与此同。<br/><br/>　<br/><br/>　　冬，十月，楚人杀陈夏徵舒。不言楚子而称人，讨贼辞也。<br/><br/>　　[疏]注“不言”至“辞也”。<br/><br/>　　○正义曰：讨贼辞者，言弑君之贼，人人皆欲杀之，作举国共杀之文，故不言楚子也。襄二十七年，“卫杀其大夫甯喜”，亦是讨贼，但卫人自杀其臣，故称大夫。徵舒非楚之臣，不得言杀其大夫。诸放、杀及执他国之臣，皆不言某国大夫者，以人臣卑贱，故没其爵号，而空书名氏。<br/><br/>　<br/><br/>　　丁亥，楚子入陈。楚子先杀徵舒而欲县陈，后得申叔时谏，乃复封陈，不有其地，故书入在杀徵舒之后。<br/><br/>　　[疏]注“楚子”至“之后”。<br/><br/>　　○正义曰：案传楚子为陈讨夏氏乱，遂入陈杀夏徵舒，轘诸栗门。此经先书杀夏徵舒，后书入陈者，据先后事实为文。故杜注云：“楚子先杀徵舒而欲县陈，后得申叔时谏，乃复封陈，不有其地，故书入在杀徵舒之后。”是其事也。刘炫云：楚子入陈乃杀徵舒，经先书杀徵舒，后言入陈者，以楚子本意止欲讨贼，无心灭陈。及杀徵舒灭陈为县，后得申叔时谏，乃复封陈，於例不有其地，故云“入陈”。言楚人既杀徵舒，楚子乃复入陈，纳二子於陈。“入陈”之文为下纳张本。传云：“书曰：‘入陈，纳公孙宁、仪行父于陈’，书有礼也。”人纳连文，是入为纳也。昭八年“楚师灭陈。执公子招，放于越。杀陈孔奂”。彼心欲灭陈，此则主为讨贼，无心灭陈而复封之，君子善其自悔，故退入陈，於下隐其县陈之过。若其不然，当云楚子入陈，杀夏徵舒。如此则楚子本为入陈，因入乃讨陈贼，则是恶楚子。故书入在杀徵舒之后。<br/><br/>　<br/><br/>　　纳公孙宁、仪行父于陈。二子，淫昏乱人也。君弑之后，能外讬楚以求报君之雠，内结强援於国，故楚庄得平步而讨陈，除弑君之贼。於时陈成公播荡於晋，定亡君之嗣，灵公成丧，贼讨国复，功足以补过，故君子善楚复之。○播，补贺反。荡如字。<br/><br/>　　[疏]注“二子”至“复之”。<br/><br/>　　○正义曰：二子与君淫昏，致使君死国乱，实罪人也。今楚子入陈而纳之，乃是纳罪人也。例应罪楚子，而传言“书曰‘入陈，纳公孙宁、仪行父于陈’，书有礼也”。既善楚子有礼，则是恕彼之过，故杜迹其合恕之由，言贼讨国复，是二子之力，其功足以补过。故君子善楚复之。贾逵云：二子不系之陈，绝於陈也。恶其与君淫，故绝之。善楚有礼也。案子纠、捷菑皆不系国，自是例之常，贾说非也。《释例》云：“贾氏依放《穀梁》，云‘称纳者，内难之辞’。纳公孙宁、仪行父于陈，言书有礼，不可言内难也。陈县而见复，上下交驩，二人虽有淫纵之阙，今道楚匡陈，贼讨君葬，威权方盛。传称其礼，理无所难，此先儒说之不安也。”杜言“於时陈成公播荡於晋”者，此传云“陈侯在晋”。襄二十五年传云“夏氏之乱，成公播荡”是也。<br/><br/>　<br/><br/>　　【传】十一年，春，楚子伐郑，及栎。子良曰：“晋、楚不务德而兵争，与其来者可也。晋、楚无信，我焉得有信？”乃从楚。夏，楚盟于辰陵，陈、郑服也。（传言楚与晋狎主盟。○栎，力狄反。争，争斗之争。焉，於虔反。夏楚盟，本或作楚子。）<br/><br/>　　楚左尹子重侵宋，子重，公子婴齐，庄王弟。王待诸郔。郔，楚地。○郔音延。<br/><br/>　　令尹蒍艾猎城沂，艾猎，孙叔敖也。沂，楚邑。○艾，五盖反。猎，力涉反。沂，鱼依反。<br/><br/>　　[疏]注“艾猎孙叔敖”。<br/><br/>　　○正义曰：服虔亦云：艾猎蒍贾之子孙叔敖也。此年云“令尹蒍艾猎”，明年云“令尹孙叔敖”，明一人也。《世本》“艾猎为叔敖之兄”。《世本》多误，本不必然。<br/><br/>　<br/><br/>　　使封人虑事，封人，其时主筑城者，虑事，谋虑计功。○虑，如字，一音力於反，《广雅》云，无虑都邑也。<br/><br/>　　[疏]注“封人”至“计功”。<br/><br/>　　○正义曰：《周礼·封人》，“凡封国，封其四疆。造都邑之封域者，亦如之”。《大司马》：“大役，与虑事受其要，以待考而赏诛。”郑玄云：“虑事者，封人也。於有役，司马与之属赋丈尺与其用人数也”。是封人主造城邑、计度人数。此云“使封人”，故云“其时主筑城者”。虑事者，谋虑城筑之事，无则虑之，讫则计功也。史书多有无虑之语，皆谓揆度前事也。<br/><br/>　<br/><br/>　　以授司徒。司徒掌役。量功命日，命作日数。分财用，财用，筑作具。平板榦，榦，桢也。○榦，古旦反，亦作幹。桢音贞。<br/><br/>　　[疏]注“榦桢也”。<br/><br/>　　○正义曰：《释诂》云：“桢、翰，榦也。”舍人曰：“桢，正也。筑墙所立两木也。翰所以当墙两边鄣土者也。”彼桢为榦，故谓榦为桢，谓墙之两头立木也。板在两旁，卧鄣土者，即彼文榦也。平板榦者，等其高下，使城齐也。<br/><br/>　<br/><br/>　　称畚筑，量轻重。畚，盛土器。○畚音本。盛音成。程土物，为作程限。○为，于伪反，又如字。<br/><br/>　　[疏]“称畚筑，程土物”。<br/><br/>　　○正义曰：畚者，盛土之器。筑者，筑土之杵。《司马》注，辇车所载二筑是也。称畚筑者，量其轻重，均负土与筑者之力也。程土物，谓锹&#18822;畚轝之属，为作程限，备豫也。<br/><br/>　<br/><br/>　　议远迩，均劳逸。略基趾，趾，城足；略，行也。○趾音止。行，下孟反。具糇粮，糇，乾食也。○糇音侯。粮音良。乾食，如字，一音嗣；本或作乾饭。度有司。谋监主。○度，待洛反。监，古衔反。事三旬而成，十日为旬。不愆于素。不过素所虑之期也。传言叔敖之能使民。○愆，起虔反。<br/><br/>　　晋郤成子求成于众狄。众狄疾赤狄之役，遂服于晋赤狄潞氏最强，故服役众狄。○潞音路。秋，会于欑函，众狄服也。是行也，诸大夫欲召狄。郤成子曰：“吾闻之，非德，莫如勤，非勤，何以求人？能勤，有继。其从之也。勤则功继之。《诗》曰：‘文王既勤止。’《诗·颂》文王勤以创业。○创，初亮反。文王犹勤，况寡德乎？”<br/><br/>　　冬，楚子为陈夏氏乱故，伐陈。十年，夏徵舒弑君。○为，于伪反。谓陈人“无动！将讨於少西氏”。少西，徵舒之祖子夏之名。○少，诗照反。<br/><br/>　　[疏]注“少西”至“之名”。<br/><br/>　　○正义曰：《礼》以王父字为氏，徵舒以夏为氏，知子夏是字，少西是名。言少西氏者，氏犹家也，言将讨少西之家。<br/><br/>　<br/><br/>　　遂入陈，杀夏徵舒，轘诸栗门。轘，车裂也。栗门，陈城门。○轘音患。因县陈。灭陈以为楚县。陈侯在晋。灵公子成公午。申叔时使於齐反，复命而退。王使让之，曰：“夏徵舒为不道，弑其君，寡人以诸侯讨而戮之，诸侯、县公皆庆寡人，楚县大夫皆僣称公。○使，所吏反。僣，子念反。<br/><br/>　　[疏]“以诸侯讨而戮之”。<br/><br/>　　○正义曰：经无诸侯，而云以诸侯讨之，诸侯皆庆者，时有楚之属国从行也。十二年邲之战，经不书唐，而传云唐侯为左拒。昭十七年长岸之战，经不书随，而传言使随人守舟。明此时亦有诸侯，但为楚私属，不以告耳。<br/><br/>　<br/><br/>　　女独不庆寡人，何故？”对曰：“犹可辞乎？”王曰：“可哉！”曰：“夏徵舒弑其君，其罪大矣；讨而戮之，君之义也。抑人亦有言曰：‘牵牛以蹊人之田，抑，辞也。蹊，径也。○女音汝。蹊音兮。径，古定反。而夺之牛。’牵牛以蹊者，信有罪矣；而夺之牛，罚巳重矣。诸侯之从也，曰讨有罪也。今县陈，贪其富也。以讨召诸侯，而以贪归之，无乃不可乎？”王曰：“善哉！吾未之闻也。反之，可乎？”对曰：“吾侪小人所谓‘取诸其怀而与之’也。”叔时谦言小人意浅，谓譬如取人物於其怀而还之，为愈於不还。○侪，士皆反，辈也。乃复封陈。乡取一人焉以归，谓之夏州。州，乡属，示讨夏氏所获也。○复，扶又反。夏，户雅反。<br/><br/>　　[疏]“谓之夏州”。<br/><br/>　　○正义曰：谓之夏州者，讨夏氏乡，取一人以归楚，而成一州，故谓之夏州。<br/><br/>　<br/><br/>　　故书曰：“楚子入陈。纳公孙宁、仪行父于陈”，书有礼也。没其县陈本意，全以讨乱存国为文，善其复礼。<br/><br/>　　[疏]注“没其”至“复礼”。<br/><br/>　　○正义曰：言入陈纳人为有礼也。直言入陈纳人，是没其县陈。本意言陈国见存，入而纳此人耳。是全以讨乱存国为文，所以善其得礼。<br/><br/>　<br/><br/>　　厉之役，郑伯逃归，盖在六年。自是楚未得志焉。郑既受盟于辰陵，又徼事于晋。为明年楚围郑传。十年郑及楚平，既无其事。辰陵盟后，郑徼事晋，又无端迹。传皆特发以明经也。自厉之役，郑南北两属，故未得志。九年，楚子伐郑，不以黑壤兴伐，远称厉之役者，志恨在厉役。此皆传上下相包通之义也。○徼，古尧反。<br/><br/>　　[疏]注“为明”至“义也”。<br/><br/>　　○正义曰：十年郑及楚平，既无其事，谓经无之也。郑徼事晋，文无端迹，亦谓经所无也。传若不发此语，不知楚以何故，明年忽然围郑，为此特发此传，以明后年围郑之经也。自厉役以来，郑南北两属，不专心於楚，故楚未得志，而明年围之。七年晋为黑壤之会，郑伯在焉。厉役在黑壤之前。九年传言楚子为厉之役故伐郑，事在黑壤之后，而彼传不以黑壤兴伐，而远称厉之役者，楚子之志，所恨在於厉役逃归，不为黑壤会晋故也。上指厉，下指辰陵，中包黑壤，此皆传上下相包通之义也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10171.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10173.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

