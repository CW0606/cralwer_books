<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《东观汉记校注》正文_东观汉记卷十八_刘珍作品 - 维普阅读网</title>
<meta name="keywords" content="东观汉记校注,东观汉记校注原文,东观汉记校注阅读,东观汉记卷十八全文,刘珍作品" />
<meta name="description" content="东观汉记校注原文阅读,东观汉记卷十八全文在线阅读,刘珍作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-252-3996.html";
var nextpage="novel-read-252-3998.html";
var indexpage = "novel-chapter-252.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-252.html">东观汉记校注</a></strong>
<strong><a href="novel-chapter-252.html">东观汉记校注目录</a></strong>
<span>东观汉记卷十八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-252-3996.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>东观汉记卷十八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=刘珍&amp;searchsubmit=yes"  target="_blank">刘珍</a><span class="divide">|</span>发布时间：2014-08-26 20:36:29<span class="divide">|</span></p>
<div class="page-body">
<div class="page-content">
<p>传十三<br/><br/>　　卫飒<br/><br/>　　卫飒为桂阳太守，〔一〕凿山通道，列亭置驿。〔二〕六帖卷九<br/><br/>　　视事十年，徵还。〔三〕飒到即引见，赐食于前。从吏二人，赐冠帻，钱人五千。范晔后汉书卷七六卫飒传李贤注<br/><br/>　　〔一〕　「卫飒」，范晔后汉书卷七六有传。又见汪文台辑华峤后汉书卷二。<br/><br/>　　〔二〕　「列亭置驿」，此条初学记卷二四亦引，仅个别文字有异。<br/><br/>　　〔三〕　「视事十年，徵还」，此二句原无，是据范晔后汉书卫飒传增补。姚本、聚珍本有此二句。据范书，卫飒于光武帝建武二十五年被徵诣京师，欲以为少府，因被疾未拜，以桂阳太守归家。<br/><br/>　　茨充〔一〕<br/><br/>　　充字子河，宛人也。初举孝廉，之京师，同侣马死，充到前亭，辄舍车持马还相迎，乡里号之曰「一马两车茨子河」。〔二〕范晔后汉书卷七六卫飒传李贤注<br/><br/>　　茨充为桂阳太守，〔三〕俗不种桑，无蚕织丝麻之利，类皆以麻枲头縕著衣，民堕窳，少麄履，〔四〕盛冬皆以火燎。〔五〕充令属县教民益种桑柘，养蚕桑织履，复令种紵麻，数年之间，人赖其利，〔六〕衣履温暖。〔七〕御览卷八二三<br/><br/>　　元和中，荆州刺史上言：「臣行部入长沙界，观者皆徒跣。臣问御佐曰：『人无履亦苦之否？』御佐对曰：『十二月盛寒时并多剖裂血出，燃火燎之，春温或浓溃。建武中，桂阳太守茨充教人种桑蚕，人得其利，至今江南颇知桑蚕织履，皆充之化也。』」范晔后汉书卷七六卫飒传李贤注<br/><br/>　　〔一〕　「茨充」，范晔后汉书卷七六卫飒传附载其事。又见汪文台辑谢承后汉书卷八，但「茨充」误作「范充」。<br/><br/>　　〔二〕　「乡里号之曰『一马两车茨子河』」，此条书钞卷一三九引作「茨充举孝廉，之京师，道杀一马，不能烦，不服假赁，充到前亭，辄舍车持马还相迎，乡里号之曰『一马两车茨子河』」。字句颇多歧异。「烦」字有误，「服」当作「复」。<br/><br/>　　〔三〕　「茨充」，原讹作「范充」，书钞卷三九引不误，今据改。<br/><br/>　　〔四〕　「麄」，即「麤」字。方言卷四云：「屝、屦、麤，履也。……南楚江沔总谓之麤。」释名释衣服云：「荆州人曰{艹麤}，丝、麻、韦、草，皆同名也。」「{艹麤}」与「麤」字同。<br/><br/>　　〔五〕　「盛冬皆以火燎」，此句下聚珍本有「足多剖裂」一句。<br/><br/>　　〔六〕　「人赖其利」，「赖」字原误作「刺」，永乐大典卷一三一九四引同误，聚珍本不误。此句书钞卷三九引作「大赖其利」。「赖」字亦不误，今据校正。<br/><br/>　　〔七〕　「衣履温暖」，水经注卷三九引云：「茨充，字子何，为桂阳太守，民惰懒，少麤履，足多剖裂。充教作履。今江南知织履，皆充之教也。」此系括引。「子何」乃「子河」之误。齐民要术序云：「茨充为桂阳令，俗不种桑，无蚕织丝麻之利，类皆以麻枲头贮衣。民惰窳，少麤履，足多剖裂血出，盛冬皆然火燎炙。充教民益种桑柘，养蚕织履，复令种紵麻，数年之间，大赖其利，衣履温暖。今江南知桑蚕织履，皆充之教也。」贾思勰所述疑即出东观汉记。「桂阳令」三字有误，当作「桂阳太守」，范晔后汉书云茨充继卫飒之后任桂阳太守。如果为令，则不能有「充令属县」之事。<br/><br/>　　任延<br/><br/>　　任延，〔一〕字长孙，南阳宛人。〔二〕更始拜为会稽西部都尉，〔三〕年十九，迎吏见其少，皆惊。及到，澹泊无为，下车遣吏以中牢具祠延陵季子。时天下新定，道路不通，〔四〕诸避世江南者皆未还，会稽多士。延到，皆礼之，聘请高行俊乂董子仪、严子陵等，待以师友之礼。行县所到，辄使劳孝子，崇礼养善如此。建武之初，上书言：「臣赞拜不由王庭，愿收骸骨。」诏书徵延，民攀持毂涕泣。御览卷二四一<br/><br/>　　九真俗烧草种田。〔五〕范晔后汉书卷七六任延传李贤注<br/><br/>　　任延除细阳令，〔六〕每至岁时伏腊，辄休遣繫囚徒，各使归家，并感其恩德，应期而还。有囚于家被病，自载诣狱，既至而死，延率掾吏殡于门外，百姓悦之。御览卷四三０<br/><br/>　　为武威太守，河西旧少雨泽，延乃置水官吏，修理沟渠，皆蒙其利益。〔七〕聚珍本<br/><br/>　　〔一〕　「任延」，范晔后汉书卷七六有传。又见汪文台辑司马彪续汉书卷五。<br/><br/>　　〔二〕　「阳」，此字原脱，聚珍本有，与范晔后汉书任延传相合，今据增补。<br/><br/>　　〔三〕　「会稽」，此二字原无，姚本、聚珍本有，书钞卷六三两引皆同，今据增补。范晔后汉书任延传云：「更始元年，以延为大司马属，拜会稽都尉。」<br/><br/>　　〔四〕　「道路不通」，此句至「辄使劳孝子」一段文字姚本作「道路未通，避乱江南者皆未还中土，会稽颇称多士。延到乃聘请高行如董子仪、严子陵等，敬待以师友之礼，掾吏贫者辄分俸禄以赈给之。省诸卒，令耕公田，以周穷急。每时行县，辄使慰勉孝子，就餐饭之」。聚珍本惟「聘请高行」下有「俊乂」二字，系摘自御览卷二四一所引，馀与姚本同。姚本、聚珍本此段文字是从陈禹谟刻本书钞卷三七所引辑录，陈本书钞于此段文字末尾注曰「补」，就是说已经根据他书作了增补。以范晔后汉书任延传与陈本书钞进行对勘，即可发现，陈禹谟所作的增补全部抄自范书，这种情况，陈本书钞颇为常见。姚本、聚珍本又依陈本书钞辑录，有失东观汉记旧貌。<br/><br/>　　〔五〕　「九真俗烧草种田」，姚本无此条，聚珍本把此条编入地理志。按范晔后汉书任延传云：「建武初，延上书愿乞骸骨，归拜王庭。诏徵为九真太守。……九真俗以射猎为业，不知牛耕。」其下李贤引此语作注。此语当出自东观汉记任延传。<br/><br/>　　〔六〕　「细阳」，聚珍本作「睢阳」，范晔后汉书任延传同。<br/><br/>　　〔七〕　「皆蒙其利益」，此条不知聚珍本辑自何书。除首句外，文字与范晔后汉书任延传全同。<br/><br/>　　王景〔一〕<br/><br/>　　建初八年，王景为庐江太守，乃教民种桑养蚕。书钞卷三九<br/><br/>　　迁庐江太守，人不知牛耕，东有孙叔敖芍陂，景到，脩起芜废，教用犁耕，农人垦闢。〔二〕书钞卷七四<br/><br/>　　王景治俊仪，赐山海经、河渠书。书钞卷一九<br/><br/>　　〔一〕　「王景」，范晔后汉书卷七六有传。<br/><br/>　　〔二〕　「农人垦闢」，姚本、聚珍本皆未辑录此条。<br/><br/>　　秦彭<br/><br/>　　秦彭，〔一〕字国平，〔二〕为开阳城门候。〔三〕后拜颍川太守，老弱攀车，啼号填道。〔四〕文选卷五九沉约齐故安陆昭王碑文李善注<br/><br/>　　秦彭迁山阳太守，时山阳新遭地动后，飢旱穀贵，米石七八万，百姓穷困。彭下车经营劳来，为民四诫，〔五〕以定父母夫妻兄弟长幼之序，〔六〕择民能率众者，〔七〕以为乡三老，选乡三老为县三老，令与长吏参职，崇儒雅，贵庠序，上德化，〔八〕春秋飨射，升降揖让，〔九〕务礼示民，吏民畏爱，不敢欺犯。御览卷二六０<br/><br/>　　秦彭，字伯平，为山阳太守。郡人江伯欲嫁寡姊，姊不嫁，乃引镰自割。〔一０〕御览卷七六四、六帖卷一九<br/><br/>　　转颍川太守，〔二〕凤皇、骐驎、嘉禾、甘露之瑞集于郡境。元、成间宗族五人同为二千石，故号为「万石秦氏」。〔一二〕御览卷二六０<br/><br/>　　〔一〕　「秦彭」，范晔后汉书卷七六有传。又见汪文台辑失名氏后汉书。<br/><br/>　　〔二〕　「字国平」，聚珍本同。按秦彭字伯平，「国」乃「伯」字之讹。六帖卷一九引云「秦彭字伯平」，御览卷二六０引云「秦彭字伯本」，「本」字虽系误字，然「伯」字尚未失原书之旧。范晔后汉书秦彭传、汪文台辑失名氏后汉书亦皆云「秦彭字伯平」。<br/><br/>　　〔三〕　「为开阳城门候」，范晔后汉书秦彭传云：「彭同产女弟，显宗时入掖庭为贵人，有宠。永平七年，以彭贵人兄，随四姓小侯擢为开阳城门候。」李贤注：「续汉志：『城门候一人，六百石。』开阳，城南面东头第一门也。」<br/><br/>　　〔四〕　「啼号填道」，此条记纂渊海卷六四亦引，文字微异。<br/><br/>　　〔五〕　「为民四诫」，聚珍本作「为民设四诫」。范晔后汉书秦彭传作「乃为人设四诫」，聚珍本「设」字即据范书增补。<br/><br/>　　〔六〕　「以定父母夫妻兄弟长幼之序」，「定」字原脱。此句聚珍本作「以定父母妻子长幼之序」，范晔后汉书秦彭传作「以定六亲长幼之礼」，今据增补「定」字。<br/><br/>　　〔七〕　「者」，此字原脱，聚珍本有，今据增补。<br/><br/>　　〔八〕　「上德化」，此句下聚珍本有「不任刑名」一句。按御览卷二六０另一处引云：「秦彭，字伯本，为山阳太守，以礼训民，不任刑名，崇好儒雅，百姓怀之，莫敢欺犯。」聚珍本「不任刑名」一句即据此增补。此段文字全是撮述大意，「不任刑名」一句未必是原书旧貌。<br/><br/>　　〔九〕　「升」，原误作「外」，聚珍本作「升」，今据改。<br/><br/>　　〔一０〕「乃引镰自割」，御览卷七六四引云：「山阳郡人江伯欲嫁姊，姊引镰欲自割。」六帖卷一九引云：「秦彭，字伯平，为山阳太守。欲嫁寡妹，妹不嫁，乃引镰自害。」此条综合二书所引辑录。汪文台辑失名氏后汉书载：「秦彭，字伯平，为山阳太守。民江伯欲嫁寡姊，姊乃引镰自割，伯因前救姊，触镰伤姊，遂亡。县正论法。彭曰：『救无恶志也。』乃轻罪之。」可见六帖节删过多，竟使文义乖失。聚珍本据御览辑录，置于列女传中，在鲍宣妻之后，窜乱失次。<br/><br/>　　〔一一〕「转颍川太守」，此句上原引有「秦彭，字伯本」至「莫敢欺犯」八句，详见本篇注〔八〕。为避免与上面「秦彭迁山阳太守」一条重複，今删去。<br/><br/>　　〔一二〕「故号为『万石秦氏』」，此条书钞卷七五两引，但都只有前二句，文字也略有出入。<br/><br/>　　王涣<br/><br/>　　王涣除河内温令，〔一〕商贾露宿，人开门卧。人为作谣曰：「王稚子代，未有平徭役。」〔二〕百姓喜。御览卷四六五<br/><br/>　　王涣为洛阳令，盗贼发，不得远走，〔三〕或藏沟渠，或伏瓮下。涣以方略取之，皆称神明。〔四〕御览卷七五八<br/><br/>　　王涣为洛阳令，马市正数从卖羹饭家乞贷，〔五〕不得辄殴骂之。至忿，煞正。捕得，〔六〕涣问知事实，便讽吏解遣。御览卷八六一<br/><br/>　　〔一〕　「王涣」，字稚子，广汉郪人，范晔后汉书卷七六有传。又见汪文台辑司马彪续汉书卷五。袁宏后汉纪卷一四亦略载其事。<br/><br/>　　〔二〕　「王稚子代，未有平徭役」，此二句义不明，必有舛误。<br/><br/>　　〔三〕　「得」，聚珍本无此字。<br/><br/>　　〔四〕　「皆称神明」，此条姚本作「王涣与洛阳令，方略捕贼，贼乃藏大瓮中，悉擒获」。字句有脱误。<br/><br/>　　〔五〕　「马市正」，马市长吏。司马彪续汉书百官志三「雒阳市长」刘昭注引汉官云：「市长一人，秩四百石。丞一人，二百石。……又有檝櫂丞，三百石，别治中水官，主水渠，在马市东。」是知马市在洛阳与檝櫂署相近。马市常为行刑之所。范晔后汉书灵帝纪中平元年载：「冬十月，皇甫嵩与黄巾贼战于广宗，获张角弟梁。角先死，乃戮其尸。」李贤注云：「发棺断头，传送马市。」司马彪续汉书天文志中载：「孝顺永建二年，……定远侯班始尚阴城公主坚得，斗争杀坚得，坐腰斩马市，同产皆弃市。」<br/><br/>　　〔六〕　「至忿，煞正，捕得」，聚珍本脱此三句，致使文义难解。<br/><br/>　　董宣<br/><br/>　　董宣为洛阳令，〔一〕击持豪强，〔二〕在县五年，七十四卒官。诏遣使者临视，唯布被覆尸，妻子对哭，有大麦数斛，〔三〕家无馀财，上歎曰：「董宣死乃知贫耳！」　御览卷二六九<br/><br/>　　〔一〕　「董宣」，范晔后汉书卷七七有传。又见汪文台辑谢承后汉书卷五、司马彪续汉书卷五。<br/><br/>　　〔二〕　「击持」，聚珍本作「击搏」。按当作「击搏」，范晔后汉书董宣传云：宣「搏击豪疆，莫不震慄」。<br/><br/>　　〔三〕　「有大麦数斛」，原无此句，聚珍本同，御览卷八三八引有，令据增补。<br/><br/>　　樊晔<br/><br/>　　樊晔与世祖有旧，〔一〕世祖尝于新野坐文书事被拘，时晔为市吏，餽饵一笥，上德之。后拜为河东都尉，〔二〕临发之官，引见云台，赐御食衣被。上啁晔曰：「一笥饵得都尉，何如？」晔顿首曰：「小臣蒙恩，特见拔擢，陛下不忘往旧，臣得竭死自效。」御览卷二四一<br/><br/>　　樊晔为天水郡，〔三〕其政严猛，好申、韩之术，善恶立断，〔四〕不假下以权，道路不敢相盗，〔五〕商人行旅以钱物聚于大道旁，〔六〕曰：「以付樊父。」〔七〕后还其物如故。道不拾遗。〔八〕叙州为之语曰：〔九〕「游子常苦贫，力子天所富。〔一０〕宁见乳虎穴，〔一一〕不入冀府寺。〔一二〕大笑期必死，〔一三〕忿怒或见置。嗟我樊府君，安可再遭值。」〔一四〕御览卷二六二<br/><br/>　　〔一〕　「樊晔」，范晔后汉书卷七七有传。又见汪文台辑张璠汉记。<br/><br/>　　〔二〕　「都尉」，原脱「都」字，聚珍本有，书钞卷一九、卷六三，御览卷八六０引亦有，今据增补。<br/><br/>　　〔三〕　「樊晔为天水郡」，此句书钞卷七五两引皆作「樊晔拜天水太守」。<br/><br/>　　〔四〕　「善恶立断」，原无此句，姚本、聚珍本同，书钞卷七五两引此条，其中一引有此句，今据增补。范晔后汉书樊晔传云：「拜晔为天水太守，政严猛，好申、韩法，善恶立断。」<br/><br/>　　〔五〕　「道路不敢相盗」，此句下聚珍本有「人有犯其禁者，率不生出狱，吏人及羌胡畏之。道不拾遗」诸句，与范晔后汉书樊晔传全同。<br/><br/>　　〔六〕　「商人行旅以钱物聚于大道旁」，原脱「聚」字，今据文义增补。此句姚本、聚珍本作「行旅至夜，聚衣装道旁」，与范晔后汉书樊晔传同。<br/><br/>　　〔七〕　「樊父」，姚本、聚珍本作「樊公」，与范晔后汉书樊晔传同。<br/><br/>　　〔八〕　「道不拾遗」，姚本、聚珍本无此句。<br/><br/>　　〔九〕　「语」，姚本、聚珍本作「歌」，书钞卷七五引同，范晔后汉书樊晔传亦作「歌」。<br/><br/>　　〔一０〕「游子常苦贫，力子天所富」，姚本、聚珍本无此二句，范晔后汉书樊晔传有。「力子」，李贤注云：「勤力之子。」<br/><br/>　　〔一一〕「乳虎」，产乳之虎。虎产乳育子时期，为护其子，搏噬更加凶猛，故以「乳虎」为喻。<br/><br/>　　〔一二〕「冀」，天水郡治所。樊晔为天水太守，居此县。「府」，原误作「城」，姚本、聚珍本作「府」，范晔后汉书樊晔传亦作「府」，今据改正。<br/><br/>　　〔一三〕「大笑期必死」，此下二句原无，姚本、聚珍本有，书钞卷七五引亦有，范晔后汉书樊晔传同，今据增补。<br/><br/>　　〔一四〕「安可再遭值」，此条书钞卷三六亦引，文字极疏略。<br/><br/>　　李章<br/><br/>　　李章为千乘太守，〔一〕坐诛斩盗贼过滥，徵下狱免。〔二〕聚珍本<br/><br/>　　〔一〕　「李章」，范晔后汉书卷七七有传。<br/><br/>　　〔二〕　「徵下狱免」，此条不知聚珍本从何书辑录，字句与范晔后汉书李章传同。<br/><br/>　　周纡<br/><br/>　　周纡迁齐相，〔一〕政治严酷，专任刑法。〔二〕书钞卷七五<br/><br/>　　周纡为渤海太守，赦令诏书到门不出，夜遣吏到属县尽决罪行刑。〔三〕坐徵诣廷尉，繫狱数日，免归。家贫，无以自赈赡，〔四〕身筑壍以自给食。〔五〕章帝知，怜之，后以为郎。御览卷四八四<br/><br/>　　周纡，字文通，迁召陵侯相。廷掾擅行威杀人，〔六〕断手足，立寺门。〔七〕纡便往察。〔八〕书钞卷七八<br/><br/>　　周纡为洛阳令，见吏问大姓。吏曰：「南许里诸李。」纡厉声曰：「本问贵戚放横若马、窦等。」〔九〕书钞卷三六<br/><br/>　　〔一〕　「周纡」，范晔后汉书卷七七有传。<br/><br/>　　〔二〕　「专任刑法」，此条姚本、聚珍本均未辑录。<br/><br/>　　〔三〕　「尽」，原误作「书」，聚珍本作「尽」。按范晔后汉书周纡传云：「建初中，为勃海太守。每赦令到郡，辄隐闭不出，先遣使属县尽决刑罪，乃出诏书。坐徵诣廷尉，免归。」可证「尽」字是，今据改。<br/><br/>　　〔四〕　「赈」，聚珍本无此字。<br/><br/>　　〔五〕　「壍」，聚珍本作「墼」，御览卷七六七引作「堑」。按「墼」字是，范晔后汉书周纡传作「墼」。「墼」，砖坯。「自」，原无此字，聚珍本有，御览卷七六七引同，今据增补。<br/><br/>　　〔六〕　「廷掾」，司马彪续汉书百官志云：县「诸曹略如郡员，五官为廷掾，监乡五部，春夏为劝农掾，秋冬为制度掾」。<br/><br/>　　〔七〕　「寺」，左传隐公七年孔颖达疏引风俗通义云：「寺，司也，庭有法度，令官所止，皆曰寺。」范晔后汉书张湛传李贤注：「寺者，嗣也，理事之吏嗣续于其中也。」通鑑卷四三胡三省注：「寺，司也。诸官府所止皆曰寺。」<br/><br/>　　〔八〕　「便往察」，此条姚本、聚珍本皆未辑录。范晔后汉书周纡传载此事云：纡「迁召陵侯相，廷掾惮纡严明，欲损其威，乃晨取死人断手足，立寺门。纡闻，便往至死人边，若与死人共语状。阴察视口眼有稻芒，乃密问守门人曰：『悉谁载藳入城者？』门者对：『唯有廷掾耳。』又问铃下：『外颇有疑令与死人语者不？』对曰：『廷掾疑君。』乃收廷掾考问，具服『不杀人，取道边死人』。后人莫敢欺者」。<br/><br/>　　〔九〕　「本问贵戚放横若马、窦等」，此条姚本、聚珍本皆未辑录。范晔后汉书周纡传载此事云：纡「徵拜洛阳令，下车，先问大姓主名，吏数闾里豪疆以对。纡厉声怒曰：『本问贵戚若马、窦等辈，岂能知如此卖菜佣乎？』」<br/><br/>　　阳球<br/><br/>　　阳球，〔一〕字方正，为司隶校尉，〔二〕诣阙谢恩，表言常侍王甫罪过，奔车收送诏狱，自临考之，父子皆死于杖下。乃磔甫尸，署曰「贼臣王甫」。于是权门惶怖，莫不雀目鼠步，京师肃然。曹节见甫尸，乃收泪入言球罪，帝徒为卫尉。球叩头曰：「愿假臣一月，必令豺狼鸱枭，悉服其辜。」〔三〕唐类函卷五六<br/><br/>　　〔一〕　「阳球」，渔阳泉州人，范晔后汉书卷七七有传。又见汪文台辑谢承后汉书卷五、司马彪续汉书卷五、华峤后汉书卷二。袁宏后汉纪卷二四亦略载其事。<br/><br/>　　〔二〕　「为司隶校尉」，范晔后汉书酷吏阳球传云：「光和二年，迁为司隶校尉。」<br/><br/>　　〔三〕　「悉服其辜」，此条姚本全同，聚珍本「诣阙」下有「上书」二字，「惶怖」下有「股慄」二字，馀与此同。此条孔广陶校注本书钞卷六一引作「阳球，字方正，为司隶校尉，诣阙上书谢恩，表言常侍王甫罪过，奔车收送韶狱，自临考之，死以杖下。权门惶怖服悚，莫不雀目鼠步，京师肃然」。「以」字当作「于」，「服悚」当作「股慄」。陈禹谟刻本书钞卷六一引作「阳球为司隶校尉，诣阙谢恩，表云常侍王甫罪过，奔车收送诏狱，自临考之，死于杖下。权门惶怖，莫不雀目鼠步，京师肃然」。<br/><br/>　　郑众<br/><br/>　　郑众，〔一〕字季产，为人谨敏有心。永平中，初给事太子家。肃宗即位，拜小黄门，迁中常侍。和帝初，窦太后秉政，兄大将军宪等并窃威权，朝臣上下莫不附之，而众独一心王室，不事豪党，帝亲信焉。及宪兄弟图作不轨，众遂首谋诛之，以功迁大长秋。〔二〕聚珍本<br/><br/>　　〔一〕　「郑众」，范晔后汉书卷七八有传。袁宏后汉纪卷一０亦略载其事。据史通古今正史篇，东观汉记郑众传为桓帝时崔寔、曹寿、延笃等人所撰作。<br/><br/>　　〔二〕　「以功迁大长秋」，此条聚珍本辑录，不知摘自何书。字句与范晔后汉书郑众传大同小异。<br/><br/>　　蔡伦<br/><br/>　　蔡伦，〔一〕字敬仲，〔二〕为中常侍，有才学，尽忠重慎，每至休沐，〔三〕辄闭门绝宾客，曝体田野。御览卷四三０<br/><br/>　　黄门蔡伦，字敬仲，典作上方，造意用树皮及敝布、鱼网作纸，〔四〕奏上，〔五〕帝善其能，自是莫不用，天下咸称蔡侯纸也。〔六〕唐类函卷一０七<br/><br/>　　伦典上方，作纸，〔七〕用故麻造者谓之麻纸，用木皮名榖纸，用故鱼网名网纸。〔八〕事物纪原卷八<br/><br/>　　〔一〕　「蔡伦」，桂阳人，范晔后汉书卷七八有传。据史通古今正史篇，东观汉记蔡伦传为桓帝时崔寔、曹寿、延笃等人所作。<br/><br/>　　〔二〕　「字敬仲」，此句下聚珍本有「桂阳人」一句。<br/><br/>　　〔三〕　「沐」，原作「下」，为「沐」之残破字，聚珍本作「沐」，范晔后汉书蔡伦传同，今据改正。<br/><br/>　　〔四〕　「造意用树皮及敝布、鱼网作纸」，聚珍本注云：「一本作『伦典尚方，作纸，用故麻名麻纸，木皮名穀纸，鱼网名网纸』。」按此所云「一本」，不知为何本。陈禹谟刻本书钞卷一０四引舆服志云：「蔡侯纸，用故麻名麻纸，木皮名縠纸，故渔网名网纸。」御览卷六０五引董巴记云：「东京有蔡侯纸，即伦也。用故麻名麻纸，木皮名榖纸，用故鱼网作纸名网纸也。」事物纪原卷八引荆州记云：「汉顺帝时，蔡伦始以鱼网造纸。」又引王隐晋书云：「魏太和六年，张楫云：『古之素帛，依书长短，随事截繙，枚数重踏，名番纸，故从系。后汉蔡伦以故布捣剉作之，故字从巾。」<br/><br/>　　〔五〕　「奏上」，此句姚本同，聚珍本作「元兴元年奏上之」，与范晔后汉书蔡伦传同。<br/><br/>　　〔六〕　「天下咸称蔡侯纸也」，孔广陶校注本书钞卷一０四引云：「蔡伦典作尚方，作纸。」初学记卷二一引云：「黄门蔡伦典作尚方，作纸，所谓蔡侯纸是也。」又引云：「伦典作尚方，作纸。」类聚卷五八引云：「黄门蔡伦，典作上方，作纸，所谓蔡侯纸也。」御览卷六０五、事类赋卷一五引与类聚同，惟「上」字作「尚」。各书所引，皆略于此。<br/><br/>　　〔七〕　「纸」，原误作「纳」。<br/><br/>　　〔八〕　「用故鱼网名网纸」，此条与上条文句略有重複，因大部分文句不同，而且内容较为重要，所以对此条文字与上条文字重複的地方未作节删。<br/><br/>　　孙程〔一〕<br/><br/>　　北新城人，卫康叔之冑孙林父之后。〔二〕范晔后汉书卷七八宦者孙程传李贤注<br/><br/>　　孙程为中黄门，安帝崩，初，江京等谮诬太子，废为济阴王，居西锺下，徵北乡侯为嗣。〔三〕程等十八人杀江京、阎显等，立济阴王为帝，以功封程为浮阳侯，万户。御览卷二０一<br/><br/>　　中黄门孙程谋诛江京，后程于盛化门外与马国等相见，诈谓国曰：「天子与我枣脯，与若枣者，早成之。」〔四〕乃与国等共为谋立顺帝。御览卷九六五<br/><br/>　　孙程与王康等斩江京等，迎立济阴王，是为顺帝。阎显弟景为卫尉，从省中还外府，收兵至盛德门。尚书郭镇率直宿羽林出，逢景，景因斫镇，不中。镇剑击景堕车，左右以戟叉其胸，禽之，送廷尉。御览卷三五二<br/><br/>　　封中黄门王康华容侯，王国为郦侯。〔五〕御览卷二０一<br/><br/>　　〔一〕　「孙程」，字稚卿，范晔后汉书卷七八有传。又见汪文台辑司马彪续汉书卷五。据史通古今正史篇，东观汉记孙程传为桓帝时崔寔、曹寿、延笃等人所撰。<br/><br/>　　〔二〕　「卫康叔之冑孙林父之后」，范晔后汉书宦者孙程传李贤注云：「东观自此已下十九人，与程同功者皆叙其所承本系。盖当时史官惧程等威权，故曲为文饰。」由此可知，东观汉记具载与程同功者十八人。据范书宦者孙程传，此十八人当为中黄门王康、黄龙、彭恺、孟叔、李建、王成、张贤、史帆、马国、王道、李元、杨陀、陈予、赵封、李刚、魏猛、苗光，长乐太官丞王国。<br/><br/>　　〔三〕　「徵北乡侯为嗣」，范晔后汉书顺帝纪载：「孝顺皇帝讳保，安帝之子也。……永宁元年，立为皇太子。延光三年，安帝乳母王圣、大长秋江京、中常侍樊丰谮太子乳母王男、厨监邴吉，杀之，太子数为歎息。王圣等惧有后祸，遂与丰、京共搆陷太子，太子坐废为济阴王。明年三月，安帝崩，北乡侯立。……及北乡侯薨，车骑将军阎显及江京，与中常侍刘安、陈达等白太后，祕不发丧，而更徵立诸国王子，乃闭宫门，屯兵自守。……中黄门孙程等十九人共斩江京、刘安、陈达等，迎济阴王于德阳殿西锺下，即皇帝位。」事又见宦者孙程传。据此，「徵北乡侯为嗣」一句上当有阙文。<br/><br/>　　〔四〕　「早成之」，此句上事类赋卷二六引有「使」字。<br/><br/>　　〔五〕　「为郦侯」，此上五条聚珍本连缀为「孙程，字稚卿，北新城人，卫康叔之冑孙林父之后。为中黄门，安帝崩，初，江京等谮诬太子，废为济阴王，居西锺下，徵北乡侯为嗣。程谋诛江京于盛化门外，与马国等相见，诈谓马国曰：『天子与我枣脯，与若枣者，使早成之。』程等十八人收斩江京、阎显等，迎立济阴王，是为顺帝。阎显弟景为卫尉，从省中还外府，收兵至盛德门。尚书郭镇率直宿羽林出，逢景，景因斫镇，不中。镇剑击景堕车，左右以戟叉其胸，禽之，送廷尉。以功封程为浮阳侯，万户。又封中黄门王康华容侯、王国郦侯」。首二句系据范晔后汉书宦者孙程传增补，其馀诸句亦间有增改。<br/><br/>　　苗光〔一〕<br/><br/>　　程赋枣脯，又分与光，〔二〕曰：「以为信，今暮其当著矣。」漏尽，光为尚席直事通灯，解剑置外，持灯入章台门，程等适入。光走出门，欲取剑，王康呼还，光不应。光得剑，欲还入，门已闭，光便守宜秋门，会李闰来，出光，因与俱迎济阴王幸南宫云台。诏书录功臣，令康疏名，康诈疏光入章台门。光谓康曰：「缓急有问者当相证也。」诏书封光东阿侯，食邑四千户，未受符策，光心不自安，诣黄门令自告。有司奏康、光欺诈主上，诏书勿问，遂封东阿侯，邑千户。范晔后汉书卷七八宦者孙程传李贤注<br/><br/>　　〔一〕　「苗光」，范晔后汉书无传，其事略见宦者孙程传。<br/><br/>　　〔二〕　「程赋枣脯，又分与光」，可参阅本书孙程传。<br/><br/>　　郭愿〔一〕<br/><br/>　　〔一〕　「郭愿」，不见范晔后汉书，事迹不详。史通古今正史篇称其为「顺帝功臣」，知其为顺帝时人。东观汉记有郭愿传，桓帝时由崔寔、曹寿、延笃等人所作，亦见史通古今正史篇。余嘉锡四库提要辨证卷五认为「郭愿」乃「郭镇」之误。郭镇于安帝延光中为尚书，及诛江京，郭镇率羽林士击杀卫尉阎景，封定颍侯，顺帝永建四年卒，范书郭躬传附载其事。姚本、聚珍本皆未收此目。<br/><br/>　　曹节<br/><br/>　　曹节上书曰：〔一〕「功薄赏厚，诚有踧踖也。」〔二〕文选卷四０阮籍为郑冲劝晋王牋李善注<br/><br/>　　〔一〕　「曹节」，字汉丰，南阳新野人，范晔后汉书卷七八有传。又见汪文台辑谢承后汉书卷五。<br/><br/>　　〔二〕　「诚有踧踖也」，聚珍本注云：「此书未知何时所上，要是滥赏时伪让之辞。」<br/><br/>　　刘昆<br/><br/>　　刘昆，〔一〕字桓公，少治施氏易，笃志好经学。〔二〕书钞卷九七<br/><br/>　　刘昆教授弟子恒五百馀人，每春秋飨射，常备列典仪，以素木瓠叶为俎豆。御览卷七五九<br/><br/>　　刘昆，字桓公，以明经徵拜为光禄勳，〔三〕授皇太子及诸王小侯五十人经。昆老退位，以二千石禄终其身。御览卷二二九<br/><br/>　　〔一〕　「刘昆」，范晔后汉书卷七九有传。又见汪文台辑谢承后汉书卷五、司马彪续汉书卷五。<br/><br/>　　〔二〕　「志」，姚本、聚珍本无此字。<br/><br/>　　〔三〕　「以明经徵拜」，原无此五字，聚珍本同。书钞卷五三引有，今据增补。<br/><br/>　　刘轶<br/><br/>　　刘轶，〔一〕字君文，永平中，以易生，〔二〕为中庶子，入侍讲。书钞卷六六<br/><br/>　　〔一〕　「刘轶」，刘昆之子，范晔后汉书卷七九刘昆传后略载其事。<br/><br/>　　〔二〕　「以易生」，此三字姚本、聚珍本皆无。按此三字有脱误，无从校正。<br/><br/>　　洼丹<br/><br/>　　洼丹，〔一〕字子玉，传孟氏易，〔二〕作通论七卷，世传之，〔三〕号洼君通论。书钞卷九九<br/><br/>　　〔一〕　「洼丹」，范晔后汉书卷七九有传。<br/><br/>　　〔二〕　「传孟氏易」，此句上姚本、聚珍本有「世」字。<br/><br/>　　〔三〕　「传」，御览卷六０九引同，姚本、聚珍本作「重」。<br/><br/>　　觟阳鸿<br/><br/>　　觟阳鸿，〔一〕字孟孙，〔二〕为世名儒，永平拜少府。书钞卷五四<br/><br/>　　〔一〕　「鲑阳鸿」，范晔后汉书卷七九洼丹传后附鲑阳鸿事。李贤注：「姓觟阳，名鸿也。『觟』，音胡瓦反。其字从『角』字，或作『鲑』。从『鱼』者，音胡佳反。」牟融传即作「鲑阳鸿」。<br/><br/>　　〔二〕　「字孟孙」，此句下聚珍本有「中山人」一句，姚本无。范晔后汉书洼丹传称「时中山觟阳鸿」，是鸿为中山人。<br/><br/>　　杨政<br/><br/>　　杨政，〔一〕字子行，〔二〕治梁丘易，与京兆祁圣元同好，俱名善说经书。〔三〕京师号曰：「说经硜硜杨子行，〔四〕论难幡幡祁圣元。」〔五〕书钞卷九八<br/><br/>　　杨政，字子行，师事博士范升。建武中，范升为太常丞，为去妻所诬告，坐事繫狱，当伏重罪。政以车驾出时伏道边，抱升子持车叩头。武骑虎贲恐惊马，引弓射之，不去。旄头以戟叉政，伤胸前。政遂涕泣求哀，上即尺一出升。〔六〕御览御三五二<br/><br/>　　杨政，字子行，京兆人。尝过杨虚侯马武，武称疾见政，对机边床卧〔七〕欲令政拜床下。政入户，前排武，径上床坐。武恨，〔八〕语言不怿。政把武手责之曰：〔九〕「卿蒙国恩，备位藩臣，不思求贤助国，〔一０〕而骄天下英俊，今日摇者刀入胁。」〔一一〕左右大惊，以为见劫，操兵满侧，政颜色自若。会信阳侯至，责数武，令为朋友。其果勇敢折，皆此类也。御览卷四三四<br/><br/>　　〔一〕　「杨政」，范晔后汉书卷七九有传。又见汪文台辑司马彪续汉书卷五。<br/><br/>　　〔二〕　「字子行」，此句下聚珍本有「京兆人」一句，姚本无。按据御览卷四三四引当有此句。<br/><br/>　　〔三〕　「说经书」，三字姚本、聚珍本同，书钞卷九六、卷一００皆引作「谈说」。<br/><br/>　　〔四〕　「硜硜」，书钞卷九六、卷一００引同，姚本、聚珍本作「铿铿」，御览卷六一五引亦作「铿铿」。按「硜硜」，状声之词，用以形容击石之声果劲。「铿铿」，也是状声之词，多用来形容金属器乐撞击声，这里是比喻说理明确有力。<br/><br/>　　〔五〕　「幡幡」，书钞卷九六、卷一００引同。聚珍本作「僠僠」，御览卷六一五引亦作「僠僠」。按「幡」、「僠」，皆与「番」字通。「番番」，形容辞锋勇健。<br/><br/>　　〔六〕　「尺一」，即谓诏版。范晔后汉书陈蕃传载蕃疏云：「尺一选举，委尚书三公。」李贤注：「尺一谓板长尺一，以写诏书也。」<br/><br/>　　〔七〕　「对机边床卧」，「对」字上原衍「去」字，今删。此句姚本、聚珍本作「对几据床」，初学记卷一、御览卷四０七引同。按「机」，与「几」字同。<br/><br/>　　〔八〕　「恨」，御览卷三九三、卷四０七引同，姚本、聚珍本作「帐」，初学记卷一八亦引作「帐」。按「恨」字于义稍长。<br/><br/>　　〔九〕　「政把武手责之曰」，此句姚本、聚珍本作「因把臂责之曰」，初学记卷一八引作「政因把臂责之曰」。御览卷四０七引与初学记同，惟「臂」上有「武」字。<br/><br/>　　〔一０〕「助」，当作「报」。姚本、聚珍本作「报」，初学记卷一，御览卷三九三、卷四０七引亦皆作「报」。<br/><br/>　　〔一一〕「摇者」，此有脱误。聚珍本作「摇动者」，范晔后汉书杨政传作「动者」。从文义看，「摇」下或脱「动」字，或「摇」乃「动」字之讹。<br/><br/>　　欧阳歙<br/><br/>　　欧阳歙，〔一〕其先和伯从伏生受尚书，至于歙七世，皆为博士，敦于经学，恭俭好礼。御览卷二三六<br/><br/>　　欧阳歙为汝南太守，〔二〕策用贤俊，〔三〕吏民从化。书钞卷七五<br/><br/>　　大司徒欧阳歙坐在汝南赃罪死狱中，〔四〕歙掾陈元上书追讼之，言甚切至，帝乃赐棺木，赠赙三千疋。御览卷五五一<br/><br/>　　〔一〕　「欧阳歙」，字正思，乐安千乘人，范晔后汉书卷七九有传。风俗通义过誉篇亦略载其事。<br/><br/>　　〔二〕　「欧阳歙为汝南太守」，范晔后汉书欧阳歙传云：「世祖即位，始为河南尹，封被阳侯。建武五年，坐事免官。明年，拜扬州牧，迁汝南太守。」<br/><br/>　　〔三〕　「策」，姚本、聚珍本作「推」，二本系据陈禹谟刻本书钞辑录。<br/><br/>　　〔四〕　「大司徒欧阳歙坐在汝南赃罪死狱中」，建武十五年春正月，欧阳歙除大司徒，同年十一月坐赃罪下狱死。见范晔后汉书光武帝纪。<br/><br/>　　戴凭<br/><br/>　　戴凭为侍中，〔一〕数进见问得失。上谓凭曰：「侍中当匡辅国政，勿有隐情。」凭对曰：「陛下严。」曰：「朕何用严？」凭曰：「伏见前太尉西曹掾蒋遵，清亮忠孝，学通古今，陛下纳肤受之诉，〔二〕遂致禁锢，世以是为严。」〔三〕上怒曰：「汝南子欲复党乎？」〔四〕凭出，〔五〕自繫廷尉，诏出引见，凭谢曰：「臣无蹇谔之节，而有狂瞽之言，不能以尸伏谏，偷生苟活，诚惭圣朝。」上即勅尚书解遵禁锢，拜凭虎贲中郎将，以侍中兼领之。〔六〕御览卷四二七<br/><br/>　　戴凭，字次仲，为侍中，正旦朝贺，百僚毕会，帝令群臣能说经者更相难诘，义有不通辄夺其席以益通者，凭遂重坐五十馀席。〔七〕故京师为之语曰：「解经不穷戴侍中。」〔八〕御览卷二一九<br/><br/>　　〔一〕　「戴凭」，范晔后汉书卷七九有传。又见汪文台辑谢承后汉书卷五。<br/><br/>　　〔二〕　「肤受之诉」，犹如在人皮肤之外，未得事物实情的诉词。论语颜渊篇云：「子张问明。子曰：『浸润之谮，肤受之诉，不行焉，可谓明也已矣。浸润之谮，肤受之诉，不行焉，可谓远也已矣。』」<br/><br/>　　〔三〕　「以」，原误作「于」，聚珍本作「以」，御览卷四八三引亦作「以」，今据改正。<br/><br/>　　〔四〕　「汝南子」，谓戴凭，凭为汝南人。<br/><br/>　　〔五〕　「凭出」，此下三句原无，聚珍本有，御览卷四八三引亦有，今据增补。<br/><br/>　　〔六〕　「以侍中兼领之」，此条文选卷四七袁宏三国名臣序赞李善注亦引，字句疏略。<br/><br/>　　〔七〕　「遂」，岁华纪丽卷一引作「乃」。<br/><br/>　　〔八〕　「解经不穷戴侍中」，此条书钞卷一五五，类聚卷四，六帖卷四，御览卷二九、卷四九五，类林卷一三，事类赋卷四，万花谷前集卷四，合璧事类卷一五，翰苑新书卷六四亦引，文字略有异同。<br/><br/>　　牟长<br/><br/>　　牟长，〔一〕字君高，少笃学，治欧阳尚书，诸生著录前后万人。建武十四年，徵为中散大夫。御览卷二四三<br/><br/>　　牟长，字君高，建武中拜少府，太子中庶子王异尚书比为长所侵，〔二〕诏敕异曰：〔三〕「少府大儒，不失法度。」其见优如此。书钞卷五四<br/><br/>　　〔一〕　「牟长」，范晔后汉书卷七九有传。<br/><br/>　　〔二〕　「太子中庶子王异尚书比为长所侵」，姚本、聚珍本无此句。句中「尚书」二字或衍或误。<br/><br/>　　〔三〕　「敕异」，此二字姚本、聚珍本无。<br/><br/>　　尹敏<br/><br/>　　尹敏为大司空掾，〔一〕上以敏博通，令校图谶。〔二〕书钞卷九六<br/><br/>　　尹敏与班彪相厚，〔三〕每相与谈，常晏暮不食，〔四〕昼即至冥，夜即彻旦。〔五〕彪曰：「相与久语，为俗人所怪，然锺子期死，伯牙破琴，喝为陶陶哉！」　文选卷五五刘峻广绝交论李善注<br/><br/>　　尹敏迁长陵令，永平五年，诏书捕男子周虑。虑素有名字，〔六〕与敏善，过候敏，敏坐繫免官。出乃歎曰：「瘖聋之徒，真世之有道者也，何谓察察而遇斯祸也！」〔七〕御览卷七四０<br/><br/>　　孔鲋藏尚书、孝经、论语于夫子旧堂壁中。〔八〕汉书卷三０艺文志颜师古注<br/><br/>　　〔一〕　「尹敏」，字幼季，南阳堵阳人，范晔后汉书卷七九有传。又见汪文台辑谢承后汉书卷五、司马彪续汉书卷五。<br/><br/>　　〔二〕　「令校图谶」，此条姚本作「尹敏拜大司空府，上以敏博通经记，令校图谶。敏对曰：『谶书非圣人所作，其中多近鄙别字，颇类世俗之辞，恐疑误后生。』」与陈禹谟刻本书钞卷九六对勘，即可知姚本辑自陈本书钞。陈本书钞于此条文字末注「补」字，显然已据他书增补。校以范晔后汉书尹敏传，又可知陈禹谟增补全据范书。聚珍本与姚本同，仅「尹敏拜大司空府」作「辟大司空府」，其上又有「尹敏，字幼季，拜郎中」三句。<br/><br/>　　〔三〕　「相厚」，姚本、聚珍本作「亲善」，与范晔后汉书尹敏传同。书钞卷九八、卷一三三，初学记卷一八，类聚卷六九，御览卷四０七、卷六一七，续编珠卷一皆引作「相厚」，御览卷七一０引作「相友」。<br/><br/>　　〔四〕　「常晏暮不食」，此句姚本、聚珍本作「常日旰忘食」，书钞卷九八、卷一三三，类聚卷六九引作「常屏案不食」，初学记卷一八、御览卷四０七引作「常对案不食」，御览卷七一０引作「辄屏案不食」。<br/><br/>　　〔五〕　「夜即彻旦」，原无「即」字，初学记卷一八，御览卷四０七、卷六一七引有，今据增补。此句姚本、聚珍本作「夜则达旦」，书钞卷九八引同。<br/><br/>　　〔六〕　「名字」，聚珍本同，范晔后汉书尹敏传作「名称」。按范书二字是，当据校正。<br/><br/>　　〔七〕　「何谓察察而遇斯祸也」，此条文字聚珍本连缀于上条之前，今据范晔后汉书尹敏传记事先后排列。<br/><br/>　　〔八〕　「孔鲋藏尚书、孝经、论语于夫子旧堂壁中」，此条姚本、聚珍本皆未辑录。汉书艺文志云：「易曰：『河出图，雒出书，圣人则之。』故书之所起远矣，至孔子篹焉。」颜师古注云：「家语云：『孔腾，字子襄，畏秦法峻急，藏尚书、孝经、论语于夫子旧堂壁中。』而汉记尹敏传云孔鲋所藏。二说不同，未知孰是。」「汉记」即东观汉记。此条即据颜师古注辑录，文字虽然未必与东观汉记尽合，但内容当大体如此。<br/><br/>　　高诩<br/><br/>　　高诩，〔一〕字季回，以儒学徵，拜大司农，在朝以清白方正称。〔二〕初学记卷一二<br/><br/>　　〔一〕　「高诩」，范晔后汉书卷七九有传。<br/><br/>　　〔二〕　「在朝以清白方正称」，此条书钞卷三八、卷五四，类聚卷四九，六帖卷七五，御览卷二三二，合璧事类后集卷三五，翰苑新书卷二三亦引，文字大同小异。<br/><br/>　　魏应<br/><br/>　　魏应，〔一〕字君伯，〔二〕迁五官中郎将。〔三〕诸儒于白虎观讲论五经同异，应专掌问难。〔四〕书钞卷六三<br/><br/>　　〔一〕　「魏应」，范晔后汉书卷七九有传。<br/><br/>　　〔二〕　「字君伯」，此句下聚珍本有「任城人」一句。据范晔后汉书魏应传，应为任城人。<br/><br/>　　〔三〕　「迁」，唐类函卷五五载书钞所引东观汉记作「拜」，姚本、聚珍本同。<br/><br/>　　〔四〕　「应专掌问难」，此句唐类函卷五五载书钞所引东观汉记作「使应专掌难问」，姚本、聚珍本同。<br/><br/>　　薛汉<br/><br/>　　薛汉，〔一〕字子公，〔二〕才高名远，兼通书传，无不昭览，推道术尤精，教授常数百弟子，自远方至者著为录。〔三〕书钞卷六七<br/><br/>　　〔一〕　「薛汉」，范晔后汉书卷七九有传。<br/><br/>　　〔二〕　「字子公」，范晔后汉书薛汉传云「字公子」，廉范传李贤注亦云「汉字公子」。此句下聚珍本有「淮阳人」一句，姚本无。按范晔后汉书薛汉传载，汉为淮阳人。<br/><br/>　　〔三〕　「录」，册籍。<br/><br/>　　召驯<br/><br/>　　召驯，〔一〕字伯春，以志行称，乡里号之曰「德行恂恂召伯春」。以明经有智让，能讲论，拜议郎。章和中为光禄勳。〔二〕书钞卷五六<br/><br/>　　〔一〕　「召驯」，范晔后汉书卷七九有传。御览卷二二九引作「邵训」。永乐大典卷二七二七误引作「占驯」。<br/><br/>　　〔二〕　「章和中为光禄勳」，此句原无，御览卷二二九引有，今据增补。<br/><br/>　　周泽<br/><br/>　　周泽少修高节，〔一〕耿介特立，好学问，治严氏春秋，门徒数百人，隐居山野，不汲汲于时俗。拜太常，果敢，数有直言，朝廷嘉其清廉。〔二〕御览卷二二八<br/><br/>　　泽字稚都，少修高节。建武十六年，以耿介辟大司马府，〔三〕署议曹祭酒。书钞卷六九<br/><br/>　　周泽为渑池令，〔四〕克身俭约，妻子自亲釜灶。〔五〕类聚卷八０<br/><br/>　　北地太守廖信贪污下狱，诏以信田宅奴婢钱财赐廉吏太常周泽。〔六〕光禄易堪。〔七〕书钞卷三八<br/><br/>　　泽敬宗庙，常病在斋舍，〔八〕妻子怜其老病，窥问所苦。泽大怒，收妻诣狱，因自核。〔九〕书钞卷三七<br/><br/>　　〔一〕　「周泽」，范晔后汉书卷七九有传。又见汪文台辑司马彪续汉书卷五。<br/><br/>　　〔二〕　「朝廷嘉其清廉」，书钞卷五三亦引有以上一段文字，字句与此微异。<br/><br/>　　〔三〕　「辟」，原误作「避」，今据范晔后汉书周泽传改正。<br/><br/>　　〔四〕　「周泽为渑池令」，据范晔后汉书周泽传和诸书所引东观汉记，周泽建武十六年辟大司马府，署议曹祭酒。中元元年迁渑池令，永平五年迁右中郎将，十年拜太常。东观汉记所载周泽事当依此为序。<br/><br/>　　〔五〕　「妻子自亲釜灶」，书钞卷七八亦引有以上一段文字，字句较此简略。<br/><br/>　　〔六〕　「太常周泽」，原误作「太守周绎」。据范晔后汉书周泽传，周泽曾官太常，而未任太守。聚珍本作「太常周泽」，字尚不误。<br/><br/>　　〔七〕　「光禄易堪」，范晔后汉书周泽传附载孙堪事迹云：「堪字子稚，河南缑氏人也。明经学，有志操，清白贞正，爱士大夫，然一毫未尝取于人，以节介气勇自行。……永平十一年，拜光禄勳。堪清廉，果于从政，数有直言，多见纳用。……堪行类于泽，故京师号曰『二稚』。」万花谷后集卷一一引东观汉记亦略载孙堪事迹。书钞此条列于「廉洁」类中，文末可能述及周泽、孙堪皆清廉于时，并号「二稚」，后来仅残存「光禄易堪」四字。这四字，当是「光禄孙堪」之讹。<br/><br/>　　〔八〕　「常」书钞卷九０引司马彪续汉书作「尝」。按二字同。<br/><br/>　　〔九〕　「因自核」，此条姚本、聚珍本皆无。<br/><br/>　　孙堪<br/><br/>　　孙堪，〔一〕字子稚，〔二〕为光禄勳，以清廉称，与周泽相类。泽字稚都，〔三〕京师号之为「二稚」。〔四〕御览卷二二九<br/><br/>　　〔一〕　「孙堪」，书钞卷五三引同，万花谷后集卷一一引作「孙湛」，姚本亦作「孙湛」，皆误。孙堪，范晔后汉书周泽传附载其事。<br/><br/>　　〔二〕　「子稚」，原误作「子雅」，书钞卷五三引亦误。今据范晔后汉书周泽传改正。<br/><br/>　　〔三〕　「稚都」，原误作「雅都」。范晔后汉书周泽传云：「周泽字稚都。」书钞卷六九引东观汉记周泽传云：「泽字稚都。」今据改。<br/><br/>　　〔四〕　「二稚」，原误作「二雅」。万花谷后集卷一一引亦误。周泽字稚都，孙堪字子稚，故云「二稚」。范晔后汉书周泽传云：「堪行类于泽，故京师号曰『二稚』。」<br/><br/>　　甄宇<br/><br/>　　甄宇，〔一〕字长文，治严氏春秋，持学精微，以白衣教授，常数百人。〔二〕书钞卷九六<br/><br/>　　甄宇，北海人，建武中，为青州从事，〔三〕徵拜博士。每腊，诏书赐博士羊，人一头，〔四〕羊有大小肥瘦。时博士祭酒议欲杀羊，称分其肉。宇曰：「不可。」又欲投钩，复耻之。宇因先自取其最瘦者，由是不复有争讼。后召会，诏问瘦羊甄博士，京师因以号之。〔五〕类聚卷九四<br/><br/>　　甄宇，字长文，拜太子少傅，清静少欲，〔六〕常称老氏知足之分也。书钞卷六五<br/><br/>　　甄宇，字长文，〔七〕子晋，晋子丞，〔八〕周泽董鲁平叔，〔九〕叔子轶，并以儒学拜议郎。书钞卷五六<br/><br/>　　〔一〕　「甄宇」，范晔后汉书卷七九有传。<br/><br/>　　〔二〕　「常数百人」，此条书钞卷九六另又引徵一次，文字稍略。<br/><br/>　　〔三〕　「青州」，原无「青」字，姚本、聚珍本有，类聚卷五、御览卷三三、事文类聚前集卷一二、合璧事类别集卷八三引亦有，今据增补。<br/><br/>　　〔四〕　「人一头」，原无此句，姚本、聚珍本有，书钞卷一五五、类聚卷五、事文类聚前集卷一二、合璧事类别集卷八三引亦有，今据增补。<br/><br/>　　〔五〕　「京师因以号之」，此条岁华纪丽卷四，御览卷二三六、卷九０二，事类赋卷二二，万花谷后集卷一一，玉海卷九九，范晔后汉书甄宇传李贤注亦引，字句均略于此。<br/><br/>　　〔六〕　「静」，姚本、聚珍本作「净」，书钞卷三六亦引作「净」。<br/><br/>　　〔七〕　「字长文」，原脱「长文」二字。永乐大典卷二七二七引作「字子普」。<br/><br/>　　〔八〕　「子晋，晋子丞」，此二句永乐大典卷二七二七引作「普传子承」，聚珍本引作「宇传子晋，晋传子承」。范晔后汉书甄宇传云：甄宇「传业子普，普传子承」。<br/><br/>　　〔九〕　「周泽董鲁平叔」，此六字永乐大典卷二七二七引同，聚珍本亦同。按此处字有讹脱，无从校正。<br/><br/>　　张玄<br/><br/>　　张玄，〔一〕字居真，〔二〕专意经书，方其讲论时，〔三〕至不食终日，忽然如不飢渴者也。书钞卷九八<br/><br/>　　张玄，字君夏，其学兼通数家。〔四〕书钞卷六七<br/><br/>　　〔一〕　「张玄」，范晔后汉书卷七九有传。<br/><br/>　　〔二〕　「字居真」，姚本一作「字君夏」，一作「字居真」，按语云：「玄不应有二字，『居』类『君』，『真』类『夏』，传写误耳。」聚珍本作「字君夏」，与范晔后汉书张玄传同。<br/><br/>　　〔三〕　「论」，姚本、聚珍本作「问」。<br/><br/>　　〔四〕　「其学兼通数家」，此句上姚本、聚珍本有「为博士」一句。据范晔后汉书张玄传记载，张玄曾为颜氏春秋博士。<br/><br/>　　李育<br/><br/>　　李育，〔一〕字元春，为侍中。时章帝西谒园陵，育陪乘，问旧事，育辄对，由是见重。〔二〕书钞卷五八<br/><br/>　　〔一〕　「李育」，范晔后汉书卷七九有传。<br/><br/>　　〔二〕　「由是见重」，此条书钞卷五八两引，字句全同。<br/><br/>　　杜笃<br/><br/>　　杜笃，〔一〕字季雅，客居美阳，与美阳令游，〔二〕数从之请託，〔三〕不谐，颇相恨。令怒，收笃送京师。会大司马吴汉薨，世祖诏诸儒诔之。笃于狱中为诔，辞最高。帝美之，赐帛免刑。御览卷五九六<br/><br/>　　杜笃仕郡文学掾，以目疾，二十馀年不窥京师。笃外高祖破羌将军辛武贤，以武略称。笃常歎曰：「杜氏文明善政，而笃不任为吏。辛氏秉义经武，而笃又怯于事。外内五世，至笃衰矣！」〔四〕御览卷四九九<br/><br/>　　〔一〕　「杜笃」，范晔后汉书卷八０有传。<br/><br/>　　〔二〕　「游」，姚本、聚珍本作「交游」，书钞卷一０二引同，而卷一００引作「交」。<br/><br/>　　〔三〕　「之」，姚本、聚珍本无此字，书钞卷一０二引同。<br/><br/>　　〔四〕　「至笃衰矣」，此条御览卷七四０亦引，内容多有阙略。<br/><br/>　　高彪<br/><br/>　　高彪除郎中，〔一〕校书东观。后迁外黄令，画彪形像，以劝学者。〔二〕聚珍本<br/><br/>　　〔一〕　「高彪」，字义方，吴郡无锡人，范晔后汉书卷八０有传。又见汪文台辑谢承后汉书卷五。隶释卷一０外黄令高彪碑亦略载其事。<br/><br/>　　〔二〕　「以劝学者」，此条不知聚珍本辑自何书。范晔后汉书高彪传云：「郡举孝廉，试经第一，除郎中，校书东观，数奏赋、颂、奇文，因事讽谏，灵帝异之。……后迁外黄令，帝敕同僚临送，祖于上东门，诏东观画彪像，以劝学者。」<br/><br/>　　李业<br/><br/>　　公孙述欲徵李业为博士，〔一〕业固不起，〔二〕乃遣人持鸩，不起便赐药，业乃饮鸩而死。御览卷九二七<br/><br/>　　〔一〕　「李业」，范晔后汉书卷八一有传。又见汪文台辑司马彪续汉书卷五。「为博士」，此三字聚珍本脱。<br/><br/>　　〔二〕　「固」，原误作「故」，聚珍本作「固」，与范晔后汉书李业传同，今据改正。<br/><br/>　　刘茂<br/><br/>　　刘茂，〔一〕字子卫，〔二〕为郡门下掾，〔三〕赤眉攻太原，茂负太守孙福踰牆出，藏城西门下空穴中，〔三〕担穀给福及妻子百馀日，福表为议郎。书钞卷一五八<br/><br/>　　〔一〕　「刘茂」，范晔后汉书卷八一有传。据刘茂传所载，茂于建武二年为郡门下掾。<br/><br/>　　〔二〕　「字子卫」，此三字原脱，永乐大典卷二七二七引有，聚珍本亦有此句，今据增补。范晔后汉书刘茂传云：「刘茂，字子卫。」<br/><br/>　　〔三〕　「城」，原作「地」，于义不通。永乐大典卷二七二七引作「城」，聚珍本亦作「城」，今据改。<br/><br/>　　所辅<br/><br/>　　所辅，〔一〕平原人，为县门下小吏。县令刘雄为贼所攻，欲以矛刺雄，辅前叩头，以身代雄。贼等遂戟刺辅，贯心洞背即死。东郡太守捕得贼，具以状上，诏书伤痛之。〔二〕御览卷三七六<br/><br/>　　〔一〕　「所辅」，范晔后汉书无传。「所」字原误作「许」，聚珍本作「所」，今据改。<br/><br/>　　〔二〕　「诏书伤痛之」，范晔后汉书刘茂传云：「永初二年，剧贼毕豪等入平原界，县令刘雄将吏士乘船追之。至厌次河，与贼合战。雄败，执雄，以矛刺之。时小吏所辅前叩头求哀，愿以身代雄。豪等纵雄而刺辅，贯心洞背即死。东郡太守捕得豪等，具以状上。诏书追伤之，赐钱二十万，除父为郎中。」<br/><br/>　　温序<br/><br/>　　温序，〔一〕字次房，迁护羌校尉，〔二〕行部，〔三〕为愧嚣别将苟宇所拘劫。〔四〕宇谓序曰：「子若与我并威同力，天下可图也。」序素有气力，大怒，叱宇等曰：「虏何敢迫胁汉将！」因以节挝杀数人。贼众争欲杀之，宇止之曰：〔五〕「此义士也，可赐以剑。」序受剑，衔鬚于口，〔六〕顾左右曰：「既为贼所迫杀，〔七〕无令鬚污土。」遂伏剑而死。御览卷四三八<br/><br/>　　〔一〕　「温序」，范晔后汉书卷八一有传。<br/><br/>　　〔二〕　「迁护羌校尉」，原无此句，御览卷六八一引有，今据增补。聚珍本亦有此句，作「为护羌校尉」，御览卷四三四引同。范晔后汉书温序传载：建武「六年，拜谒者，迁护羌校尉」。通鑑卷四二建武八年载：「校尉太原温序为嚣将苟宇所获。」通鑑考异云：「按序传及袁纪皆称『序为护羌校尉』。检西羌传，九年方置此官，牛邯为之。又云：『邯卒，职省。』则序无缘作『护羌』，今但云『校尉』。」<br/><br/>　　〔三〕　「行部」，原无此句，聚珍本有，御览卷四三四引亦有，今据增补。<br/><br/>　　〔四〕　「拘」，原无此字，聚珍本有，御览卷四三四、卷六八一引亦有此字，今据增补。范晔后汉书温序传载：「序行部至襄武，为愧嚣别将苟宇所拘劫。」<br/><br/>　　〔五〕　「之」，原无此字，聚珍本同，御览卷四三四引有，今据增补。<br/><br/>　　〔六〕　「于口」，原无此二字，聚珍本有，御览卷四三四、卷六八一引亦有此二字，今据增补。<br/><br/>　　〔七〕　「既为」，原无此二字，聚珍本有，御览卷六八一引亦有此二字，今据增补。<br/><br/>　　索卢放<br/><br/>　　索卢放，〔一〕字君阳，东郡人。署门下掾。更始时，使者督行郡国，太守有事，当斩。放前对曰：「方今天下苦王氏之虐政，戴仰汉德。传车所过，未闻恩泽，而斩郡守，恐天下惶惧，各自疑也。使有功不如使有过。」遂解衣而前，愿代太守斩，使者义而赦之，由是显名。御览卷四二０<br/><br/>　　〔一〕　「索卢放」，姓索卢，名放，范晔后汉书卷八一有传。<br/><br/>　　李善<br/><br/>　　李善，〔一〕字次孙，南阳人，本同县李元苍头。〔二〕建武中疫疾，元家相继死没，唯孤儿续始生数旬，而有资财千万。诸奴婢私共计议，欲谋杀续，分财产。善乃潜负续逃亡，隐山阳瑕丘界中，亲自哺养，乳为生湩。〔三〕续孩抱，奉之不异长君，有事辄长跪请白，然后行之。闾里感其行，皆相率修义。续年十岁，善与归本县，修理旧业，告奴婢于长吏，悉收杀之。时锺离意为瑕丘令，上书荐善行状。御览卷四二０<br/><br/>　　〔一〕　「李善」，范晔后汉书卷八一有传。又见汪文台辑谢承后汉书卷五。<br/><br/>　　〔二〕　「苍头」，汉代私家奴隶。汉书鲍宣传云：「苍头庐儿皆用致富，非天意也。」颜师古注引孟康云：「汉名奴为『苍头』，非纯黑，以别于良人也。」<br/><br/>　　〔三〕　「湩」，原脱，聚珍本有，范晔后汉书李善传、御览卷三七一引谢承后汉书亦皆有此字，今据增补。按「湩」，乳汁。<br/><br/>　　周嘉<br/><br/>　　周嘉仕郡为主簿，〔一〕王莽末，群贼入汝阳城，嘉从太守何敞讨贼，敞为流矢所中，〔二〕嘉谓贼众曰：〔三〕「卿曹皆民隶也，岂有还害其君者耶？」嘉请以死赎君命，因仰天号泣。贼于是相视曰：「此义士也。」给其车马，遣送之。〔四〕御览卷二六五<br/><br/>　　〔一〕　「周嘉」，范晔后汉书卷八一有传。「嘉」字原误作「喜」，下同，今皆改正。永乐大典卷一四六０八引不误，聚珍本亦不误。<br/><br/>　　〔二〕　「敞」，此字原脱，范晔后汉书周嘉传有，今据增补。<br/><br/>　　〔三〕　「嘉」，此字原脱，据范晔后汉书周嘉传当有「嘉」字，今增补。<br/><br/>　　〔四〕　「遣送之」，此条聚珍本作「周嘉仕郡为主簿，王莽末，群贼入汝阳城，嘉从太守何敞讨贼，敞为流矢所中，贼围绕数十重。嘉乃拥敞，以身扞之，呵贼曰：『卿曹皆人隶也。为贼既逆，岂有还害其君者耶？』嘉请以死赎君命，因仰天号泣。群贼于是相视曰：『此义士也。』给车马，遣送之。为零陵太守，视事七年，卒。零陵颂其遗爱，吏民为立祠焉」。字句详于御览卷二六五所引。永乐大典卷一四六０八引「遣送之」句以上一段文字。「为零陵太守」云云不知聚珍本辑自何书。<br/><br/>　　李充<br/><br/>　　李充兄弟六人，〔一〕出入更衣，家贫亲老，充妻劝异居。充使酿酒，会亲戚，充启其母曰：「此妇劝异居，不可奉祭祀，请去之。」遂叱出其妇。〔二〕御览卷四一二<br/><br/>　　鲁平为陈留太守，请充署功曹。充不受，平怒，乃援充以捐沟中，用谪署都亭长。〔三〕聚珍本<br/><br/>　　〔一〕　「李充」，字大逊，陈留人，范晔后汉书卷八一有传。又见汪文台辑谢承后汉书卷六、司马彪续汉书卷五。<br/><br/>　　〔二〕　「出」，永乐大典卷一０八一四引同，聚珍本作「去」。<br/><br/>　　〔三〕　「因谪署都亭长」，此条不知聚珍本辑自何书。范晔后汉书李充传载此事云：「李充，字大逊，陈留人也。……太守鲁平请署功曹，不就。平怒，乃援充以捐沟中，因谪署县都亭长。」「都亭」，城内之亭。<br/><br/>　　范丹<br/><br/>　　范丹，〔一〕字史云，为莱芜长，遭党锢事，推鹿车，载妻子，捃拾自资，有时绝粮，丹言貌无改，闾里歌之曰：「甑中生尘范史云，釜中生鱼范莱芜。」　御览卷四六五<br/><br/>　　〔一〕　「范丹」，范晔后汉书卷八一范冉传云：「范冉，字史云，陈留外黄人也。」李贤注：「『冉』或作『丹』。」范冉传李贤注引袁山松后汉书作「冉」，符融传李贤注引谢承后汉书亦作「冉」。按字当作「丹」，初学记卷二０，类聚卷六、卷二九，御览卷四二五、卷六三四、卷七二五、卷七五七，文选卷三六任昉宣德皇后令李善注引谢承后汉书皆作「丹」。又初学记卷一八、类聚卷三五、御览卷四八四引亦皆作「丹」。范丹卒后，谥曰贞节先生。蔡中郎文集卷二贞节先生陈留范史云铭作「丹」，可为最确凿的证据。<br/><br/>　　刘翊<br/><br/>　　刘翊为汝南太守，〔一〕举郡人许靖计吏，察孝廉，除尚书郎，典选举。〔二〕聚珍本<br/><br/>　　〔一〕　「刘翊」，字子相，颍川颍阴人，范晔后汉书卷八一有传。又见汪文台辑谢承后汉书卷六。「为汝南太守」，范书刘翊传失载。<br/><br/>　　〔二〕　「典选举」，此条不知聚珍本从何书辑录。三国志许靖传云：「许靖，字文休，汝南平舆人。……颍川刘翊为汝南太守，乃举靖计吏，察孝廉，除尚书郎，典选举。」<br/><br/>　　郭凤<br/><br/>　　郭凤，〔一〕字君张，〔二〕善说灾异，吉凶占应。病，先自知死日，豫令弟子市棺敛具，至其日，如言卒。御览卷五五一<br/><br/>　　〔一〕　「郭凤」，范晔后汉书无传，卷八二谢夷吾传略载其事。<br/><br/>　　〔二〕　「字君张」，此句下聚珍本有「勃海人」一句。范晔后汉书谢夷吾传云：「时博士勃海郭凤亦好图谶。」此即聚珍本增句所本。<br/><br/>　　郭玉<br/><br/>　　郭玉者，〔一〕广汉人也。学方诊之伎。和帝奇异之，乃试令嬖臣美手腕者与女子杂处帷中，使玉各诊一手。玉言：「左阳脉，右阴脉，有男女，疾若异人。〔二〕臣异其故。」帝歎称善。〔三〕聚珍本<br/><br/>　　〔一〕　「郭玉」，范晔后汉书卷八二有传。<br/><br/>　　〔二〕　「疾」，范晔后汉书郭玉传作「状」。<br/><br/>　　〔三〕　「帝歎称善」，此条不知聚珍本辑自何书。<br/><br/>　　逢萌<br/><br/>　　逢萌，〔一〕字子康，北海人。少有大节，志意抗厉，家贫，给事为县亭长。尉过迎拜，问事微久。尉去，举楯挝地，〔二〕叹曰：「大丈夫安能为人役耶？」遂去学问。御览卷二六九<br/><br/>　　莽居摄，子宇谏莽，而莽杀之。逢萌谓其友人曰：「三纲绝矣！不去，祸将及人。」即解冠挂东门而去。〔三〕御览卷六八四<br/><br/>　　逢萌素明阴阳，知莽将败，携家属于辽东，乃首戴盆盎，〔四〕哭于市，言曰：「新乎新乎！」〔五〕遂潜藏。〔六〕御览卷四八七<br/><br/>　　逢萌隐琅琊之劳山，非礼不动，聚落化之。北海太守遣吏奉谒，萌不诺。〔七〕太守遣吏捕之，民相率以石摘吏，皆流血奔走。御览卷三七五<br/><br/>　　逢萌被徵上道，迷不知东西，云：「朝所徵我者，为聪明叡智，有益于政，方面不知，安能济政？」即驾而归。〔八〕类聚卷六四<br/><br/>　　〔一〕　「逢萌」，范晔后汉书卷八三有传。又见汪文台辑司马彪续汉书卷五。袁宏后汉纪卷五亦略载其事。<br/><br/>　　〔二〕　「楯」，原作「举」，聚珍本作「楯」，御览卷三五七、记纂渊海卷四八引亦作「楯」，今据改。范晔后汉书逢萌传云：「时尉行过亭，萌候迎拜谒，既而掷楯歎曰。」可证「楯」字是。据汉官仪和续汉书百官志所载，亭长承望都尉，课徼巡，负责逐捕盗贼，平常设备五兵，即弓弩、戟、楯、刀剑、甲铠。所以尉过亭时，逢萌执楯以见。「挝」，御览卷三五七、记纂渊海卷四八引作「摘」。<br/><br/>　　〔三〕　「即解冠挂东门而去」，此句姚本同，事类赋卷一二引亦同。聚珍本作「解冠挂东都城门，归」，与范晔后汉书逢萌传同。李贤注：「汉宫殿名：『东都门，今名青门也。』前书音义：『长安东郭城北头第一门。』」此句下聚珍本尚有「将家浮海，客于辽东」二句，疑据范书增补。<br/><br/>　　〔四〕　「盆盎」，聚珍本作「兖器」，御览卷八五五引同。范晔后汉书逢萌传作「瓦盎」。<br/><br/>　　〔五〕　「新乎新乎」，范晔后汉书逢萌传同，李贤注：「王莽为新都侯，及篡，号新室，故哭之。」聚珍本作「辛乎辛乎」，御览卷八五五引作「辛乎」。按「辛乎辛乎」，于义亦通。「辛」与「新」音同，暗指王莽新室。<br/><br/>　　〔六〕　「遂潜藏」，此句下聚珍本有「不见」二字。御览卷八五五引作「因潜藏不见」。<br/><br/>　　〔七〕　「诺」，聚珍本作「答」，与范晔后汉书逢萌传同。<br/><br/>　　〔八〕　「即驾而归」，此条御览卷一九五亦引，文字全同。<br/><br/>　　周党<br/><br/>　　周党，〔一〕字伯况，太原人。至长安游学。初，乡佐发党徭道，〔二〕尝众中辱党父，〔三〕党怀之。后读春秋，闻复雠之义，〔四〕便辍讲而还，〔五〕与乡佐剋日交刃。乡佐多从兵往，〔六〕使乡佐先拔刀，然后与相击。党为其所伤，〔七〕困顿。乡佐服其义勇，〔八〕舆归养之，〔九〕数日方苏，〔一０〕既悟而去。整身修志，州里称其高也。御览卷四八一<br/><br/>　　建武中，徵周党，党著短布单衣，榖皮幓头，〔一一〕待见尚书。欲令更服，党曰：「朝廷本以是故徵之，安可复更。」遂以见，自陈愿守所志，〔一二〕上听之。御览卷六八八<br/><br/>　　博士范升奏曰：「伏见太原周党、东海王良、山阳王成，使者三到，乃肯就车，脱衣解履，〔一三〕升于华毂，〔一四〕陛见帝庭，〔一五〕偃蹇傲慢，梭巡进退，臣愿与并论灵台之下。」御览卷四九八<br/><br/>　　〔一〕　「周党」，范晔后汉书卷八三有传。袁宏后汉纪卷五、风俗通义过誉篇亦略载其事。<br/><br/>　　〔二〕　「乡佐」，汉制，十里一乡，乡有乡佐，主管徵收赋税。「发党徭道」，此四字原无，聚珍本有，御览卷四九六引亦有，今据增补。<br/><br/>　　〔三〕　「尝众中辱党父」，此句聚珍本作「于人中辱之」，御览卷四九六引同。按范晔后汉书周党传云：「初，乡佐尝众中辱党，党久怀之。」风俗通义过誉篇云；「太原周党伯况，少为乡佐发党过于人中辱之。」是被乡佐所辱者为党，非党父。「父」字或为衍文，或为「久」字之讹。<br/><br/>　　〔四〕　「后读春秋，闻复雠之义」，春秋庄公四年云：「纪侯大去其国。」公羊传云：「大去者何？灭也。孰灭之？齐灭之。喝为不言齐灭之？为襄公讳也。春秋为贤者讳。何贤乎襄公？复雠也。何雠尔？远祖也。哀公（襄公九世祖不辰）烹乎周，纪侯谮之。以襄公之为于此焉者，事祖祢之心尽矣。尽者何？襄公将复雠乎纪，卜之曰：『师丧分焉。』『寡人死之，不为不吉也。』远祖者几世乎？九世矣。九世犹可以复雠乎？虽百世可也。」此即春秋复雠之义。<br/><br/>　　〔五〕　「便」，原误作「更」，今据范晔后汉书周党传校正。<br/><br/>　　〔六〕　「乡佐多从兵往」，此下三句原无，聚珍本有，御览卷四九六引亦有，今据增补。<br/><br/>　　〔七〕　「党为其所伤」，此下聚珍本只有「乡佐服其义勇」一句，其馀各句皆未辑录。「伤」字原误作「复」，今据范晔后汉书周党传校正。<br/><br/>　　〔八〕　「乡佐服其义勇」，原脱「其」、「勇」二字，聚珍本有，御览卷四九六引亦有，今据增补。<br/><br/>　　〔九〕　「舆」，原误作「与」。范晔后汉书周党传云：「乡佐服其义，舆归养之。」风俗通义过誉篇云：「佐服其义勇，箯舆养之。」今据校正。<br/><br/>　　〔一０〕「日」，原误作「月」，范晔后汉书周党传、风俗通义过誉篇作「日」，今据校正。<br/><br/>　　〔一一〕「幓头」，聚珍本同。范晔后汉书周党传、袁宏后汉纪卷五作「绡头」。范书周党传李贤注：「以榖树皮为绡头也。」又向栩传李贤注云：「说文：『绡，生丝也，从纟肖声。』音消。按此字当作『幧』，音此消反，其字从『巾』。古诗云：『少年见罗敷，脱巾著幧头。』郑玄注仪礼云：『如今著幓头，自项中而前，交额上，却绕髻也。』」<br/><br/>　　〔一二〕「愿守所志」，「守」字下原衍「之」字，聚珍本无，与范晔后汉书周党传、袁宏后汉纪卷五相合，今据删。<br/><br/>　　〔一三〕「东海王良、山阳王成，使者三到，乃肯就车，脱衣」，此十八字原无，聚珍本有，御览卷六九八引亦有，今据增补。「王成」，御览卷六九八误引作「王戎」。<br/><br/>　　〔一四〕「于」，原无此字，聚珍本有，御览卷六九八引亦有，今据增补。<br/><br/>　　〔一五〕「陛见帝庭」，「陛」下原衍「下」字，聚珍本、范晔后汉书周党传皆无此字，今据删。<br/><br/>　　王霸<br/><br/>　　王霸，〔一〕建武初，连徵不至。霸安贫贱，居常茅屋蓬户，藜藿不厌。然乐道不怠，以寿终。御览卷一八一<br/><br/>　　〔一〕　「王霸」，字仲儒，太原广武人，范晔后汉书卷八三有传。袁宏后汉纪卷五亦略载其事。<br/><br/>　　严光<br/><br/>　　严光，〔一〕字子陵，耕于富春山，〔二〕后人名其钓处为严陵濑。初学记卷八<br/><br/>　　光武与子陵有旧，及登位，望之。陵隐于孤亭山，垂钓为业。时主天文者奏每日出常有客星同流。帝曰：「严子陵耳。」访得之，陵不受封。太平环宇记卷九五<br/><br/>　　〔一〕　「严光」，范晔后汉书卷八三有传。又见汪文台辑失名氏后汉书。<br/><br/>　　〔二〕　「山」，此字原无，聚珍本有，万花谷后集卷六引亦有，今据增补。<br/><br/>　　井丹<br/><br/>　　井丹，〔一〕字大春，通五经，时人谓之语曰：「五经纷纶井大春。」　御览卷六一五<br/><br/>　　阴就要井丹，就起，左右进辇矣，曰：「吾闻桀、纣驾人车，〔三〕岂此邪？」就令去辇。〔四〕书钞卷一四０<br/><br/>　　〔一〕　「井丹」，范晔后汉书卷八三有传。袁宏后汉纪卷七亦略载其事。<br/><br/>　　〔二〕　「井大春」，「井」字下原衍「之」字，聚珍本无，与范晔后汉书井丹传相合，今据删。<br/><br/>　　〔三〕　「桀、纣驾人车」，范晔后汉书井丹传无「纣」字。李贤注引帝王纪云：「桀以人驾车。」<br/><br/>　　〔四〕　「就令去辇」，姚本未辑井丹事。聚珍本虽有井丹一目，但此条未能辑录。<br/><br/>　　梁鸿<br/><br/>　　梁鸿少孤，〔一〕以童幼诣太学受业，〔二〕治礼、诗、春秋，常独坐止，〔三〕不与人同食。比舍先炊已，〔四〕呼鸿及热釜炊。鸿曰：「童子鸿不因人热者也。」灭灶更燃火。〔五〕御览卷四二五<br/><br/>　　梁鸿家贫而尚节，博览无不通，毕乃牧豕于上林苑中，〔六〕曾误遗火，延及他舍，乃寻访烧者，问所失，〔七〕悉以豕偿之；其主犹以为少，鸿曰：「无他财，愿以身居作。」主人许，因为执勤不懈。耆老见鸿非恒人，乃共责让主人，而称鸿长者，于是始敬异，悉还其豕。鸿不受，乃去。类聚卷九四<br/><br/>　　梁鸿初与京邑萧友善约不为陪臣，及友为郡吏，〔八〕鸿以书责之而去。御览卷四一０<br/><br/>　　梁鸿乡里孟氏女，〔九〕容貌丑而有节操，多求之，不肯。父母问其所欲，曰：「得贤婿如梁鸿者。」鸿闻之，乃求之。〔一０〕梁鸿妻椎髻，著布衣，操作具而前。鸿大喜曰：「此真梁鸿妻也，能奉我矣。」字之曰德曜，名孟光。〔一一〕类聚卷六七<br/><br/>　　梁鸿乃将妻之霸陵山中，耕耘织作，以供衣食，弹琴诵书，〔一二〕以娱其志。御览卷八二二<br/><br/>　　梁鸿将之会稽，作诗曰：「维季春兮华色，〔一三〕麦含金兮方秀。」〔一四〕类聚卷三<br/><br/>　　梁鸿适吴，依大家皋伯通庑下，〔一五〕为人赁春。每归，〔一六〕妻为具食，不敢于鸿前仰视，举案齐眉。伯通异之，〔一七〕曰：「彼佣赁能使妻敬之如此，非凡人也。」　类聚卷六九<br/><br/>　　梁鸿常闭户吟咏书记，遂潜思著书十馀篇。〔一八〕御览卷三九二<br/><br/>　　梁鸿病困，〔一九〕与高伯通及会稽士大夫语曰：「昔延陵季子葬于嬴博之间，不归其乡，慎勿听妻子持尸柩去。」终后伯通等为求葬处，有要离冢高燥，众人曰：「要离，古烈士，今伯鸾亦清高，令相近。」遂葬要离冢旁，子孙归扶风。御览卷五五三<br/><br/>　　〔一〕　「梁鸿」，范晔后汉书卷八三有传。袁宏后汉纪卷一一亦略载其事。<br/><br/>　　〔二〕　「以童幼诣太学受业」，此下二句原无，姚本、聚珍本有，类聚卷七二引同，今据增补。御览卷八四七引亦有此二句，惟「礼、诗」作「诗、礼」。<br/><br/>　　〔三〕　「坐」，原无此字，姚本、聚珍本有，类聚卷七二引亦有，今据增补。<br/><br/>　　〔四〕　「比舍」，聚珍本同，御览卷七五七引作「同房」。<br/><br/>　　〔五〕　「灭灶更燃火」，此条书钞卷一四三、永乐大典卷一四九一二亦引，字句较简略。<br/><br/>　　〔六〕　「牧豕于上林苑中」，姚本按云：「东汉高贤居贫多牧豕者，如吴右、孙期、尹勤辈，岂皆学公孙丞相耶？无诋为牧猪奴也。」<br/><br/>　　〔七〕　「问所失」，此句姚本、聚珍本作「问所失财物」，类聚卷八０、御览卷八六八引作「问所烧财物」。<br/><br/>　　〔八〕　「友」，据上文当作「友善」。<br/><br/>　　〔九〕　「乡里」，原误作「乡皇」，聚珍本不误，今据改。「孟氏」，袁宏后汉纪卷一一作「赵氏」。<br/><br/>　　〔一０〕「乃求之」，此句下原有「女布襦裾，鸿曰：此真梁鸿妻也」三句。此三句系节引，删削颇多。今全删去，以御览卷三七三所引三十五字补之。<br/><br/>　　〔一一〕「名孟光」，原无「名」字，聚珍本有，汲古阁刻本和武英殿刻本范晔后汉书亦有「名」字，今据增补。惠栋后汉书补注引田艺衡说谓「孟」字衍。中华书局出版点校本范晔后汉书校勘记云：「张森楷校勘记谓本传作孟氏女，复名『孟光』，则『孟孟光』矣，非词也，据此可见孟光确姓赵氏。今按：御览五百二及袁纪均无『名』字，不成文理，疑本作『字之曰德曜，名光』，后人习见『孟光』字，妄改『名』字为『孟』耳。」御览卷三八三引云孟氏女「名光」，可证有「名」字是，又「孟」字为衍文。此条御览卷四六七、卷六九五亦引，文字简略。御览卷三八二引与此出入较大，今录全文如下，以供参考：「梁鸿同郡孟氏，其女名光，状貌丑而黑，力能举石臼，择而不嫁，至年三十，鸿闻而聘之。」御览卷三七八、记纂渊海卷八一、合璧事类卷三０引与御览卷三八二引相类，文字节删较多。<br/><br/>　　〔一二〕「诵书」，聚珍本作「诵诗」。按字皆不误，范晔后汉书梁鸿传云「诵诗书」。<br/><br/>　　〔一三〕「华色」，姚本、聚珍本作「华阜」。按「华阜」二字是，与范晔后汉书梁鸿传合。<br/><br/>　　〔一四〕「含金」，姚本、聚珍本同，范晔后汉书梁鸿传作「含含」。按「含金」二字是。姚本按云：「此鸿避地居齐、鲁，将适吴而作也。诗一章二十六句，词调和平，不落楚骚窠臼。吴郡顺帝时始分，故本书作『会稽』。」<br/><br/>　　〔一五〕「皋伯通」，或作「高伯通」。「庑」，堂边的廊屋。<br/><br/>　　〔一六〕「每归」，原无此句，聚珍本有，御览卷三六五、卷七一０引亦有，今据增补。此句御览卷八二九引作「为事归」。<br/><br/>　　〔一七〕「伯通异之」，姚本同，聚珍本作「伯通察而异之」，御览卷八二九引与聚珍本同。<br/><br/>　　〔一八〕「遂潜思著书十馀篇」，此条类聚卷一九亦引，但仅有首句。<br/><br/>　　〔一九〕「梁鸿病困」，此句上书钞卷九二引有「梁鸿，字伯鸾，扶风人，隐于会稽」数句。「困」，范晔后汉书梁鸿传同，聚珍本作「因」。按二字于义均通。如作「因」，则应属下句读。<br/><br/>　　高凤<br/><br/>　　高凤，〔一〕南阳人，〔二〕诵读昼夜不绝声。〔三〕妻尝之田，曝麦于庭，以竿授凤，令护鸡。凤受竿诵经如故，〔四〕天大雷，暴雨流淹。〔五〕凤留意在经史，忽不视麦，麦随水漂去。〔六〕类聚卷八五<br/><br/>　　乡里有争财，持兵而斗，凤往解之，不已，乃脱巾请曰：「仁义逊让，奈何弃之！」争者感之，收兵谢罪。〔七〕聚珍本<br/><br/>　　高凤，字文通，南阳人也。凤年老，执志不倦，〔八〕声名著闻。太守连召请，恐不得免，自言凤本巫家，不应为吏，又与寡嫂诈讼田，遂不仕。文选卷四０任昉奏弹刘整李善注<br/><br/>　　〔一〕　「高凤」，范晔后汉书卷八三有传。又见汪文台辑谢承后汉书卷六、司马彪续汉书卷五。<br/><br/>　　〔二〕　「南阳人」，姚本、聚珍本同，御览卷八三八引作「南阳苑人」。按「苑」当作「叶」，南阳郡无苑县，而有叶县，范晔后汉书高凤传正作「叶」。御览卷六一一引谢承后汉书云高凤「南阳蔡人」，「蔡」字亦「叶」字之误。<br/><br/>　　〔三〕　「声」，原无此字，姚本、聚珍本同。书钞卷九七、卷九八，类聚卷五五，御览卷六一六引皆有「声」字，今据增补。<br/><br/>　　〔四〕　「凤」，原无此字，姚本、聚珍本有，御览卷六一六、卷八三八亦有「凤」字，今据增补。<br/><br/>　　〔五〕　「流淹」，姚本、聚珍本作「淹没」，御览卷八三八引作「流潦」。按「流潦」二字于义较长。<br/><br/>　　〔六〕　「麦随水漂去」，此条类聚卷五五、合璧事类别集卷五八亦引，文字疏略。<br/><br/>　　〔七〕　「收兵谢罪」，此条姚本无，聚珍本有，不知辑自何书。范晔后汉书高凤传云：「邻里有争财者，持兵而斗。凤往解之，不已，乃脱巾叩头，固请曰：『仁义逊让，奈何弃之！』于是争财者怀感，投兵谢罪。」<br/><br/>　　〔八〕　「执志不倦」，原无此句，聚珍本有，御览卷七三四引亦有，今据增补。<br/><br/>　　鲍宣妻<br/><br/>　　鲍宣之妻，〔一〕桓氏女，字少君。宣尝就少君父学，父奇其清苦，〔二〕以女妻之，资送甚盛。〔三〕宣不悦，〔四〕谓妻曰：「少君生而娇富，〔五〕习美饰，而吾贫贱，〔六〕不敢当礼。」妻曰：「大人以先生修德守约，故使贱妾侍执巾栉。既奉君子，唯命是从。」宣笑曰：〔七〕「能如是，乃吾志也。」乃悉归侍御服饰，更著短布裳，与宣共挽鹿车归乡里。〔八〕拜姑礼毕，提瓮出汲，修行妇道，乡邦称之。书钞卷一二九<br/><br/>　　〔一〕　「鲍宣之妻」，范晔后汉书卷八四有传。<br/><br/>　　〔二〕　「父」，此字原无，姚本、聚珍本有，陈禹谟刻本书钞、御览卷六九六、唐类函卷一六九引亦有此字，今据增补。<br/><br/>　　〔三〕　「资送甚盛」，此句姚本、聚珍本作「装送甚盛」，御览卷六九六，记纂渊海卷四０、卷八一，唐类函卷一六九引同。陈禹谟刻本书钞引作「装送资贿甚盛」，与范晔后汉书列女鲍宣妻传同。陈本书钞此条末注云「补」，即谓字句已据他书增补。此句所增文字，系据范书。<br/><br/>　　〔四〕　「不悦」，此二字原无，姚本、聚珍本有，陈禹谟刻本书钞、唐类函卷一六九引亦有此二字，今据增补。<br/><br/>　　〔五〕　「娇富」，此二字姚本作「富骄」，陈禹谟刻本书钞、御览卷六九六、记纂渊海卷八一、唐类函卷一六九引同，范晔后汉书列女鲍宣妻传亦同。聚珍本作「骄富」。<br/><br/>　　〔六〕　「而」，此字原无，聚珍本有，御览卷六九六、记纂渊海卷八一引亦有，今据增补。范晔后汉书列女鲍宣妻传载宣言云：「少君生富骄，习美饰，而吾实贫贱，不敢当礼。」<br/><br/>　　〔七〕　「宣笑曰」，此下三句姚本、聚珍本皆未辑录。<br/><br/>　　〔八〕　「与宣共挽鹿车归乡里」，此下五句原无，姚本、聚珍本有，陈禹谟刻本书钞、唐类函卷一六九引亦有，范晔后汉书列女鲍宣妻传所载同，今据增补。<br/><br/>　　庞淯母<br/><br/>　　酒泉庞淯母者，〔一〕赵氏之女，字娥。父为同县人所杀，而娥兄弟三人，俱疾物故。雠乃喜而自贺，以为莫己报也。娥阴怀感愤，乃潜备刀兵，常推车以候雠家，〔二〕十馀年不能得。后遇于都亭，刺杀之，因诣县自首，曰：「父雠已报，请就刑戮。」禄福长尹嘉义之，〔三〕解印绶欲与俱亡。娥不肯去，曰：「怨塞身死，妾之明分。结罪治狱，君之常理。何敢苟生，以枉公法。」后遇赦得免。州郡表其闾。太常张奂嘉歎，以束帛礼之。〔四〕御览卷四八一<br/><br/>　　〔一〕　「庞淯母」，范晔后汉书卷八四有传。<br/><br/>　　〔二〕　「推车」，范晔后汉书庞淯母传作「帷车」。按「帷车」二字近于情理。既「潜备刀兵」，又「帷车」以隐身，便于袭杀雠家。<br/><br/>　　〔三〕　「禄福」，原作「福富」，误。司马彪续汉书郡国志五载酒泉郡有属县福禄，亦误。汉书地理志下酒泉郡载：「禄福，呼蚕水出南羌中，东北至会水入羌谷。莽曰显德。」三国志魏书庞淯传载赵娥为父复雠事，亦作「禄福」，曹全碑有「拜酒泉禄福长」之语，皆可证作「禄福」为是。「长」，汉制，大县置令，小县置长。「尹嘉」，原作「尹喜」，误。范书庞淯母传、三国志魏书庞淯传皆作「尹嘉」，今据改正。<br/><br/>　　〔四〕　「以束帛礼之」，此条姚本、聚珍本皆未辑录。庞淯母复雠事，三国志魏书庞淯传裴松之注引皇甫谧列女传述之颇详，今录之如下：「酒泉烈女庞娥亲者，表氏庞子夏之妻，禄福赵君安之女也。君安为同县李寿所杀，娥亲有男弟三人，皆欲报雠，寿深以为备。会遭灾疫，三人皆死。寿闻大喜，请会宗族，共相庆贺，云：『赵氏疆壮已尽，唯有女弱，何足复忧！』防备懈弛。娥亲子淯出行，闻寿此言，还以启娥亲。娥亲既素有报雠之心，及闻寿言，感激愈深，怆然陨涕曰：『李寿，汝莫喜也，终不活汝！戴履天地，为吾门户，吾三子之羞也。焉知娥亲不手刃杀汝，而自缴倖邪？』阴市名刀，挟长持短，昼夜哀酸，志在杀寿。寿为人凶豪，闻娥亲之言，更乘马带刀，乡人皆畏惮之。比邻有徐氏妇，忧娥亲不能制，恐逆见中害，每谏止之，曰：『李寿，男子也，凶恶有素，如今备卫在身。赵虽有猛烈之志，而疆弱不敌，邂逅不制，则为重受祸于寿，绝灭门户，痛辱不轻也。愿详举动，为门户之计。』娥亲曰：『父母之雠，不同天地共日月者也。李寿不死，娥亲视息世间，活复何求！今虽三弟早死，门户泯绝，而娥亲犹在，岂可假手于人哉！若以卿心况我，则李寿不可得杀；论我之心，寿必为我所杀明矣。』夜数磨砺所持刀讫，扼腕切齿，悲涕长歎，家人及邻里咸共笑之。娥亲谓左右曰：『卿等笑我，直以我女弱不能杀寿故也。要当以寿颈血污此刀刃，令汝辈见之。』遂弃家事，乘鹿车伺寿。至光和二年二月上旬，以白日清时，于都亭之前，与寿相遇，便下车扣寿马，叱之。寿惊愕，迴马欲走，娥亲奋刀斫之，并伤其马。马惊，寿挤道边沟中。娥亲寻复就地斫之，探中树兰，折所持刀。寿被创未死，娥亲因前欲取寿所佩刀杀寿，寿护刀瞋目大呼，跳梁而起。娥亲乃挺身奋手，左抵其额，右桩其喉，反覆盘旋，应手而倒。遂拔其刀以截寿头，持诣都亭，归罪有司，徐步诣狱，辞颜不变。时禄福长汉阳尹嘉不忍论娥亲，即解印绶去官，弛法纵之。娥亲曰：『雠塞身死，妾之明分也。治狱制刑，君之常典也。何敢贪生以枉官法？』乡人闻之，倾城奔往，观者如堵焉，莫不为之悲喜慷慨嗟歎也。守尉不敢公纵，阴语使去，以便宜自匿。娥亲抗声大言曰：『枉法逃死，非妾本心。今雠人已雪，死则妾分，乞得归法以全国体。虽复万死，于娥亲毕足，不敢贪生为明廷负也。』尉故不听所执，娥亲复言曰：『匹妇虽微，犹知宪制。杀人之罪，法所不纵。今既犯之，义无可逃。乞就刑戮，陨身朝市，肃明王法，娥亲之愿也。』辞气愈厉，面无惧色。尉知其难夺，疆载还家。凉州刺史周洪、酒泉太守刘班等并共表上，称其烈义，刊石立碑，显其门闾。太常弘农张奂贵尚所履，以束帛二十端礼之。海内闻之者，莫不改容赞善，高大其义。故黄门侍郎安定梁宽追述娥亲，为其作传。玄晏先生以为父母之雠，不与共天地，盖男子之所为也。而娥亲以女弱之微，念父辱之酷痛，感雠党之凶言，奋剑仇颈，人马俱摧，塞亡父之怨魂，雪三弟之永恨，近古以来，未之有也。诗云『修我戈矛，与子同仇』，娥亲之谓也。」</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-252-3996.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-252-3998.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-252.html" action-type="chapterComment" class="comment"><i></i>东观汉记校注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

