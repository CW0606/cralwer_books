<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十一 职官部上_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十一 职官部上全文,徐坚作品" />
<meta name="description" content="初学记原文阅读,卷十一 职官部上全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9583.html";
var nextpage="novel-read-998-9585.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十一 职官部上</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9583.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十一 职官部上</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:54:59<span class="divide">|</span></p>
<div class="page-body">
<div class="page-content">
<p>○太师太傅太保第一<br/><br/>　　§叙事<br/><br/>　　《汉官仪》云：太师，太傅，太保，皆古官也。殷太甲时，伊尹为太保；纣时，胥余为太师；武王克殷作周官，立太师、太傅、太保为三公。(应劭云：太师，天子所师法也。太傅，谓傅相天子于德义。太保，谓保安天子于德义，旧说以司马、司徒、司空为三公；周以司马、司徒、司空、司寇、冢宰、宗伯为六卿；遂以师、傅、保为三公。)《书》云：维兹三公，论道经邦是也。太师在太傅上；太保次太傅，无官属，与王同职，无不总统。《礼记》云：三公无官，言有其人然后充之，无其人则缺。(周武王时，齐太公为太师；成王时，周公为太傅，召公为太保。)秦汉之际，并无其官，至高后唯置太傅。(王陵为太傅。)汉末以大司马、大司徒、大司空为三公。立师、傅、保之官，位在三公上，崇号为上公。(平帝时，以孔光为太傅，迁太师、王舜为太保，马宫为太师。)东汉已后，皆以太尉、司徒、司空为三公，(太尉与大司马恒不两置，历代或以太尉或以大司马为三公。)师、傅、保常曰上公。后《魏书·官氏志》云：后魏尊师、傅、保为三师。《五代史·百官志》云：北齐因后魏亦曰三师，后周依周礼，又以师、傅、保为三公；隋初又为三师，炀帝废之。自汉魏以来，皆开府置寮属，至隋省寮属。<br/><br/>　　§事对<br/><br/>　　【三足 六符】《环济要略》曰：三公者，象鼎三足，共承其上也。《汉书》云：六符。孟康注曰：泰阶，三台也；始三星，凡六星也。六符，星之符验也。应劭云：《黄帝六符经》曰：泰阶，天之三阶。<br/><br/>　　【黄阁 绿綟】沈约《宋书》云：三公黄阁前史无其义。臣按：《礼记》云：士韡与天子同，公侯大夫即异。郑玄注云：三公之与天子，礼数相亚，故黄其阁以示谦，不敢斥天子。疑是汉末制也。《晋官品令》曰：三公绿綟绥也。綟音戾。<br/><br/>　　【槐位 台阶】《周礼》曰：三槐，三公位焉。台阶见上。<br/><br/>　　【法三光 象五岳】《韩非》曰：背私曰公，三公象鼎足也。数三者，法三光。《春秋汉含孳》曰：举三公象五岳。<br/><br/>　　【理阴阳 节风雨】《傅子》曰：三公者，佐天子理阴阳。刘向《说苑》曰：三公正天下，调阴阳，节风雨。已上三公、三师事。<br/><br/>　　【经邦事 秉国均】《尚书》曰：立太师、太傅、太保。孔安国注云：师，天子所法也，佐王论道，以经纬国事。有德乃堪之。《诗》曰：尹氏太师，维周之氏，秉国之均，四方是维，天子是毗，俾民不迷。郑笺云：毗，辅也。言尹氏居太师之官，持国政之平，维制四方。<br/><br/>　　【毗天子 备国师】《诗》云：天子是毗见秉国均注中。《续汉书》曰：赵典笃学博闻，宜备国师。国师即太师也。<br/><br/>　　【燮阴阳 经礼乐】《尚书》曰：立太师、太傅、太保，惟兹三公，论道经邦，燮理阴阳。《孔安国传》曰：师，天子所师法，惟三公之任。佐王论道，经纬国事，和理阴阳。《大戴礼》曰：天子不论于先圣王之德，不知军国畜民之道，不见礼乐之正，不察应事之理，不博古今之典传，不闲于威仪之数，礼乐无经，学业不法。凡是其属，太师训之。<br/><br/>　　【训帝躬 持国政】应劭《汉官仪》曰：平帝元始元年，孔光以太师见授。太后曰：“太师先圣人之后，道术通明，宜居四辅职，训导帝躬。”持国政事见秉国均注。<br/><br/>　　【得于磻溪 赐以灵寿】《史记》曰：周文王得吕尚于磻溪，以为师，谓之太公。武王嗣位，号曰师尚父；成王即政，尊为太师。《诗》云：惟师尚父，时惟鹰扬。应劭《汉官仪》曰：孝平皇帝元始元年，太后诏曰：“太师光今年老有疾，俊乂大臣，惟国之重。《书》曰：无遗老成，国之将兴；尊师重傅，其令太师无朝。”十日一赐餐，赐以灵寿杖。黄门令为太师于省中施坐置几，太师入省杖焉。已上太师事。<br/><br/>　　【元老 中庸】《东观汉记》曰：诏云：“行太尉事赵喜，三叶在位，为国元老，其以喜为太傅。时年八十，而心力克壮。继母在，朝夕瞻省，傍无几杖，言不称老。达练事体，明解朝章，虽无謇直之风，屡有补阙之益。”故京师谚曰：万事不理问伯始，天下中庸有胡公。<br/><br/>　　【相天子 录尚书】《尚书》曰：立太师、太傅、太保，惟兹三公。论道经邦。孔安国注云：傅，傅相天子。《续汉书》云：太傅一人，当以善道，无常职，世祖以卓茂为之。其后每帝即位，辄置太傅一人录尚书事，薨辄省之。<br/><br/>　　【三让高 万事理】应劭《汉官仪》云：和帝册曰：“故太尉邓彪，元功之族，三让弥高，今以彪为太傅录尚书事，百官总己以听。”万事理见上。<br/><br/>　　【明朝章 戒戎事】明朝章见《中庸》注。《大戴礼》曰：天子不惠于庶人，不信于诸侯，不戒于戎事。凡是之属，太傅之任。<br/><br/>　　【三叶在位 百官总己】三叶见赵喜注中。又百官总己见三让注。已上太傅事。<br/><br/>　　【上公 元老】上公见叙事。王隐《晋书》曰：王祥，字休徵，拜太保。制曰：耆艾元老，高行清粹，朕所毗倚，以崇道宏化。<br/><br/>　　【安天子 谏王恶】《尚书》云：太师、太傅、太保，惟兹三公，论道经邦。注云：太保，保安天子于德义。《周礼》，保氏掌谏王恶。注云：谏者，以礼义正之也。<br/><br/>　　【任伊尹 职召公】《齐职仪》云：殷太甲时，伊尹为太保；周成王时，召公为太保。<br/><br/>　　【明允笃诚 高行清粹】《晋起居注》云：太保卫瓘，明允笃诚，有匪躬之志，其给千兵骑百人。高行清粹见元老注。已上太保事。<br/><br/>　　§表<br/><br/>　　【陈沈炯《为太傅让表》】奏六代之乐，不能祈天；具百神之歌，无以动圣。延首帝阍，转增危栗；百川沸腾，王室如毁。释位同谋，诸侯总至；盟书会府，余臣一人。若使幅巾衡巷，口绝平吴，朝游赤松，暮过济北，出就侯服，入褫龙章，则四郊有垒。谁守社稷？如其雄戟在前，强弩自卫，负孺子之图，饰缘鹡之鼎，军威重于护将，国礼贵于塞门。臣道尚卑，孰云非逼。臣所以出谢公卿，入训妻子，拜长陵之园，谒太祖之庙，不以九族违恩义，不以百姓负国家，所期陛下与北极同尊，朝廷与南山等固。<br/><br/>　　§碑<br/><br/>　　【周王褒《太保吴武公尉迟纲碑》】昔者王室蕃屏，同族谓之宗亲；列国诸侯，异性称为伯舅。元勋懿德，周崇齐鲁之封；疏爵畴庸，汉重韩吴之秩。司勋载其洪烈，典册备其徽章。山甫式列辟之功，纪绩庸器；庄叔匡成献之难，昭德彝鼎。鸿名盛业，公实兼焉。公命代挺生，膺期间出。嵩华峻极，降惟岳之上灵；霜露所均，体中和之秀气；寒松擢本，且观后凋之质；真桂挺生，便结冬华之秀。固以辰昴膺庆，风云交感者焉。公柔顺内凝，英华外发；斧藻仁义，珪璋令范。危劲之节，贯四序而逾秀；坚真之操，经百炼而无销。加以逄蒙射法，远中戟枝，养由箭道，遥穿悬叶，巧极将军之伎，精穷校尉之官。及年逾艾服，任崇台兖；甲第当衢，传呼启路。不以宠贵骄人，每以卑谦自牧。易箦之言，无忘寝瘵；城郢之志，终于瞑目。铭曰：珠角膺期，出庭表德；出忠入孝，自家刑国。人物冠冕，彝章表则。任属屯警，官联枢侍；行部六条，议班三吏。逝水讵停，光阴不借；遽辞逆旅，俄悲怛化。旌舒夏练，棺陈卫幕；北郭人稀，西山景落。三千不见，九原谁作？铭兹鼎鼐，永传嵩霍。<br/><br/>　　○太尉司徒司空第二<br/><br/>　　§叙事<br/><br/>　　《齐职仪》云：皆古官也。(应劭云：自上安下曰尉。鱼豢曰：太尉掌武事，古者兵狱官皆以尉为称。尉，罻也，言兵狱罗罻也，言兵狱罗罻奸非。又应劭云：徒，众也；司徒，主人众也。空，穴也；司空，主土。古者穴居，主穿土为穴，以居人也。)尧时舜为太尉，舜时契为司徒、禹为司空，古亦为三公之职。其后常以太尉与大司马迭置，不两立。(有大司马则不置太尉，历代皆然。)周以太师、太傅、太保为三公，以大司马、大司徒、大司空与大司寇、大冢宰、太宗伯为六卿。至西汉末，师、傅、保之官，崇其号为上公，以大司马、大司徒、大司空为三公。后汉初省大司马，立太尉，与司徒、司空为三公。(皆除大字。)历魏、晋、宋齐之后常然。至后周，又依《周礼》，以师、傅、保为三公。《五代史志》云：隋又以太尉、司徒、司马为三公。历代皆开府置官属，唐废府寮。<br/><br/>　　§事对<br/><br/>　　【上司 亚献】《东观汉记》曰：杨震，字伯起，为太尉。性忠诚。每谏争，中常侍樊丰等谮之，收印绶归本郡。震到洛阳都亭，谓门生曰：“吾蒙恩居上司，奸臣狡猾而不能诛，宠嬖倾乱而不能禁，何面目以见日月！”遂饮鸩而死。《续汉书》曰：太尉郊庙掌亚献，太丧告谥南郊。<br/><br/>　　【统兵 掌武】《续汉书》云：太尉一人，掌四方兵事，课功勣，岁尽则殿最而行赏罚焉。又《汉书》曰：太尉，秦官也。掌武事。<br/><br/>　　【匪石 断金】应劭《汉官仪》曰：冲帝册书，太尉赵峻，二世掌枢衡，有匪石不贰之心。又曰：三公国之桢干，朝廷取正，以成断金。大司农李固，公族之苗，忠正不挠，其以固为太尉。<br/><br/>　　【两鹿 三鳣】谢承《后汉书》曰：郑弘为临淮太守，行春，有两白鹿随车，夹毂而行。弘怪问主簿黄国鹿为吉凶，贺曰：“闻三公车轓画作鹿，明府当为宰相。”弘后果为太尉。范晔《后汉书》曰：杨震，字伯起。尝客于湖外，不答州郡礼命数十年，众人谓之晚暮，而震励志愈笃。后有鹳雀衔三鳣鱼，飞集讲堂前。都讲取鱼进曰：“凡鳣者，卿大夫之服象也；数三者，法三台也。先生自此升矣。”后位至太尉。<br/><br/>　　【画鹿轓 飞鹊印】画鹿轓见上。《博物志》云：常山张颢为梁相，天新雨后，有鸟如鹊，飞翔稍下，堕地人取，化为一圆石。颢椎破之，得金印，文曰忠孝侯印。颢表上闻，藏之秘府。颢，汉灵帝时至太尉。<br/><br/>　　【保皇家 安刘氏】挚虞《陇西王泰为太尉册》曰：惟君行为时表，亲则宗臣，论道经邦，保乂皇家，是用进登上台。《汉书》云：上曰：“周勃重厚少文，然安刘氏者必勃也，可为太尉。”<br/><br/>　　【主九伐 齐七政】谢灵运《晋书》曰；秦有太尉，掌兵。汉仍修之，或置或省，是故司马之官，主九伐之职。《汝南先贤传》曰：陈蕃拜太尉，让曰：“齐七政，训五兵，臣不如议郎王畅。”<br/><br/>　　【叹黄宪 举蔡谟】谢承《后汉书》曰；陈蕃拜太尉，临朝叹曰：“黄宪若在，不敢先佩印绶。”《晋书》：郗鉴，字道徽，进禄太尉。疾笃，举蔡谟自代。<br/><br/>　　【置屏风 赐锦被】谢承《后汉书》曰：郑弘，字巨君，为太尉，主将第五伦为司空，班位在下。每正朔朝见，弘曲躬自卑。帝知，遂置云母屏风公隔之，由此以为故事。又，朱宠，字仲威，为太尉。食脱栗饭，卧布被，朝廷赐锦被粱肉，皆不敢当。已上太尉事。<br/><br/>　　【邦教 地征】《周礼》：大司徒之职，乃立地官司徒。使帅其属而掌邦教，以佐王安扰邦国。郑玄注云：所以亲百姓，训五品也，扰亦安也。又曰：以土均之法辨五物九等，制天下之地征。郑玄注曰：均，平也；五物，五土所生之物也；九等，骍刚、赤缇、坟壤、渴泽、醎泻、勃壤、埴垆、强{临木}、轻爨之属；征，税也。<br/><br/>　　【五礼 六乐】《周礼》：大司徒之职，以五礼防万民之伪而教之中。郑玄注：礼所以节止人之侈伪，使其得中。又曰：以六乐防万民之情而教之和。注曰：乐以荡正人之情思，使其心和。<br/><br/>　　【度地 辨土】《周礼》：大司徒之职，凡建邦国，以土圭土其地而制其域。注曰：土其地，犹言度其地。又曰：以土宜之法，辨十有二土之名物。注曰：十有二土，分野十有二邦也。土系十二次，各有所宜。<br/><br/>　　【七政 五教】常璩《华阳国志》曰：自建武之后，群儒修业，开案图纬，汉之宰相，当出坤乡。于是司徒李公，屡登七政；太傅于坚，奕代论道。《尚书》：帝曰：“契，百姓不亲，五品不逊。汝作司徒，敬敷五教，在宽。”注曰：五常之教，务在宽也。<br/><br/>　　【梦松 取穗】张勃《吴录》曰：丁固为司徒，初为尚书，梦松树生其腹上，谓人曰：“松字，十八公也。后十八年吾当为公乎？”遂如梦焉。范晔《后汉书》曰：蔡茂，字子礼，建武二十年，代戴涉为司徒，在职清俭匪懈。茂初在广汉，梦在大殿之极，上有三穗禾。茂跳取之，得其中穗，辄复失之。主簿郭贺离席庆曰：“大殿者，官府之形象也；极而有禾，人臣之上禄也；取其中穗，中台之位。于字禾失为秩。虽曰失之，乃以得禄秩也。衮职有缺，君其补之。”旬月而茂徵焉，辟贺之掾。<br/><br/>　　【铜臭 象筹】司马彪《九州春秋》曰：灵帝卖官，廷尉瞿烈入钱五百万以买司徒。烈子均，字孔平，亦有时名。烈问曰：“吾作公，天下人谓何如？”对曰：“大人少有高名，不谓不当为公。今登其位，海内嫌其铜臭。”烈举杖击之，均走。烈曰：“子授父挝而走，可谓孝乎？”均曰：“舜之事父，小杖则受，大杖而走，不陷父于不义。”烈曰：“尔以吾为瞽瞍耶。”又，王隐《晋书》曰：王戎代王浑为司徒，常以象牙筹昼夜计家财，远及田牧。性又至俭，不能善自奉养；饮食通财不出外，天下谓之膏肓疾。<br/><br/>　　【明七教 修六礼】《礼记》曰：司徒明七教以兴民德。又曰：司徒修六礼以节民性。<br/><br/>　　【敷五典 齐八政】《尚书》曰：司徒掌邦教，敷五典，扰兆民。注云：敷，布也。主国教化，布五常之教，以安和天下之众民也。《礼记》曰：司徒齐八政以防淫。已上司徒事。<br/><br/>　　【别五土 决九州】《家语》：孔子为司空，乃别五土之性而物其所生之宜。鱼豢《典略》曰：禹为司空，披九山，通九泽，次九州，使各以其职来贡。地方五千里，至于荒服。<br/><br/>　　【作地图 掌邦事】王隐《晋书》曰：裴秀，字季彦，为司空。作禹贡地域图，事成奏上，藏于秘府，为时名公。《礼记》曰：司空执度度地。郑玄曰：司空冬官卿，掌邦事也。<br/><br/>　　【通九泽 居四民】通九泽见九州注。《尚书》曰：司空掌邦土，居四民，时地利。注曰：冬官卿主国空土，以居士农工商四民，使顺天时分地利也。<br/><br/>　　【造宫室 平水上】郑玄注《考工记》：司空掌营城郭，建邦邑，立社稷宗庙，造宫室车服器械，监百工。唐虞以上曰共工。《尚书》曰：四岳佥曰伯禹，作司空。帝曰俞，咨禹：“汝平水土，惟时懋哉。”注：懋，勉也。<br/><br/>　　【李通谶 王梁符】华峤《后汉书》曰：李通，字文元，以谶记说光武，为大司空。又曰：王梁，字君严，拜大司空。赤伏符曰：王梁主卫作玄武。上以野王本卫地。徙玄武水神，司空水土之官。于是擢拜梁也。<br/><br/>　　【赤伏符 素丝节】华峤《后汉书》曰：王梁为野王令，赤伏符曰：王梁主卫作玄武。玄武水神，司空水土之官。于是擢梁拜大司空。《晋起居注》曰：武帝诏郑袤曰：“体行纯正，履道冲粹；退有清和之风，进有素丝之节，宜齐三阶之曜，补衮职之缺，其以袤为司空。”<br/><br/>　　【谘政化 劝德风】《荀彧家传》曰：顗为司空，文帝平蜀，议复五等，表魏朝，使公定礼仪。中护军贾充正法律，尚书仆射裴秀议官制。公遂删定旧文，行正式，为一代之典。书成奏上，藏于秘府。其服色旗帜法驾之式，礼乐牺牲柴燎之典，祫禘迁毁配食之制，及于明堂辟雍之仪，皆公所议定，朝廷归其美。公既为台辅，德望清重，加以留心礼教，以年耆多疾，不数朝见，诏使侍中任恺谘问政化所宜行否。又华峤《后汉书》：第五伦虽峭直，然常以中兴已来，二主好更化，俗尚苛刻。政化之本，宜先以宽和。及为三公，值章帝长者多恕，屡有善政。伦上疏褒称盛美，因以劝成德风也。<br/><br/>　　【数月超 百日至】《汉书》曰：朱博，字子元，以京兆尹数月超为大司空。范晔《后汉书》曰：荀爽固辞徵聘，不得已乃行，起家百日至司空。已上司空事。<br/><br/>　　§赞<br/><br/>　　【晋孙绰《贺司空循像赞》】思文公侯，诞保休祥；素质玉洁，华藻金章。总角韫德，被褐韬光。自昔丧乱，钲鼓日震；礼乐藏器，诗书蒙尘。哲人遐慨，垂模澄神。仰观洙泗，扬波绝津。方曜金铉，协赞衡机。昊天不吊，曾不慭遗。搢绅颓范，皇德莫毗。公之云殂，华裔同悲。<br/><br/>　　§箴<br/><br/>　　【后汉崔骃《太尉箴》】天官冢宰，庶寮之率；师锡有帝，命虞作尉。爰叶台极，爰平国域；制军诘禁，王旅惟式。九州用绥，群公咸治；干戈载戢，宿躔其纪。上之云据，下之云戴；苟非其人，斁我帝载。昔周人思文公，而召南咏甘棠。昆吾崇夏，伊挚嘉商；季叶颇僻，礼用不匡。无曰我强，莫余敢丧；无曰我大，轻战好杀。纣师百万，卒以不艾；宰臣司马，敢告在际。<br/><br/>　　【又《司徒箴》】天鉴在下，仁德是兴；乃立司徒，乱兹黎蒸。茫茫庶域，率土祁祁。民具尔瞻，四方是维；乾乾夕惕，靡怠靡违。敬敷五教，九德咸事。啬人用章，黔氓是富；无曰尔悖，忘于尔辅。无曰余圣，以忽执政；匪用其良，乃荒厥命。庶绩不怡，疚于尔禄；丰有折肱，而鼎覆其餗。书歌股肱，诗刺南山；尹氏不堪，国度斯愆；徒臣司农，敢告执藩。<br/><br/>　　【又《司空箴》】善彼坤灵，侔天作则；分制五服，画为万国。乃立地官，空惟是职。茫茫九州，都鄙盈区；网以群牧，缀以方侯。列列隽乂，翼翼王臣；臣当其官，官宜其人。九一之政，七赋以均。昔在季叶，班禄遗贤；掊克充朝，而象恭滔天。匪人斯力，匪政斯敕；流货巿宠，而苞苴是鬻。王路斯芜，孰不倾覆。空臣司土，敢告在侧。<br/><br/>　　§章<br/><br/>　　【宋谢庄《北中郎谢兼司徒章》】臣闻：燮理阴阳，寅亮天地；不惟其官。无人则缺。司徒掌敷五典，职扰兆人，岂悟乾灵罔匮，光渥方阐。不次之任，殊绝藩岳，岂可权尸三事，假备六符，惭震周回，顾步交悸。<br/><br/>　　§碑<br/><br/>　　【后汉蔡邕《杨太尉碑铭》】天监有汉，诞生元辅；代作三事，勋在王府。乃及尹公，克光前矩；悉心毕力，胤其祖武。化洽群生，泽浃区宇。<br/><br/>　　§墓志<br/><br/>　　【沈约《齐太尉文宪王公墓志铭》】德备九官，功包十乱；帝图必举，王猷偕焕。斯谓国桢，是惟民干；翱翔礼园，优游文馆。秘义烟涵，瑰辞雨散；揆路扬辉，台庭改观。方翊升平，燮兹天纲；福履每愆，降年多爽。微言永谢，庶寮谁仰。<br/><br/>　　○尚书令第三<br/><br/>　　§叙事<br/><br/>　　尚书，秦置也。(《尚书》曰：龙命汝作纳言。《诗》云：仲山甫出纳王命，王之喉舌，并尚书之任也。周官有司会。郑玄注：若今尚书耳。《天文志》：斗魁六星曰文昌宫。荀绰云：尚书是谓文昌天府也。萧望之云：尚书，百官之本。后汉李固上书云：国家有尚书，犹天有北斗。主为喉舌，斟酌元气。)《汉官》云：初，秦代少府，遣吏四人在殿中，主发书，故号尚书，尚犹主也。汉因秦置之。(汉犹隶少府。魏晋以后，政归台阁，则不复隶矣。)故尚书为中台，谒者为外台，御史为宪台，谓之三台。《齐职仪》云：魏晋宋齐并曰尚书台。《五代史志》云：梁、陈、后魏、北齐、隋则曰尚书省。唐龙朔二年，更名中台；咸亨初复为尚书省。光宅初，更名文昌台；长安初，又为中台。神龙初，并复旧为尚书省。案：尚书令，秦官，汉因之。《汉官》云：汉初并用士人为尚书令，秩二千石。(至汉武帝，别置谒者令，用宦者，遂省尚书官。成帝罢中书官，更以士人为尚书令，而至为台主。主赞奏，典纲纪。)又，东汉与司隶校尉、御史中丞皆专席坐，京师号曰三独坐也。《晋公卿礼秩》云：尚书令拜则册命，薨则于朝堂发哀。《五代史·百官志》云：尚书令，至梁加秩中二千石。(《汉官》云：尚书令秩千石，公为之，增至二千石。秦汉秩有中二千石，真二千石，凡四等。比二千石，月得粟百石；二千石，月得粟百二十石；真二千石，月得粟百五十石。其下三等，虽号二千石，其数实不至也。唯中二千石，月得粟百八十石，率一岁得二千一百六十石。中犹满也，言其满二千石。然则古三石唯今一石耳。)至陈，加品至第一，其后并因之而不改。(自魏已来，尚书令品并第三。)<br/><br/>　　§事对<br/><br/>　　【中台 上省】中台见叙事。《十洲记》曰：崇礼门在东掖门内路西，即尚书上省。崇礼门东建礼门内，即尚书令下舍之门。<br/><br/>　　【天府 仙台】荀绰《晋百官表注》曰：尚书为文昌天府。司马彪《续汉官志》云：尚书省在神仙门内。王筠《和刘尚书诗》曰：客馆动秋光，仙台起寒雾。<br/><br/>　　【天阁 礼闱】宋元嘉《起居注》曰：尚书左丞袁璠启：领曹郎中荀万秋，每设事缘私游。肆其所之，岂可复参列士林，编名天阁。请免万秋所居官。李充《怀愁赋》曰：在中秋之遥夜兮，直崇礼之禁闱。<br/><br/>　　【天台 画省】傅玄《答卞壶诗序》曰：尚书左丞，弹八座以下，居万事之会。斯乃皇朝之司直，天台之管辖。蔡质《汉官典职》曰：尚书奏事于明光殿，省中画古烈士，重行书赞。<br/><br/>　　【司会 文昌】《周礼》：天官，司会之职。郑玄注曰：会，大计也；司会主天下之大计，计官之长，若今之尚书矣。文昌事见天府注中。<br/><br/>　　【出纳诏命 通掌图书】《汉官解志》曰：尚书出纳诏命，齐众喉舌。司马彪《续汉书》曰：成帝建始四年，罢中书官，初置尚书员五人。一人为仆射，分为四曹，通掌图书秘记章奏，各有曹任。已上总载尚书都省。<br/><br/>　　【八座 三独】《续汉书》曰：光武帝分增三公曹及二曹。其一曹主岁终书课诸州郡事；改常侍曹为吏曹，主选举祠祀；民曹主缮功作盐池苑囿；客曹主护驾羌胡朝贺；二千石曹主辞讼中都宫主水火盗贼。与三公为六曹，并令仆二人，谓之八座。三独见叙事。<br/><br/>　　【专席 回车】应劭《汉官》曰：尚书令、秦官，铜印墨绶。司隶校尉、御史中丞、尚书令皆专席坐，京师号曰三独坐，言其尊重。魏文帝尝幸至尚书门。尚书令陈矫跪问陛下欲何之，帝曰：“欲案行文书耳。”矫曰：“此臣职分，非陛下所宜临也。”帝听回车而返。《汉官》云：尚书官出，百官寮皆回车避也。<br/><br/>　　【黑轺 绛服】徐广《车服仪制》曰：尚书令，轺车黑耳后户。《齐职仪》曰：尚书令品第三，秩千石；绛朝服，佩水苍玉。<br/><br/>　　【方峻 博朗】《续汉书》曰：陈蕃性方峻，徵为尚书令。《晋中兴书》曰：刁协迁尚书令。诏曰：“尚书令协，抗志高亮，才鉴博朗，朕甚嘉之。”<br/><br/>　　【在位肃 举朝惮】张璠《汉记》曰：左雄为尚书令，限年四十九试经，然后举孝廉，故雄为令。在位者各自肃。《晋中兴书》曰：卞壶为尚书令，司徒王导称疾不朝。壶奏导专任无敬，事寝不行，举朝惮壶。<br/><br/>　　【纳言帻 进贤冠】荀绰《晋百官表注》曰：尚书令铜印墨绶，五时朝服纳言帻。又曰：尚书令进贤两梁冠，佩水苍玉。<br/><br/>　　【黑耳车 彤管珥】徐广《车服仪制》曰：尚书令轺车黑耳后户。应璩《新诗》曰：彤管珥纳言，貂珰表武弁。<br/><br/>　　【明习故事 识了旧典】《东观汉记》曰：樊淮，字幼清，为尚书令。《明汉家故事》：熊远启曰：“伏见吏部以太尉荀组为尚书令，领豫州，组朝之素望，识了旧典，不应处外。”<br/><br/>　　§文<br/><br/>　　【陈后主《授江总尚书令册文》】夫文昌政本，司会化经；韦彪谓之枢机，李固方之斗极。况其五曹斯综，百揆是谐，同冢宰之司，专台阁之任，惟尔道业栗峻，宇量弘深。胜范清规，风流以为准的；儒宗学府，衣冠以为领袖。故能师长六官，具瞻允塞，明府八座，仪形载远，其端朝握揆，朕所望焉，往钦哉。懋建尔徽猷，亮采我邦国，可不慎欤。<br/><br/>　　§箴<br/><br/>　　【晋张华《尚书令箴》】明明先王，开国承家；作制垂宪，仰观列曜。俯令百官，政用罔僣。昔舜纳大麓，七政以齐；内成外平，而风雨不迷。山甫翼周，靡刚靡柔；补我衮职，阐我王猷。王猷允塞，而四海咸休。虽曰圣明，必赖良材；无曰我智，官不任能。发言如丝，其出成纶；王季道�，天网纵替。既无老成，改旧法制；法制不修，不长厥裔。尚臣司台，敢言侍卫。<br/><br/>　　§启<br/><br/>　　【隋江总《除尚书令断表后启》】司会化本，冢宰朝端，搢绅所属，仪形攸在，皇世以来，无人则缺。陛下将备厥职，用穆臣僚，不容始自庸菲，以讙物议。当今藩翰至戚，不无其人；廊庙重臣，亦有其器。伏愿慎俞往之则，阐平章之道。公心布款，有理存焉。<br/><br/>　　○仆射第四<br/><br/>　　§叙事<br/><br/>　　仆射，秦官，仆主也。古者重武，故官曹之长，主领其属而习于射事也。(《汉书·百官表》曰：自侍中、尚书、博士郎、军屯吏、马宰、永巷，皆有仆射，随所领之事以为号。若尚书，则名曰尚书仆射。)汉因秦，本置一人。至献帝，以执金吾营劭为尚书左仆射，分置左右，盖始于此。秦汉秩六百石，公为之，增至二千石。至梁，加秩中二千石。自魏以来品第三；至陈，加品第二。自魏晋以来，省置无恒，置二则左右仆射；或不两置，曰尚书仆射。自东晋以来，祠部尚书多不置，以右仆射主之。若左右仆射并缺，则置尚书仆射，以掌主左事；置祠部尚书，以掌右事。然则尚书仆射与祠部尚书，不恒置矣。(已上出《齐职仪》及《五代史官志》。)唐龙朔二年改左右仆射曰左右匡政，咸亨初复旧。光宅初改为左右相，神龙初复旧。开元初又改曰左右丞相。<br/><br/>　　§事对<br/><br/>　　【苍玉 皂襜】《晋百官表注》曰：仆射一人，铜印墨绶。五时朝服纳言帻，进贤冠，佩水苍玉。官品第三，俸月四十五石。《东观汉记》曰：鲍永，字君长，拜仆射，行将军事，将兵安集河东。永好文德，虽行将军，常皂襜，路称鲍尚书兵。<br/><br/>　　【排阖 曳履】《钟离意别传》曰：意为尚书仆射，其年匈奴来降，诏赐缣三百疋。尚书侍郎暨酆受诏，误以三千疋赐匈奴。诏大怒，鞭酆欲死，意独排省阖入谏。明帝以合大义，恚损怒消。帝谓意曰：“非钟离尚书，几误降威于此郎。”《汉书》曰：郑崇，字子游，为尚书仆射。数求见谏争，上初纳用之。每见曳革履，上笑曰：“我识郑尚书履声。”<br/><br/>　　【清恪 忠允】《先贤传》曰：毛玠，字孝先，为尚书仆射，在官清恪。《晋起居注》曰：尚书高阳王珪，忠允善政，以珪为右仆射。<br/><br/>　　【摄百揆 副端右】谢灵运《晋书》曰：古者重武事，贵射御。取其捷御如仆，各置一人，尚书六人，谓之八座。参摄百揆，出纳王命，古元凯之任也。何法盛《晋中兴书》曰：顾和为尚书仆射，以母老固辞。诏敕谕特听暮出朝还，其优遇如是。寻朝议以临端右之副，不宜处于外，更加银青光禄大夫。<br/><br/>　　【协宣庶绩 总统留事】《晋起居注》曰：太康元年诏云：尚书旧置左右仆射，所以恢演政典，协宣庶绩。《魏志》曰：桓范荐徐宣为仆射，后加侍中光禄大夫。车驾幸许昌，总统留事。帝还，主者奏呈文书，诏曰：“吾省与仆射何异？”竟不视。<br/><br/>　　【国之司直 官之师长】《魏志》曰：毛玠，字孝先，为尚书仆射。时太子未定立，临淄王植有宠。玠谏曰：“近袁绍以嫡庶不分，覆宗灭国，废立大事，非所宜闻。”会玠起更衣，太祖谓曰：“国之司直，我之周昌。”又曰：文帝时欲以贾诩为仆射，曰：“尚书仆射，官之师长，天下所望。诩名素不重，非所以服人。”<br/><br/>　　【五迁四辞 二龙双骥】范晔《后汉书》曰：胡广，字伯始，五迁尚书仆射。王隐《晋书》曰：荀顗代陈泰为仆射，领吏部，四辞而后受。张诠《南燕书》曰：慕容德以右仆射。封嵩为左仆射，尚书韩讠卓为右仆射。时嵩讠卓并年三十。又以嵩弟融为西中郎将，讠卓弟轨为东中郎将，嵩等俱拜，帝临轩诏令四人同入。嵩等升殿方谢。帝顾曰：“跃二龙于长衢，骋双骥于千里。”朝野荣之。<br/><br/>　　§诗<br/><br/>　　【梁任彦升《山郡传舍哭范仆射诗》】平生礼数绝，式瞻在国桢；一朝万化尽，犹我故人情。待时属兴运，王佐俟人英；结欢三十载，生死一交情。携手遁衰孽，接景事休明；运阻衡言革，时泰玉阶平。浚冲得茂彦，夫子值狂生；伊人有泾渭，非余扬浊清。将乖不忍别，欲以遣离情；不忍一辰意，千龄万恨生。已矣平生事，咏歌盈箧笥；兼复相嘲谑，常与虚舟值。何时见范侯，还叙平生意。与子别几辰，经途不盈旬；弗睹朱颜改，徒想平生人。宁知安歌日，非君撤瑟辰；已矣奈何叹，辍舂哀国均。<br/><br/>　　【任希古《和左仆射燕公春日端居述怀诗》】丰野光三杰，妫庭赞五臣；绨缃歌美誉，丝竹咏芳尘。圣历开环象，昌年降甫申；高门非舍筑，华构岂垂纶。凤邸抟霄翰，龙池跃海鳞；玉鼎升黄阁，金章谒紫宸。礼闱通政本，文昌总国均；调风振薄俗，清教正彝伦。星回应缇管，日御警寅宾；叶上曾槐变，花发小堂春。思挂东都冕，言访北山巾；赫赫容台上，千祀耀平津。<br/><br/>　　【赵彦昭《奉和悼右仆射杨再思诗》】两揆光天秩，三朝奉帝熙。何言集大鸟，忽此丧元龟；坐叹公槐落，行闻宰树悲。壑舟今已去，宁有济川时。<br/><br/>　　§表<br/><br/>　　【陈徐陵《让左仆射表》】臣闻七十之岁，扬雄拟经；六十之年，平津对策，若斯强壮，固无耆老。臣励则胄华轩冕，才允卿相，出纳流誉，朝野具瞻。臣弘正国老儒宗，情尚虚简，玄风胜业，独王当年；臣重器怀沉密，文史优裕，东南贵秀，朝廷亲贤，并见壮猷，皆宜左执。若汉武好少，则微臣已老；若周文爱老，则有此群才。伏愿天明，更谋梓匠。求其妙选，称是能官。<br/><br/>　　【隋江总《让尚书仆射表》】藻镜官方，品裁人物；门惊如巿，不惭屋漏。心抱如水，无欺暗室；但屡淹星鸟，每知忝素，世网拘束，事归僶俛。今此召会，尤增据蒺。窃以端揆副职，官称师长，革履升降，传呼宠赫，仪刑朝首，冠冕彝伦；兼复参综衡流，匡佐圣治，妄膺重责，必践危机。<br/><br/>　　○诸曹尚书第五<br/><br/>　　§叙事<br/><br/>　　诸曹尚书，秦官也。汉因之，并用士人。武帝改用宦者。成帝又改用士人，(《汉书》云：武帝游宴后庭，公卿不得入，故用宦者典尚书。)置列曹尚书四员，通掌图书章奏之事，各有其任。(一曰常侍曹，二曰二千石曹，三曰民曹，四曰客曹。)光武分为六曹，(分二千石曹为二，分客曹为二，改常侍曹为吏部曹。)并一令一仆射，谓之八座。魏有五曹与二仆射一令，谓之八座。(魏有吏部、左民、客曹、五兵、度支、凡五曹尚书。)晋有六曹，(晋初置吏部、三公、客曹、驾部、屯田、度支六尚书，太康中有吏部、殿中、五兵、田曹、度支、左民六尚书，东晋有祠部、吏部、左民、度支，五兵五尚书。)宋有六曹，(宋加东都官尚书。)梁陈六曹，(齐曹名同宋氏。)后魏、北齐六曹，(后魏、北齐有吏部、殿中、祠部、七兵、都官、度支。)后周依周礼，置六官尚书之任。隋氏六曹。(隋有吏部、礼部、兵部、都官、度支、工部。开皇三年，改度支为户部，都官为刑部，是也。)唐六曹。(初置民部。余同隋氏。贞观末改民部为度支，寻复改为户部；龙朔二年改尚书为太常伯；改吏部、礼部、户部、兵部、刑部、工部为司列、司礼、司元、司戎、司刑、司平。则天后又依周礼六官也。)初宋、齐、梁、陈四代复有起部尚书。营宗庙则权置，毕则省。(已上并《汉官》、《齐职仪》及《五代史·百官志》。)<br/><br/>　　§事对<br/><br/>　　【再升 周历】谢承《后汉书》曰：魏朗，字仲英，入为尚书，再升紫微。謇谔禁省，不屈豪右，为百寮所服，以党事免。朗性矜严，闭门整法，长吏希见，动有礼序。室家相待如宾，子孙如事严君焉。又曰：蔡邕，字伯喈，以持书御史迁尚书。三月之间，周历三台，迁侍中。<br/><br/>　　【委珠 赐剑】谢承《后汉书》曰：钟离意，字子阿，明帝徵为尚书。交址太守坐赃伏法，以资物簿入大司农。诏班赐群臣，意得珠玑，悉以委地而不拜。帝怪问其故，对曰：“臣闻孔子忍渴于盗泉之水，曾参回车于胜母之乡，恶其名也。赃秽之宝，不敢拜。”帝笑曰：“清乎尚书。”赐钱三十万。《东观汉记》曰：章帝赐尚书剑各一，手署姓名。韩棱楚龙泉，郅焘蜀汉文，陈宠济南锻成。一室两刃，其余皆平剑。其时论者，以为棱渊深有谋，故得龙泉；焘明达有文章，故得文剑；宠敦朴有善于内，不见于外，故得锻成剑。皆因名而表意。<br/><br/>　　【白衣 文剑】《后汉书》曰：郑均，字仲虞，为尚书。澹泊无欲，以病乞骸骨，终不肯起。章帝车驾幸均舍，敕赐尚书禄终其身，时人号曰白衣尚书。文剑见上。<br/><br/>　　【历三台 任七年】历三台见周历注。《晋书》：杜预为度支尚书，在内七年，损益万事，酬酢谘诹，不可胜纪。<br/><br/>　　【赐锻成 封广武】华峤《后汉书》曰：陈宠，字昭公，以德行明敏，入为尚书。宠性周密，常称人臣之义，苦不畏慎，自在枢密，谢门人不复教，拒知友。时赐宠剑，得锻成剑，以其敦朴。《晋书》曰：张华为度支尚书，决胜缘江，地近万里。始羊祜谓所亲曰：“终吾事者，唯当华耳。”卒如祜言，封广武县侯。<br/><br/>　　【酬酢谘诹 嘉谋良图】酬酢谘诹见任七年注。《晋书》云：山涛转尚书，表辞才下年老。诏曰：方今多事，嘉谋良图，委以老成也。<br/><br/>　　【朱穆正直 黄琬方毅】谢承《后汉书》曰：朱穆为尚书，谠言正直。《续汉书》曰：黄琬方毅廉贞，为侍中尚书。<br/><br/>　　§诗<br/><br/>　　【宋颜延年《直东宫答郑尚书诗》】皇居体宸极，设险祗天工；两闱阻通轨，对禁限清风。跂予旅东馆，徒歌属南墉；寝兴郁无已，起观辰汉中。流云霭青阙，皓月鉴丹宫；踟蹰清防密，徒倚恒漏穷。君子吐芳讯，感物侧余衷；惜无邱园秀，景行彼高嵩。<br/><br/>　　【隋刘斌《和许给事伤牛尚书诗》】名臣不世出，百工之所求；况乃非常器，遭逢兴运秋。符彩照千里，铨衡综九流；经纶资博物，樽俎寄皇猷。韶濩倾复理，典礼紊还修；虽贞栋梁任，兼好艺文游。伫闻和鼎实，行当奉介邱；高衢翻税驾，阅水遽迁舟。传呼更何日，曳履闻无由；归魂藐修路，征棹舣邪沟，林薄长风惨，江上寒云愁；夜台终不曙，遗芳徒自留。<br/><br/>　　【崔融《户部尚书挽歌诗》】八座图书委，三台章奏盈；举杯常有劝，曳履忽无声。巿若荆州罢，池如薛县平；空余济南剑，天子署高名。<br/><br/>　　§制<br/><br/>　　【唐中宗《授李承嘉户部尚书制》】门下，紫极八座，非德勿居；丹屏六曹，惟贤是择。金紫光禄大夫李承嘉，灵襟峻嶷，识宇严明。早闻通德之名，夙有大臣之望。雄材逐日，共骐骥而齐駈；迅翼抟风，与鹓鸿而并翥；柏台宪府，高膺弄印之荣；芝甸神州，独著题舆之任。坚同白玉，直若朱绳；台阁风生，权豪气慑。洪材可重，茂秩须崇。宜加曳履之班，式奖从桥之对。<br/><br/>　　【又《授张锡工部尚书制》】明光画省，务总枢要；建礼仙门，职惟喉舌。尚书左丞张锡，白虹良宝，紫电雄锋，家传鹊印之祥，世袭貂冠之绪。文遒吐凤，思缛腾蛟，质映南金，材逾东箭。自提纲左辖，立帷中台，奏郭奕而无惭，射崔洪而不愧，紫枢伫俊，彤管须贤。宜升赐剑之荣，式表委珠之洁。<br/><br/>　　§箴<br/><br/>　　【后汉繁钦《尚书箴》】龙作纳言，帝命惟允。山甫翼周，实司喉吻；赫赫禁台，尤邦所庭。无曰我平，而慢尔衡；无曰我审，而怠尔明。四岳阿鲧，绩用不成；虞登八凯，五教聿清。举涉其私，乃忝服荣；正直是与，伊道之经。先人匪懈，永世流声；君子下问，敢告侍廷。<br/><br/>　　§表<br/><br/>　　【梁萧子范《为兄宗正让都官尚书表》】纳言之授，皇命所由。五星悬晖，差池紫宫之曲；百官根本，联曹建礼之门。孔蔡该博，垂芳于两京；陈钟令才，比肩于魏代。逖望前英，俯循庸薄；义无尸素，理绝祗奉。<br/><br/>　　○吏部尚书第六<br/><br/>　　§叙事<br/><br/>　　吏部尚书者，初汉成帝置列曹尚书四人。其一曰常侍曹，主丞相御史公卿事。后汉初，光武改常侍曹为吏部曹，主选举齐祠事；后汉末改为选部曹；魏代又为吏部曹，专掌选职，右于诸曹尚书。至宋，置二吏部尚书，寻复省一人。(沈约《宋书》云：初，晋世散骑常侍选望与侍中不异，其后职任材散，用人益轻，宋孝武欲重其选，待吏部尚书任重，遂分吏部置三人，以轻其任。蔡兴宗谓人曰：“选曹要重。”常侍闻谈，改之名而不以实。虽主意以为轻重，人心岂有变。)自汉及魏，授此职者，或云吏部尚书，若授诸曹尚书，直云尚书。(汉、魏、晋世，若授吏部者，即云以某为吏部尚书；若授他曹，云某为尚书。至晋、宋、齐已后，始云某授工部、刑部、五兵、度支等尚书耳。)故历代职官之书，皆别纪吏部尚书，不与诸曹同。今书仿此云。(并出《汉官》、《齐职仪》及《五代史·百官志》。)<br/><br/>　　§事对<br/><br/>　　【铨衡 品藻】何法盛《晋中兴书》曰：吴隐之，字处默。少有孝行，与太常韩康伯邻居。隐之母亡，每哭，康伯母辄泣涕，悲不自胜。既而语康伯曰：“汝后若居铨衡之职，当用此人。”及康伯为吏部尚书，因进用之。遂历清望。又李重《为吏部尚书箴序》曰：重忝曹郎，铨管九流，品藻清浊，虽祗慎莫知所寄。<br/><br/>　　【题才 著箴】裴顗《言吏部尚书表》曰：臣少无鉴察之誉，长无题舆之才。李重集曰：重为选曹尚书，著选曹箴，置之左右，以明审才之官。<br/><br/>　　【庭牧马 阁聚书】王隐《晋书》曰：邓攸为吏部尚书，当时清静，内外肃然，牧马于家庭。妻息素食，不受一钱。沈约《宋书》曰：少帝即位，蔡廓为吏部尚书，不肯拜，乃以王惠代焉。被召即拜，未尝接客。人有与书求官者，辄聚于阁下。<br/><br/>　　【考簿世 调门户】习凿齿《晋阳秋》曰：初陈群为吏部尚书，制九格登用，皆由于中正，考之簿世，然后授任。王隐《晋书》曰：王戎为左仆射，领吏部尚书。自戎居选，未尝进一寒素，退一虚名，理一冤枉，杀一疽嫉，随其沉浮，门调户选。好营生，广收八方园田水碓；周遍天下，聚敛积实，不知纪极。<br/><br/>　　【清通简要 祗慎廉平】刘义庆《世说》曰：王浚冲裴叔则二人总角诣钟士季，须臾去。后客问钟曰：“二童是谁？”钟曰：“裴楷清通，王戎简要。后二十年，此二贤当为吏部尚书。冀尔时天下无滞才。”又李重《选曹尚书箴序》曰：重忝曹郎，铨管九流，品藻清浊，虽祗慎莫知所寄。虞预《晋书》曰：卢钦，字子若，少好学，为尚书仆射，领吏部清实选举，称为廉平。<br/><br/>　　§箴<br/><br/>　　【晋傅玄《吏部尚书箴》】明明王范，制为九秩；君执常道，臣有定职。贵无常尊，贱不恒卑，不明厥德，国用颠危。昔舜举禹咎繇，而俊乂在官；汤举阿衡，而不仁流屏。且表正而象平，日夕而景侧。处喉舌者，患铨衡之无常，不患于不明，故曰无谓隐微。废公任私，无好自专，违众取怨。是以古之君子，无亲无疏，纵心大伦；修己以道，弘道以身。易贵好爵，书慎官人。官不可妄授，职不可暗受。能者养之致福，不能者弊之招咎。衡臣司书，敢告左右。<br/><br/>　　§表<br/><br/>　　【梁沈约《为褚炫让吏部尚书表》】窃惟玄素未辨，必谬朱紫之察；规矩或昧，理丧方圆之功。东西两汉，左雄孤绝于前；南北二晋，山涛莫嗣于后。良由性藏于貌，才隐乎心。楚越无以况其迥殊，山川未足方其险阻。虽复挫暗为明，勉愚生智，亦何以登奇拔异，离渭分泾？<br/><br/>　　【梁张缵《让吏部尚书表》】汉革民曹，魏仍东掾，毛孝先以清公见美，卢子若以贞固任职。降及晋世，希睹其人，乐彦辅雍容自守，当时恨其寡誉。山巨源意在拔奇，不免与世沉浮；邓攸牧马家庭，何益止竞之操。卞壶如含瓦石，未闻检裁之功。<br/><br/>　　【隋江总《让吏部尚书表》】切以汉置五曹，方今六尚。魏隆八座，拟古六卿；近喻喉舌，远譬枢斗。如东京许郭，西晋裴王，仰首伸眉，可得而论矣。<br/><br/>　　○左右丞第七<br/><br/>　　§叙事<br/><br/>　　尚书丞，秦官也。汉因之，至成帝分置列曹尚书四员，便置丞四人；至光武减其二，唯置左右二丞。丞，承也，言承助令仆，总理台事。尚书令与左丞总领纪纲，仆射与右丞掌禀假财谷。魏晋以来，左丞得弹奏八座，故傅咸云：斯乃皇朝之司直，天台之管辖是也。(《宋书·百官志》曰：晋宋之世，左丞主台内禁令，宗庙祠祀，朝仪礼制，选用署吏，纠弹不法；右丞掌台内库藏庐舍，凡诸器用之物及刑狱兵器。)自汉魏以来，品皆第六，秩四百石；梁加品第四，秩六百石。(出《齐职仪》及《五代史·百官志》。)唐龙朔二年，改为左右肃机，咸亨初复旧。<br/><br/>　　§事对<br/><br/>　　【纪纲 管辖】蔡质《汉官典职》曰：尚书左丞，凡台中纪纲，皆无所不总。又傅咸《答辛旷诗序》曰：尚书左丞，弹八座以下，居万机之会，斯乃皇朝之司直，天台之管辖。余前为左丞，具此职之要。后忝此任，僶俛从事，日慎一日。<br/><br/>　　【司直 准绳】司直见管辖注中。傅畅《诸公赞》曰：许奇，字子泰，为尚书左丞，有准绳操。<br/><br/>　　【解交 增秩】《汉官仪》云：汉制八座丞郎初拜，并集都座交礼，迁又解交。《续汉书》云：黄香拜尚书左丞，功满当迁。和帝诏留增秩，后拜尚书，迁仆射。<br/><br/>　　【百寮惮 三台清】王隐《晋书》曰：郄弘始为尚书郎，转左丞，在朝为百寮所惮。后坐泄事免。又曰：刘恢，字长升，为尚书左丞，正色在朝。三台清肃，出兼中丞。<br/><br/>　　【弹八座 肃三如】弹八座见管辖注。肃三台见三台清注。<br/><br/>　　【奏郭奕 弹崔洪】王隐《晋书》曰：傅咸为尚书左丞，时尚书郭奕，咸故将也。累辞疾病不起，复不上朝。又自表妹葬，乞出临丧。诏书听许，咸举奏之。又曰：郄诜为尚书左丞，推奏吏部尚书崔洪。洪曰：“举诜丞而还奏我，此谓挽弩自射。”诜曰：“赵宣子任韩厥为司马，而厥以军法戮宣子。崔侯为国举才，我以才见举，唯官是视，各明至公，何故其言乃至于此也。”洪闻而悦服之。<br/><br/>　　【掌威仪 主财用】《续汉书·百官志》曰：左丞掌录尚书吏人上章，百官威仪。《汉官典职》曰：右丞与仆射掌禀假钱谷诸财用。<br/><br/>　　§诗<br/><br/>　　【梁沈约《和左丞庾杲之移病诗》】岁暮岂云卿，参差忧与疾；匪浣孰能赐，持身固无述。握兰空盈把，待漏终不溢；嚣喧满眼前，簿领纷盈膝。安用谈天辨，徒劳梦赐笔；挂冠若东都，山林宁复出。<br/><br/>　　○侍郎第八(郎中员外郎)<br/><br/>　　§叙事<br/><br/>　　按：侍郎，隋炀帝置也；郎中，秦官也；员外郎，隋文帝置也。初西汉置尚书郎四人。(一人主匈奴单于营部，一人主羌夷吏人，一人主户口垦田，一人主钱帛贡献委输。)光武分尚书为六曹，每一尚书则领六郎，凡三十六郎焉。秦初置郎中令，(领诸郎之在中书者而为之令长也。汉武改名光禄勋。)其属官有三署。(五官中郎将、左中郎将、右中郎将，凡三署也。)署中有郎中、侍郎、无员，多至千人，分隶三署，主执戟侍宫殿。出则充车骑。汉因之。(郎中秩比三百石，侍郎比四百石，以其为郎居中，故曰郎中。以其为郎内侍，故曰侍郎。)《汉官》云：尚书郎，初从三署郎选诣尚书台试，每一郎�则试五人。先试笺奏，初入台称郎中，满岁称侍郎，故郎中侍郎之名，犹因三署本号也。(西汉言郎者，多非尚书郎，唯田蚡少为诸曹郎是也。其文帝代冯唐为郎中署长，直不疑盗同舍郎金。武帝代颜驷为郎，三世不迁。成帝时扬雄为侍郎。及诸言以赀为郎，父仕为郎，皆三署郎。至东汉犹难分，有尚书及曹名冠首者即尚书郎，直言为郎亦三署郎。魏以后，即无三署郎。)自汉以来，尚书诸曹郎中、侍郎，或不两置。(或唯置郎中，或唯置侍郎，然二者亦通为尚书郎。)汉世两置，有郎中、侍郎。魏、晋、宋、齐、后魏、北齐唯有郎中。梁、陈两置，有郎中、侍郎。(《五代史·志》云：梁尚书郎，初入台称郎中，功高者转为侍郎。陈氏依梁制，按前代郎中侍郎两置者。侍郎，今郎中之任；郎中，即今员外郎之任。若唯置郎中，亦今郎中之任。)隋文帝开皇初，唯置侍郎，(亦尚书郎也。隋氏讳中，不置郎中，唯置侍郎为尚书郎耳。)寻又每曹置一员外郎。炀帝各于六尚书曹置六侍郎，增品第四，以贰尚书之职。(今六司侍郎。)其诸曹侍郎直曰郎，(除侍字。)曹别置二郎，寻又每曹省一郎，而加承务郎一人，当开皇员外之职。唐又改为郎中，又依开皇，每曹置一员外郎。(隋室讳中，故直称郎；唐初复曰郎中。以上出《汉官仪》、《齐职仪》及《五代·百官志》。)<br/><br/>　　§事对<br/><br/>　　【应宿 睹天】华峤《后汉书》曰：馆陶公主为子求郎，不许，赐钱千万，明帝谓群臣曰：“郎中上应列宿，非其人则民受其殃。”王隐《晋书》曰：乐广为尚书郎，与何晏邓飏等谈讲。卫瓘见而奇之，曰：“常恐微言将绝，今复闻之。”命诸子造焉。谓曰：“此人之水镜也。每见此人，莹然犹披云雾而睹青天也。”<br/><br/>　　【起草 题柱】《汉官仪》曰：尚书郎主作文书起草，昼夜更直，五日于建礼门内。《三辅决录注》曰：田凤，字季宗，为尚书郎。容仪端正，入奏事，灵帝目送之，因题柱曰：“堂堂乎张，京兆田郎。”<br/><br/>　　【趋墀 伏省】应劭《汉官仪》曰：尚书郎含鸡舌香，伏奏事，黄门郎对揖跪受，故称尚书郎怀香握兰，趋走丹墀。挚虞《三辅决录注》：冯豹为尚书郎，每奏事未报，常伏省闼下，或自昏至明。天子默使人持被覆之。<br/><br/>　　【持被 护衣】持被见伏省注中。应劭《汉官仪》曰：尚书郎入直台，廨中给女侍史二人，皆选端正妖丽，执香炉香囊烧薰护衣服。奏事明光殿，省中皆以胡粉涂壁，丹朱漆地。<br/><br/>　　【覆锦 含香】蔡质《汉官典职》曰：尚书郎给青缣白绫被，或以锦被。含香见趋墀注中。<br/><br/>　　【无双 第一】《东观汉记》曰：黄香知古今，记群书无不涉猎，兼明图谶天官星气钟律历算，穷极道术，京师号曰天下无双，国士瞻重。京师贵香，慕其声名，更馈衣物，拜尚书郎。司马彪《续汉书》曰：胡广，字伯始，举孝廉，试为天下第一，旬月拜尚书郎。<br/><br/>　　【三年 五日】蔡质《汉官典职》云：尚书郎初从三署诣台试。初上台称守尚书郎中，满岁称尚书郎，三年称侍郎。又曰：尚书郎夜更直，五日于建礼门内，给青缣白绫被，或以锦被。<br/><br/>　　【哀乌位 明时郎】《汉官·天文志》曰：南宫二十五星哀乌郎位，故明帝云郎官上应列宿，即此也。《汉官仪》云：郎见尚书对揖曰明时郎，见二对揖曰左君右君郎。<br/><br/>　　【更直建礼 入奏明光】更直建礼见上起草注。入奏明光见上护衣注。<br/><br/>　　【兼理两曹 奏事三世】《续汉书》曰：胡伯始旬月拜尚书郎，兼理两曹，转左丞。又曰：徐昉为尚书郎，性惟周密畏慎，在台阁典职十年，奏事三世，未尝有过。<br/><br/>　　§诗<br/><br/>　　【陆士衡《赠尚书郎顾彦先诗》】朝游之曾城，夕息旋直庐；迅雷中霄激，惊电光夜舒。玄云拖朱阁，振风薄绮疏；丰注溢修溜，潢潦浸阶除。停阴结不解，通衢化为渠；沉稼湮梁颍，流民溯荆徐。眷言怀桑梓，无乃将为鱼。<br/><br/>　　【梁沈约《悼齐故吏部郎谢朓诗》】吏部信才杰，文锋振奇响；调与金石谐，思逐风云上。岂言凌霜质，忽随人所往；尺璧尔何冤，忽此同邱壤。<br/><br/>　　【唐苏味道《在广州闻崔马二御史并拜台郎诗》】振鹭齐飞日，迁莺远听闻；明光共待漏，清览各披云，喜得廊庙举，嗟为台阁分；故林怀柏悦，新握阻兰薰。冠去神羊影，车迎瑞雉群；远从南斗外，遥仰列星文。<br/><br/>　　【沈佺期《酬苏味道玄夏晚寓直省中诗》】并命登仙阁，分宵直礼闱；大官供宿膳，侍史护朝衣。卷幔天河入，披庭月露微；小池残暑退，高树早凉归。冠剑无时释，轩车待漏飞；明朝题汉柱，三署有光辉。<br/><br/>　　§表<br/><br/>　　【梁陆倕《拜吏部郎表》】铨衡庶品，历选名实；阮咸贞素，屡荐未登。陆亮忠心，裁居殿职，自非李重清识。李毅恬正，则何以区分管库。式鉴胥史。<br/><br/>　　○中书令第九<br/><br/>　　§叙事<br/><br/>　　中书令，汉武所置。出纳帝命，掌尚书奏事，盖周官内史之任。(周官内史掌王之八柄。)初汉武游宴后庭，公卿不得入，始用宦者典尚书，通掌图书章奏之事。(初，秦代少府，遣吏四人在殿中主发书，谓之尚书，尚犹主也。汉由之，初用士人。武帝改用宦者。)其后遂罢尚书，改置中书谒者令，尽用宦者。故沈约《宋书·百官志》云：中书本尚书官是也。谢灵运《晋书》云：以其总掌禁中书记，谓之中书。汉武时司马迁被腐刑之后，为中书令，则其职也。《汉书》不言谒者，史省文也。(其官本名曰中书谒者令，《汉书》直云迁为中书令，是史省文也。宣帝时，弘恭坐腐刑，累迁为令。明习文法，势倾内外。然恭死，石君防亦坐腐刑代为令。)至成帝置尚书官，改中书谒者令，所掌非书权要旧任也。(盖直为禁中宦者之职，非掌朝廷要事也。)故谢灵运《晋书》云：汉成帝已后，无复中书之职，是也。东汉初，亦无其官；至献帝时，魏武为魏王，置秘书令，此又中书之任也。(以其中书通掌图书秘记之事，故以秘书为名。)魏文改秘书令为中书令，以秘书右丞孙资为中书令。魏晋以来，皆置一人，品第三，妙选文学通识之士为之，掌王言。江左更重其任，多以诸公兼之。(古者宰相本是三公，至魏晋，中书令掌王言，才望既重，多以诸公兼之。近世以来，若三公无其人则缺，而中书令当宰辅之任。)近世始专其职。隋文帝改为内史令，置二人。(隋室讳中，依周官改为内史。汉武置中书，有令，有仆射。宣帝时，弘恭为令，石君防为仆射。恭死，石代为令。至魏武，置秘书令；魏文改秘书令左丞为中书令，又置监一人，当仆射之职。首以秘书右丞孙资为中书令，左丞刘放为中书监，历晋、宋、齐、梁、陈、北齐、后魏，皆置中书监，位在令上。至隋省之，故令置二人焉。)炀帝改为内书令。(已上并出《汉官》及《齐职仪》，并《五代史·百官志》。)唐初，又为内史令。武德三年，复为中书令。龙朔二年，改为西台右相，咸亨初复旧。光宅初，改为凤阁内史，神龙初复旧。开元初，改为紫微令，五年复旧。<br/><br/>　　§事对<br/><br/>　　【龙池 鸡树】卞伯玉《中书郎诗》曰：大方信包含，优渥遂不已；跃鳞龙凤池，挥翰紫宸里。郭颁《魏晋世语》曰：刘放孙资，共典枢要，夏侯献曹肇，心内不平。殿中有鸡栖树，二人相谓：“此亦久矣，其能复几。”指谓中书监刘放、中书令孙资。<br/><br/>　　【西掖 右曹】刘桢《赠徐干诗》曰：谁谓相去远，隔此西掖垣；所限清切禁，中情无由宣。应劭《汉官仪》曰：左右曹受尚书事，前世文士，以中书在右，因谓中书为右曹。又称西掖。<br/><br/>　　【紫宸 清禁】紫宸见龙池注。清禁见西掖注。<br/><br/>　　【西省 内枢】何法盛《晋中兴书》曰：范宁拜中书侍郎，专掌西省。宋泰始《起居注》曰：王言之职，总司清要。中将军丹阳尹王景文，夙尚弘简，情度淹粹，忠规茂绩，实宣国道，宜兼管内枢。以重其任，可中书令。<br/><br/>　　【掖垣 纶阁】刘桢诗：谁谓相去远，隔此西掖垣；所限清切禁，中情无由宣。《礼记》曰：王言如丝，其出如纶。王珉《直中书诗》云：高阁临云日，险岑仰天居。又，中书职掌纶诰，前代词人，因谓纶阁。<br/><br/>　　【鸡栖树 鳞跃池】鸡栖树见鸡树注。鳞跃池见龙池注。已上总载中书省。<br/><br/>　　【专车 夺池】曹嘉之《晋记》曰：中书监令常同车入朝。至和峤为令，而荀勖为监，峤意强抗，专车而坐，乃使监令异车，自此始也。又曰：荀勖自中书监迁尚书令，人贺之。勖曰：“夺我凤皇池，何贺之有？”<br/><br/>　　【隔坐 奕世】《吴录》曰：纪骘，字子上。景皇时，骘父亮为尚书令，骘为中书令。每朝会，诏以屏风隔其坐。《宣城记》云：隔以云母屏。又《晋阳秋》曰：王献之为中书令，献之少而标迈，不循常贯，为一时风流之冠。献之卒，以王珉为中书令，世谓之大王令小王令也。珉父洽又尝为此官，珉复继之。时人以为奕世令望。<br/><br/>　　【望士 胜会】檀道鸾《晋阳秋》曰：温峤上疏曰：“臣才短学浅，文疏不通，中书之职，酬对无方，斟酌轻重，岂唯文疏而已。自非望士良才，何可妄居斯任。”累辞而止。又王献之少而标迈，不循常贯，而撮其胜会，故为中书令。<br/><br/>　　【典诏命 宣国道】沈约《宋书》曰：傅亮，永初元年为太子詹事中书令，直中书，专典诏命。宋泰始《起居注》曰：二年诏曰：“王言之职，总司清要。丹阳尹王景文，夙尚弘简，情度淹粹，忠规茂绩，实宣国道，可中书令。”<br/><br/>　　【参时务 典史书】《王珉别传》曰：珉，字季琰。诏曰：“王珉才学广赡，义理精通，宜处枢近，以参时务。其以珉长兼中书令。”《晋令》曰：中书为诏令记会时事典作史书。<br/><br/>　　【立为颂 共讲文】崔鸿《后赵录》曰：徐光，字季武，顿邱人，幼有文才。年十三，王阳攻顿邱，掠之。而令主秣马，光但书往作诗赋，左右以白勒。勒令召光，付纸笔，光立为颂。赐衣服，迁为中书令。何法盛《晋中兴书》曰：王洽，字敬和。明帝曰：“敬和清才贵令，昔为中书郎。吾时尚小，数呼见，意甚亲之。今以为中书令，共讲文章。”<br/><br/>　　【贵幸倾朝 尊宠任职】《汉书》曰：石君防与弘恭皆少坐腐刑，为黄门，以选为中尚书。宣帝时，任中书官，以恭为令，君防为仆射。恭死，君防代为令。贵幸倾朝，百寮皆敬事。又曰：司马迁腐刑之后，为中书令，尊宠任职。<br/><br/>　　【才学广赡 文旨清远】才学广赡见参时务注。檀道鸾《晋阳秋》曰：肃祖欲人温峤为中书令，手诏曰：“卿以令望，忠允之怀，著于周旋；且文清而旨远，宜居机密，今以卿为中书令。”<br/><br/>　　【意性调美 情度淹粹】薛莹《条列吴事》曰：胡冲，意性调美，心趣解畅，有刀笔，闲于时事，为中书令。虽不能匡矫，亦自守不苟求容媚，情度淹粹。见宣国道注。<br/><br/>　　§表<br/><br/>　　【宋谢庄《让中书令表》】臣闻璧门天邃，凤沼神深，丝纶王言，出纳帝命。自非望允当时，誉宣庠塾；未有谬乘曲宠，空席兹荣。在于平壮，犹不可勉。况今绵痼，百志俱沦。<br/><br/>　　○中书侍郎第十<br/><br/>　　§叙事<br/><br/>　　中书侍郎，魏官也。按：《环济要略》曰：中书有令仆射丞郎，谓西汉时也。又按：卫宏《汉旧仪》曰：汉置中书，领尚书匈奴营部一郎、民曹一郎、谒者一郎，此则中书郎已闻汉代，记传无明文，莫知废置之由矣。沈约《宋志》云：魏文帝黄初间中书置通事郎、次黄门郎。黄门郎已署过，通事乃署名，帝省读书可。晋改通事郎为中书侍郎，盖此始也。(按：《魏志》：明帝诏举中书郎，谓卢毓曰：“选举莫取有名，有名如画地作〈变并〉，不可啖也。”毓举韩暨，帝用之。又，司马宣王辟王伯兴，擢为中书侍郎，亦明帝时，据此。中书侍郎起魏代，沈约《宋书》云晋改，似谬也。)东晋又改为通事郎，寻复为中书郎，以后因之。按：隋初改中书省为内侍省，隋末改为内书监，唐初又改为内史省，龙朔二年改为西台。光宅初改为凤阁，开元初改为紫微。其侍郎各因台阁改易为名。(若凤阁则名凤阁侍郎，其舍人以下皆仿此。)<br/><br/>　　§事对<br/><br/>　　【跃池 入室】卞伯玉《赴中书郎诗》曰：跃鳞龙凤池。何法盛《晋中兴书》曰：王濛，字仲祖。恬畅，能言，名理，善隶书，与刘恢为中书郎。太宗辅政，濛恢并数侍捷对，每为入室之宾。恢，字真长，少清峻。时人以濛比袁曜卿，以恢比荀奉倩。<br/><br/>　　【专掌 无对】何法盛《晋中兴书》曰：范宁，字武子，少好学，多所通览。拜中书郎，专掌西省。居职多所献替，有益政道。《王濛别传》曰：濛为中书侍郎，四年无对。又迁司徒左长史。少选四人，年频满，以濛难与比肩也。<br/><br/>　　【轨制 书檄】何法盛《晋中兴书》曰：孔演，字元舒。晋国建，与庾亮俱补中书侍郎。于时，中兴肇建，庶事草创，演经学博通，又练悉旧典，朝仪轨制，多所取正焉。由是元明二帝亲爱之。又《嵇氏世家》曰：嵇含为中书郎，书檄云集，初不立草。<br/><br/>　　【至行 直言】《魏志》曰：明帝诏举中书郎，吏部尚书卢毓曰：“得其人与否？在卢生耳。”毓举韩暨有至行，帝用之。《晋中兴书》曰：范宁拜中书侍郎，时烈宗雅好文学，而明习五经，甚见亲爱。朝廷拟议，辄谘访之，宁指朝士直言无讳。<br/><br/>　　【钟表 卞诗】郭颁《魏晋世语》曰：司马景王命中书郎虞松作表，再呈不可意，令松更定之。经时竭思不能改，心存形色。中书郎钟会察有忧色，问松。松以实对。会取草视，为定五字，松悦服。以呈景王，景王曰：“不当尔耶？”松曰：“钟会也。”王曰：“如此可大用，真王佐才也。”卞伯玉《赴中书诗》曰：跃鳞龙凤池，挥翰紫宸里。<br/><br/>　　【五字 片言】五字见钟表注。陆士衡转中书侍郎，齐王收士衡付廷尉。士衡出后谢表曰：“臣以职在中书，制命所出；而臣本以笔札见知，虑逼迫不获已，乃诈发内妹丧，出就弟云，哭泣受吊。”片言只字，文不关其间。<br/><br/>　　【难以比肩 肃然改容】难以比肩见无对注中。《宋书》：裴瓒，字国宝，风神标迈，为中书侍郎。出入禁门，见者肃然改容。<br/><br/>　　§诗<br/><br/>　　【唐太宗《饯中书侍郎来济诗》】暖暖去尘昏灞岸，飞飞轻盖指河梁；云峰衣结千重叶，雪岫花开几树芳。深悲黄鹤孤舟远，独叹青山别路长；聊制分袂沾襟泪，还用持添离席觞。<br/><br/>　　【魏刘公干《赠徐干诗》】谁谓相去远，隔此西掖垣；所限清切禁，中情无由宣。思子沉心曲，长叹不能言；起坐失次第，一日三四迁。步出北寺门，遥见西苑园；细柳夹道生，方塘含清源；轻叶随风转，飞鸟何翩翩。<br/><br/>　　【齐谢玄晖《直中书省诗》】紫殿肃阴阴，彤庭赫弘敞；风动万年枝，日华承露掌。玲珑结绮钱，深沉映珠网；红药当阶翻，苍苔依砌上。兹言翔凤池，鸣珮多清响；信美非吾室，中园思偃仰。朋情以郁陶，春物方骀荡；安得凌风翰，聊恣山泉赏。<br/><br/>　　【梁沈约《悼故中书侍郎王融诗》】元长秉奇调，弱冠慕前踪；眷言怀祖武，一篑望成峰。途艰行易跌，命舛志难逢；折风落迅羽，流恨赋青松。<br/><br/>　　【魏知古《春夜寓直凤阁怀群公诗》】拜门传漏晚，寓省索居时；昔重安仁赋，今称伯玉诗。鸳池满不溢，鸡树久逾滋；夙夜怀山甫，清风咏所思。<br/><br/>　　【韦承庆《直中书省诗》】清沏凤皇池，扶疏鸡树枝；唯应集鸾鹭，何为宿羁雌。大造乾坤辟；深恩雨露垂；鹍鹏既含养，驽骀亦駈驰。木偶翻为用，芝泥忽滥窥；九思空自勉，五字本无施。徒喜逢千载，何阶答二仪；萤光向日尽，蛟力负山疲。禁宇庭除阔，闲霄钟箭移；暗花临户发，残月下帘欹。白鬓随身改，丹心为主披；命将时并泰，言与行俱危。寄谢登巢客，尧年复在斯。<br/><br/>　　§表<br/><br/>　　【梁庾肩吾《为宁国公让中书郎表》】臣闻：陟彼太行，伯后之车屡怠；望兹吴坂，少游之马难跻。是知美非流水，立致摧辕；骏靡浮云，便期顿辔。起登天汉，宁陪九万之风；坐济星桥，非使千年之翼。岂有幼称辨慧，足对元礼，弱标俊颖，能嘲子叔。玉重组长，空见休宠，深宫邃宇，孰知怀忧。<br/><br/>　　○中书舍人第十一<br/><br/>　　§叙事<br/><br/>　　《环济要略》云：舍人，古官也。(《周礼·地官》有舍人、上士二人。舍犹宫也，掌宫中之政，出廪分财。《列仙传》曰：琴高，赵人，善鼓琴，为宋康王舍人也。《史记》：李斯为秦宫舍人。《汉书》：高祖起丰沛，周勃、傅亮、樊哙皆以舍人从，郦食其亦以舍人知宫内事。)然则中书舍人，晋官也。自汉置中书，无闻其职；魏世中书，始置通事一人，掌呈奏；魏明时有通事刘泰是也，高贵乡公时改为通事都尉。寻又改为通事侍郎。晋初置舍人一人，通事一人。至东晋，合舍人通事二职谓之通事舍人。自晋宋以来，唯掌呈奏，宣王言，甚用事。至梁，用人殊重，多以尊官兼领，并入阁内，始专掌中书诏诰。(自魏晋诏诰，皆中书令、中书侍郎掌之。至梁，始舍人为之。裴子野尝以鸿胪卿兼领通事舍人。)其后除通事二字，直曰中书舍人。陈及北朝皆因之，掌制诏。(陈及后魏，又别置通事舍人，掌宣奏。北齐唯置中书舍人，兼掌宣奏。隋又别置通事舍人，专掌宣奏。)隋及唐皆随台省为名，并内史省则曰内史舍人。云。(并出《齐职仪》及《五代史·百官志》。)<br/><br/>　　§事对<br/><br/>　　【忠慎 儒素】《晋中兴书》曰：刘超，字世逾，迁中书舍人。时台省初建，内外多事，超出纳书命，以忠慎称，理身清苦，衣不重帛。又曰：徐邈，字景山，以东州儒素。性好学，尤善经传。烈宗始览典籍，招延礼学之士。后将军谢安举邈应选，补中书舍人。专在西省，撰正五经音训，学者宗之。每预顾问，辄有献替，多所补益，烈宗甚爱之。<br/><br/>　　【预顾问 多补益】预顾问及多补益并见上儒素注中。<br/><br/>　　【出书命 善经传】出书命见忠慎注中。善经传见儒素注中。<br/><br/>　　【掌文法 主呈奏】《荀勖集》曰：晋武帝时，门下启令史伊羡赵咸为中书舍人，对掌文法。勖奏以为不可。《百官志》曰：魏初，中书置通事一人，主呈奏。晋初，中书又置舍人一人。至东晋，合通事及舍人二职谓之通事舍人，兼掌呈奏。<br/><br/>　　【合二职 由四户】合二职见主呈奏注。萧景畅《齐书》云：永明元年，荧惑入紫微。时中书通事舍人四人，各注一户，谓之四户。既总重权，势倾天下。会玄象失度，太史奏云：“宜修福禳之。”太尉王俭谓帝曰：“天文乖忤，此由四户。”仍其舍人王文明等各奏之。至梁，除通事二字，直曰中书舍人。掌文翰，犹兼呈奏。<br/><br/>　　§诗<br/><br/>　　【唐上官仪《酬薛舍人万年宫晚景寓直怀友诗》】奕奕九成台，窈窕绝尘埃；苍苍万年树，玲珑下萱雾。池色摇晚空，岩光敛余煦；清切丹禁静，浩荡文河注。留连穷胜记，风期暌善谑。东望安仁省，西临子云阁；长啸披烟霞，高步寻兰若。金狄掩通门，雕鞍归骑喧；燕余对明月，制艳促芳樽。别有青山路，策杖访王孙。<br/><br/>　　【张文琮《和杨舍人咏中书省花树诗》】华萼映芳丛，参差间早红；因风时落砌；杂雨乍浮空。影照凤池水，香飘鸡树风；岂不爱攀折，希君怀袖中。<br/><br/>　　【徐彦伯《赠刘舍人古意诗》】支床閟灵鸟，文章世所希；巢君碧梧树，舞君青琐闱。或言凤池乐，抚翼更西飞。凤池环禁林，仙阁雾沉沉。璇题激流水，珠缀绵清阴；郁穆帝言重，荧煌台座深。风张丹虎翮，月弄素琴音；双彩结不散，孤英跂莫寻。浩歌在西省，经传恣潜心。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9583.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9585.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

