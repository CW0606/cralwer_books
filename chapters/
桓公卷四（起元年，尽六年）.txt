<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_桓公卷四（起元年，尽六年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,桓公卷四（起元年，尽六年）全文,何休、徐彦作品" />
<meta name="description" content="春秋公羊传注疏原文阅读,桓公卷四（起元年，尽六年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10181.html";
var nextpage="novel-read-1019-10183.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>桓公卷四（起元年，尽六年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10181.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>桓公卷四（起元年，尽六年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:01:07<span class="divide">|</span></p>
<div class="page-body">
<div class="page-content">
<p>　　元年，春，王正月，公即位。继弑君，不言即位，此其言即位何？据庄公不言即位。○继弑，申志反，注皆同，二年放此。<br/><br/>　　[疏]“继弑君，不言即位”。<br/><br/>　　○解云：庄元年传云“继弑君，子不言即位”，而此不言子者，欲见桓无臣子之道，不念其君父故也。宁知不由桓非隐子，故不言子者，正见僖元年传云“公何以不言即位？继弑君，子不言即位。此非子，其称子何？臣子一例也”。正以僖是闵兄而言子，故知桓公若有臣人之道，言子矣。<br/><br/>　　○注“据庄”至“即位”。<br/><br/>　　○解云：即庄元年经云“元年春，王正月”，不言公即位是也。<br/><br/>　<br/><br/>　　如其意也。弑君欲即位，故如其意，以著其恶，直而不显，讳而不盈。桓本贵当立，所以为篡者，隐权立，桓北面君事隐也。即者，就也。先谒宗庙，明继祖也。还之朝，正君臣之位也。事毕而反囚服焉。<br/><br/>　　[疏]注“直而”至“不盈”。<br/><br/>　　○解云：继弑君者无即位之文，今此书其即位，直是桓弑，但不显道其弑，故曰直而不显也。言讳而不盈者，桓之弑隐，是为内讳，而书其即位以见其弑，不盈满其讳文，故曰讳而不盈也。<br/><br/>　　○注“先谒”至“服焉”。<br/><br/>　　○解云：皆时王之礼也。<br/><br/>　<br/><br/>　　三月，公会郑伯于垂。桓公会皆月者，危之也。桓弑贤君，篡慈兄，专易朝宿之邑，无王而行，无仁义之心，与人交接，则有危也，故为臣子忧之。不致之者，为下去王，適足以起无王，未足以见无王罪之深浅，故复夺臣子辞，成诛文也。○为下，于伪反，下“为告”同。去，起吕反。见，贤遍反。故复，扶又反，下同。<br/><br/>　　[疏]注“桓公”至“危之也”。<br/><br/>　　○解云：即此文，及下二年“三月，公会齐侯”已下“于稷”，三年“春，正月，公会齐侯于嬴”，六年“夏，四月，公会纪侯于成”之属是也。而十年“秋，公会卫侯于桃丘，弗遇”，不书月者，彼是公欲要卫侯，卫侯不肯见，公以非礼动，见拒有耻，是以不复见其危矣。<br/><br/>　　○注“不致”至“文也”。<br/><br/>　　○解云：即下二年注云“凡致者，臣子喜其君父脱危而至”。今不致之，若其受诛杀，故曰夺臣子辞成诛文也。<br/><br/>　<br/><br/>　　郑伯以璧假许田。其言以璧假之何？据实假不当持璧也。易之也。易之则其言假之何？为恭也。为恭孙之辞，使若暂假借之辞。○孙，音逊。曷为为恭？据取邑不为恭敬辞。<br/><br/>　　[疏]注“据取”至“敬辞”。<br/><br/>　　○解云：即哀八年“齐人取讙及僤”之属是。<br/><br/>　<br/><br/>　　有天子存，则诸侯不得专地也。许田者何？地皆不得专，而此独为恭辞，疑非凡邑，故更问之。鲁朝宿之邑也。诸侯时朝乎天子，天子之郊，诸侯皆有朝宿之邑焉。时朝者，顺四时而朝也，缘臣子之心，莫不欲朝朝莫夕。王者与诸侯别治，势不得自专朝，故即位比年使大夫小聘，三年使上卿大聘，四年又使大夫小聘，五年一朝。王者亦贵得天下之欢心，以事其先王，因助祭以述其职，故分四方诸侯为五部，部有四辈，辈主一时。《孝经》曰“四海之内，各以其职来助祭”，《尚书》曰“群后四朝，敷奏以言，明试以功，车服以庸”是也。宿者，先诫之辞。古者天子邦畿千里，远郊五百里，诸侯至远郊，不敢便入，必先告至，由如他国至竟而假涂也：皆所以防未然，谨事上之敬也。王者以诸侯远来朝，亦加殷勤之礼以接之。为告至之须，当有所住止，故赐邑於远郊，其实天子地，诸侯不得专也。桓公无尊事天子之心，专以朝宿之邑与郑，背叛当诛，故深讳使若暂假借之者，不举假为重，复举上会者，方讳言许田。不举会，无以起从鲁假之也。○朝朝，上如字；下直遥反。莫，音暮。治，直吏反。背叛，音佩，凡“背叛”之类皆放此。<br/><br/>　　[疏]注“故即位”至“小聘”。<br/><br/>　　○解云：此《孝经说》文。《聘义》亦云“天子制诸侯，比年小聘，三年大聘，相厉以礼也”，是与此合。<br/><br/>　　○注“五年一朝”。<br/><br/>　　○解云：《虞》传文。<br/><br/>　　○注“尚书曰”至“庸是也”。<br/><br/>　　○解云：此逸书也。言群后四朝者，谓诸侯顺四时而朝也。敷奏以言者，谓诸侯来朝之时，遍奏以言语也。言明试以功者，国功曰功，谓明试以国事之功也。言车服以庸者，民功曰庸，若欲赐车服之时，以其治民之功高下矣。<br/><br/>　　○注“宿者，先诫之辞”。<br/><br/>　　○解云：宿可以转训为肃也。是以《祭统》云“先期旬有一日，宫宰宿夫人，夫人亦散齐七日，致齐三日”，郑注云“宫宰，守宫官也。宿，读为肃，肃犹戒也，戒轻肃重”是也。<br/><br/>　<br/><br/>　　此鲁朝宿之邑也，则曷为谓之许田？讳取周田也。讳取周田，则曷为谓之许田？系之许也。曷为系之许？近许也。此邑也，其称田何？田多邑少称田，邑多田少称邑分别之者，古有分土无分民，明当察民多少，课功德。○近，附近之近。别，彼列反。<br/><br/>　　[疏]“讳取周田也”。<br/><br/>　　○解云：谓鲁人讳取周田而专用之。“近许也”。又云：“《鲁颂》云：“居常与许，复周公之宇。”以此言之，似鲁国界内旧自有许，何言近许而系之许也？彼注云“常许，鲁南鄙西鄙”。此在王圻之内，则非此许也。○“田多”至“称邑”。<br/><br/>　　○解云：田多邑少称田者，谓邑外之田多，邑内家数少，如此之时则称田，即此是也。言邑多田少称邑者，谓邑内家数多，而邑外之田顷亩少，如此之时则称邑，即哀八年“齐人取讙及僤”是也。<br/><br/>　　○注“分别”至“功德”。<br/><br/>　　○解云：知古有分土无分民者，正以《诗》云“誓将去汝，適彼乐土”，《论语》云“四方之民襁负其子而至矣”，皆是乐就有德之义故也。<br/><br/>　<br/><br/>　　夏，四月，丁未，公及郑伯盟于越。○越，本亦作“粤”，音同。<br/><br/>　　[疏]“夏四月”至“于越”。<br/><br/>　　○解云：所以日者，正以十年冬，“齐侯、卫侯、郑伯来战于郎”，相负故也。<br/><br/>　<br/><br/>　　秋，大水。何以书？记灾也。灾伤二穀以上，书灾也。经曰“秋，大水，无麦苗”，传曰“待无麦，然后书无苗”是也。先是桓篡隐，百姓痛伤，悲哀之心既蓄积，而复专易朝宿之邑，阴逆而与怨气并之所致。○以上，时掌反，凡言“以上”皆放此。蓄，绩六反。<br/><br/>　　[疏]注“灾伤”至“之邑”。<br/><br/>　　○解云：自经曰以下，皆是庄七年传文也。彼传云“曷为先言无麦，而后言无苗？一灾不书，待无麦然后书无苗”，彼注“明君子”云云，“至麦苗独书者，民食最重”是也。以此言之，则知此经灾伤二穀以上，故不书穀名，直言大水而已。而庄二十八年经云“冬，筑微。大无麦禾”，不兼言大水者，传云“冬，既见无麦禾矣，曷为先言筑微，而后言无麦禾？讳以凶年造邑也”，彼注云“讳使若造邑而后无麦禾者，恶愈也”。此盖秋大水所伤，就筑微下俱举水，则嫌冬水者是也。<br/><br/>　　○注“阴逆”至“所致”。<br/><br/>　　○解云：阴逆者，专易朝宿之邑是。怨气者，百姓痛伤悲哀之心是也。<br/><br/>　<br/><br/>　　冬，十月。<br/><br/>　　二年，春，王正月，戊申，宋督弑其君与夷，及其大夫孔父。贤者不名，故孔父称字。督，未命之大夫，故国氏之。<br/><br/>　　[疏]“及其大夫孔父”。<br/><br/>　　○解云：此经之下亦有注。云“贤者不名，故孔父称字。督，未命之大夫，故国氏之”者，但考诸旧本，悉无此注，且与注违，则知有者衍文也。<br/><br/>　<br/><br/>　　及者何？以公夫人言及，仲子微不得及君，上下大夫言及，知君尊亦不得及臣，故问之。<br/><br/>　　[疏]注“以公夫人言及”。<br/><br/>　　○解云：即僖十一年“夏，公及夫人姜氏会齐侯于阳穀”是也。<br/><br/>　　○注“仲子”至“及君”。<br/><br/>　　○解云：隐元年秋，“天王使宰咺来归惠公仲子之赗”，传云“何以不言及仲子？仲子微也”，彼注云“比夫人微，故不得并及公”是也。<br/><br/>　　○注“上下”至“问之”。<br/><br/>　　○解云：哀六年“夏，齐国夏及高张来奔”，是国夏上大夫，高张下大夫。<br/><br/>　<br/><br/>　　累也。累，累从君而死，齐人语也。弑君多矣，舍此无累者乎？曰：有。仇牧、荀息皆累也。舍仇牧、荀息无累者乎？曰：有。叔仲惠伯是也。○舍此，音舍，下同。<br/><br/>　　[疏]“仇牧”至“曰有”。<br/><br/>　　○解云：仇牧之事，在庄十二年秋。荀息之事，在僖十年春。<br/><br/>　　○注“叔仲惠伯是也”。<br/><br/>　　○解云：应在文十八年，但成十五年传乃言之。<br/><br/>　<br/><br/>　　有则此何以书？贤也。何贤乎孔父？据叔仲惠伯不贤。<br/><br/>　　[疏]注“据叔”至“不贤”。<br/><br/>　　○解云：成十五年传云“叔仲惠伯，传子赤者也。文公死，子幼，公子遂谓叔仲惠伯曰：‘君幼，如之何？原与子虑之。’叔仲惠伯曰：‘吾子相之，老夫抱之，何幼君之有？’公子遂知其不可与谋，退而杀叔仲惠伯，弑子赤而立宣公”，彼注云“杀叔仲惠伯不书者，举弑君为重。叔仲惠伯事与荀息相类，下得为累者，有异也，叔仲惠伯直先是杀尔，不知荀息死之”。以此言之，则叔仲惠伯不可与谋而见杀，非卫君而死，《春秋》不贤之，是以不书，故此注云“叔仲惠伯不贤”也。○<br/><br/>　<br/><br/>　　孔父可谓义形於色矣。以称字见先君死。○见先，贤遍反，下“形见”、“目见”、“斥见”、“见恩”并同；下悉荐反。<br/><br/>　　[疏]“孔父”至“色矣”。<br/><br/>　　○解云：孔父事君之正义，形见於颜色矣。○<br/><br/>　<br/><br/>　　其义形於色奈何？督将弑殇公，孔父生而存，则殇公不可得而弑也，故於是先攻孔父之家。大夫称家。父者，字也。礼，臣死，君字之。以君得字之，知先攻孔父之家。○殇，式羊反。<br/><br/>　　[疏]注“大夫称家”。<br/><br/>　　○解云：即定十二年“孔子行乎季孙，三月不违，曰‘家不藏甲，邑无百雉之城’”是也。<br/><br/>　　○注“父者，字也”。<br/><br/>　　○解云：《穀梁传》文。<br/><br/>　　○注“礼臣”至“之家”。<br/><br/>　　○解云：臣死，君不名之，称谥若字也者，出《玉藻》文<br/><br/>　<br/><br/>　　。殇公知孔父死，已必死，趋而救之，皆死焉。趋，走也。传道此者，明殇公知孔父贤而不能用，故致此祸。设使殇公不知孔父贤，焉知孔父死已必死？设使鲁庄公不知季子贤，焉知以病召之？皆患安存之时则设废之，急然后思之，故常用不免。○死焉，於虔反，注同。<br/><br/>　　[疏]注“设使”至“思之”。<br/><br/>　　○解云：庄公三十二年传云“庄公病，将死，以病召季子。季子至，授之以国政，曰‘寡人即不起此病，吾将焉致乎鲁国’”云云是也。<br/><br/>　　○注“故常用不免”。<br/><br/>　　○解云：谓宋殇公不免死，鲁庄公不免乱。<br/><br/>　<br/><br/>　　孔父正色而立於朝，则人莫敢过而致难於其君者，孔父可谓义形於色矣。内有其义而外形见於颜色，孔子曰“君子正其衣冠，尊其瞻视，俨然人望而畏之”是也。重道义形於色者，君子乐道人之善。言及者，使上及其君，若附大国以名通，明当封为附庸，不绝其祀，所以重社稷之臣也。督不氏者，起冯当国。不举冯弑为重者，缪公废子而反国，得正，故为之讳也。不得为让者，死乃反之，非所以全其让意也。○难，乃旦反。严，鱼检反，本又作“俨”。重，直用反。故为，于伪反，传“为隐讳”，下注“不为讳”、“为后”同。<br/><br/>　　[疏]注“督不”至“讳也”。<br/><br/>　　○解云：《春秋》之内，当国不氏者，无知、州吁之属是也。今宋督实戴公之孙，而不言公孙者，正欲起其取国与冯故也。<br/><br/>　　○注“不得”至“意也”。<br/><br/>　　○解云：昭二十年传云“何贤乎公子喜时？让国也”，昭三十一年传云“何贤乎叔术，让国也”。缪公之传不言让国者，死乃反之，非所以全其让意也。<br/><br/>　<br/><br/>　　滕子来朝。<br/><br/>　　三月，公会齐侯、陈侯、郑伯于稷，以成宋乱。内大恶讳，此其目言之何？目，见也。斥见其恶，言成宋乱。远也。所见异辞，所闻异辞，所传闻异辞。所以复发传者，益师以臣见恩，此以君见恩，嫌义异也。所见之世，臣子恩其君父尤厚，故多微辞是也。所闻之世，恩王父少杀，故立踄宫不日，武宫日是也。所传闻之世，恩高祖、曾祖又少杀，故子赤卒不日，子般卒日是也。○传闻，直专反，注“传闻”及下注“传之”皆同。以复，扶又反，下“反复”同。少杀，所介反，下同。炀，馀亮反，旧始彰反。般，音班。<br/><br/>　　[疏]注“所以复发传者”。<br/><br/>　　○解云：隐元年“公子益师卒”之下巳有传，故言复矣。<br/><br/>　　○注“益师”至“尤厚”。<br/><br/>　　○解云：彼以臣之故，欲见臣恩之薄厚，故曰以臣见恩也。此以君之故，欲见君恩之厚薄，故曰以见君恩也。<br/><br/>　　○注“故多微辞”。<br/><br/>　　○解云：定元年传云“定、哀多微辞”，彼注云“定公有王无正月，不务公室，丧失国宝。哀公有黄池之会，获麟，故总言多”，是其定公有王无正月。得为微辞者，即定公元年传云“定何以无正月？正月者，正即位也。定无正月者，即位后也”，彼注云“虽书即位于六月，实当如庄公有正月”。今无正月者，昭公出奔，国当绝，定公不得继体奉正，故讳为微辞，使若即位在正月后，故不书正月者是也。其不务公室者，即定二年“冬，十月，新作雉门及两观。其言新作之何？脩大也。脩旧不书，此何以书？讥。何讥尔？不务乎公室也”，彼注云“务，勉也。不务公室，亦可施於久不脩，亦可施於不务如公室之礼，微辞也”者是也。其丧国宝得为微辞者，定公八年“盗窃宝玉大弓”，传云“宝者何？璋判白”，彼注云“不言璋言玉者，起圭、璧、琮、璜、璋五玉尽亡之也”。传独言璋者，所以郊事天，尢重。书大弓者，使若都以国宝书，微辞也。谓之宝者，世世保用之辞是也。其黄池之会得为微辞者，哀十三年“公会晋侯及吴子于黄池”，传云“其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是，则天下诸侯莫敢不至也”，彼注云“不书诸侯者为微辞，使若天下尽会之，而鲁侯蒙俗会之者，恶愈是也。其获麟得为微辞者，哀十四年“春，西狩获麟”，不言为汉之将兴，不言为周之将亡，故得为微辞也。<br/><br/>　　○注“所闻”至“武宫日是也”。<br/><br/>　　○解云：立炀宫不日者，即定元年九月，“立炀宫”是也。立武宫日者，成十六年“二月，辛巳，立武宫”是也。《公羊》之义，失礼鬼神例日，故言此。<br/><br/>　　○注“所传”至“卒日是也”。<br/><br/>　　○解云：子赤卒不日者，文十八年“冬，十月，子卒”，传云“何以不日？隐之也。何隐尔？弑也。弑则何以不日？不忍言也”，注云“所闻世臣子恩事王父深厚，故不忍言其日，与子般异”是也。其子般卒日者，庄三十二年“冬，十月，乙未，子般卒”，彼注云“日者，为臣子恩录之也。杀不去日，见隐者降子赤也”者是。<br/><br/>　<br/><br/>　　隐亦远矣，曷为为隐讳？据观鱼讳。隐贤而桓贱也。宋公冯与督共弑君而立，诸侯会於稷，欲共诛之，受赂便还，令宋乱遂成。桓公本亦弑隐而立，君子疾同类相养，小人同恶相长，故贱不为讳也。古者诸侯五国为属，属有长；二属为连，连有帅；三连为卒，卒有正；七卒为州，州有伯也。州中有为无道者，则长、帅、卒、正、伯当征之，不征则与同恶。当春秋时，天下散乱，保伍坏败，虽不诛，不为成乱。今责其成乱者，疾其受赂也。加以者，辟直成乱也。○令，力呈反。相长，丁丈反，下同。帅，所类反，下同。为卒，子忽反，下皆同。<br/><br/>　　[疏]注“据观鱼讳”。<br/><br/>　　○解云：隐五年“春，公观鱼于棠”，彼注云“实讥张鱼而言观。讥远者，耻公去南面之位，下与百姓争利，匹夫无异，故讳使若以远观为讥”者是也。<br/><br/>　　○注“古者诸侯”至“有伯也”。<br/><br/>　　○解云：《王制》及《春秋说》文。<br/><br/>　　○注“加以”至“乱也”。<br/><br/>　　○解云：下十四年传云“以者何？行其意也”，彼注云“以巳从人曰行，言四国行宋意也”。今此言以成宋乱者，若言公为三国所以，遂行其意而成宋乱，非公本意，故云加以者，辟直成乱也。<br/><br/>　<br/><br/>　　夏，四月，取郜大鼎于宋。此取之宋，其谓之郜鼎何？据莒人伐杞取牟娄，后莒牟夷以牟娄来奔，不系杞也。<br/><br/>　　[疏]注“据莒”至“杞也”。<br/><br/>　　○解云：隐四年“莒人伐杞取牟娄”，昭五年“莒牟夷以牟娄来奔”是也。<br/><br/>　<br/><br/>　　器从名，从本主名名之。地从主人。从后所属主人。器何以从名？地何以从主人？据错。<br/><br/>　　[疏]注“据错”。<br/><br/>　　○解云：二理相违故谓之错。<br/><br/>　<br/><br/>　　器之与人，非有即尔。即，就也，若曰取彼器与此人异国物。凡人取异国物，非就有取之者，皆持以归为有，为后不可分明，故正其本名。<br/><br/>　　[疏]“非有即尔”。<br/><br/>　　○解云：谓非有就而有之尔。<br/><br/>　<br/><br/>　　宋始以不义取之，故谓之郜鼎。宋始以不义取之，不应得，故王之谓之郜鼎。如以义应得，当言取宋大鼎。郜本所以有大鼎者，周家以世孝，天瑞之鼎，以助享祭。诸侯有世孝者，天子亦作鼎以赐之。礼，祭，天子九鼎，诸侯七，卿大夫五，元士三也。<br/><br/>　　[疏]“宋始”至“取之”。<br/><br/>　　○解云：谓灭郜取之也。<br/><br/>　　○注“如以义应得”者。解云：谓若天赐之也。<br/><br/>　　○注“周家”至“享祭”者。解云：谓殷衰之时，鼎没于泗水，及武王克殷之后，鼎乃出见，故《汉书》云“鼎於周出”是也。<br/><br/>　　○注“礼祭”至“三也”。<br/><br/>　　○解云：《春秋说》文。而《膳夫》云“王日一举，鼎十有二物”，何氏不取也。而《士冠礼》、《士丧礼》皆一鼎者，《士冠》、《士丧》略於正祭故也。<br/><br/>　<br/><br/>　　至乎地之与人，则不然，凡取地皆就有之，与器异也。俄而可以为其有矣。俄者，谓须臾之间，制得之顷也。诸侯土地各有封疆里数，今日取之，然后王者起，兴灭国，继绝世，反取邑，不嫌不明，故卒可使以为其有，不复追录系本主。○疆，居良反。然则为取，可以为其有乎？为取，恣意辞也。弟子未解，故云尔。<br/><br/>　　○解，音蟹。曰：否。何者？何者，将设事类之辞。若楚王之妻媦，无时焉可也。媦，妹也。引此为喻者，明其终不可名有也。经不正者，从可知省文也。○媦，音胃，妹也。<br/><br/>　　[疏]“若楚”至“可也”。<br/><br/>　　○解云：媦，音于贵反。以妹为妻，终无可时，似若器从今主之名，地取便为已有。亦无可时，故言此也。本更散亡，难可推据，未知此君名号云何。<br/><br/>　　○注“明其”至“有也”。<br/><br/>　　○解云：若作名字，言器不可从今主之名，地不可作后主之有也。考诸古本，名作“多”字。虽恣意取之，亦不得多有也。若如此解，以覆上为取之义矣。<br/><br/>　　○注“经不”至“文也”。<br/><br/>　　○解云：地不得为今主之有，而经不系本国以正之者，从可知省文。<br/><br/>　<br/><br/>　　戊申，纳于大庙。何以书？讥。何讥尔？遂乱受赂，纳于大庙，非礼也。纳者，入辞也。周公称太庙，所以必有庙者，缘生时有宫室也。孝子三年丧毕，思念具亲，故为之立宗庙，以鬼享之。庙之为言貌也，思想仪貌而事之，故曰齐之日，思其居处，思其笑语，思其志意，思其所乐，思其所嗜。祭之日，入室，僾然必有见乎其位；周旋出入，肃然必有闻乎其容声；出户而听，慨然必有闻乎其叹息之声，孝子之至也。质家右宗庙，上亲亲；文家右社稷，尚尊尊。○大庙，音泰，下及注同。嗜，市志反。僾，音爱，又乌改反。慨，苦爱反。<br/><br/>　　[疏]注“纳者，入辞也”。<br/><br/>　　○解云：即庄九年传云“纳者何？入辞也”是也。<br/><br/>　　○注“故为”至“享之”。<br/><br/>　　○解云：《孝经》文。<br/><br/>　　○注“故曰”至“所嗜”。<br/><br/>　　○解云：皆《祭义》文也。彼注云“所嗜，素所欲饮食”是也。<br/><br/>　　○注“祭之”至“之声”。<br/><br/>　　○解云：亦《祭义》文。彼注云“周还出户，谓荐设时也。无尸者阖户，若食间则有出户而听之”是也。<br/><br/>　　○注“质家”至“尊尊”。<br/><br/>　　○解云：《春秋说》文。《祭义》篇末云“建国之神位，文家右社稷而左宗庙”，所谓一隅也。<br/><br/>　<br/><br/>　　秋，七月，纪侯来朝。称侯者，天子将娶於纪，与之奉宗庙，传之无穷，重莫大焉，故封之百里。月者，明当尊而不臣，所以广孝敬，盖以为天子得娶庶人女，以其得专封也。<br/><br/>　　[疏]注“称侯”至“百里”。解云：知天子将娶於纪者，正以下八年冬，遂“逆王后于纪”；九年“春，纪季姜归于京师”之文也。知其元非大国者，正以隐二年“纪子伯、莒、子、盟于密”，伯子并称之，故知此侯非本爵也，知非暂得褒赏而已。而知封之百里者，正以自今以后桓称侯故也，即下六年夏，“公会纪侯于成”；十三年春，“公会纪侯、郑伯”之属是也。<br/><br/>　　○注“月者”至“孝敬”。<br/><br/>　　○解云：凡朝例时，以其尊而不臣，故书月，令与朝异。<br/><br/>　　○注“盖以”至“封也”。<br/><br/>　　○解云：此欲道诸侯不得专封，是以不取于大夫以下，即文四年“夏，逆妇姜于齐，略之也”，彼注云“贱非所以奉宗庙，故略之”是也。<br/><br/>　<br/><br/>　　蔡侯、郑伯会于邓。离不言会，此其言会何？据齐侯、郑伯如纪。二国会曰离，二人议各是其所是，非其所非，所道不同，不能决事，定是非，立善恶，不足采取，故谓之离会。<br/><br/>　　[疏]注“据齐”至“离会”。<br/><br/>　　○解云：五年“齐侯、郑伯如纪”，当时纪不与会，是以齐侯郑伯为离会也，但离不言会，故变言如矣。<br/><br/>　<br/><br/>　　盖邓与会尔。时因邓都得与邓会，自三国以上言会者，重其少从多也，能决事，定是非，立善恶。《尚书》曰“三人议，则从二人之言”，盖取诸此。○与会，音预。<br/><br/>　　[疏]注“尚书”至“之言”。解云：《洪范》文。<br/><br/>　<br/><br/>　　九月，入杞。<br/><br/>　　公及戎盟于唐。不日者，戎怨隐不反国，善桓能自复，翕然相亲信。<br/><br/>　　冬，公至自唐。致者，君子疾贤者失其所，不肖者反以相亲荣，故与隐相违也。明前隐与戎盟，虽不信，犹可安也。今桓与戎盟，虽信，犹可危也：所以深抑小人也。凡致者，臣子喜其君父脱危而至。<br/><br/>　　[疏]注“故与隐相违也”。<br/><br/>　　○解云：即隐二年“秋，八月，公及戎盟于唐”，不书致故也。<br/><br/>　　○注“明前”至“安也”。<br/><br/>　　○解云：隐公之盟书日，故言不信也。不书致，故言犹可安。<br/><br/>　　○注“今桓”至“而至”。<br/><br/>　　○解云：不日故为信，书致故言危也。<br/><br/>　<br/><br/>　　三年，春，正月，公会齐侯于嬴。无王者，以见桓公无王而行也。二年有王者，见始也。十年有王者，数之终也。十八年有王者，桓公之终也，明终始有王，桓公无之尔。不就元年见始者，未无王也。二月非周之正月，所以复去之者，明《春秋》之道，亦通於三王，非主假周以为汉制而已。○嬴，音盈。以见，贤遍反，下并年末“以见”同。复，扶又反，下同。去，起吕反。<br/><br/>　　[疏]注“二年”至“始也”。<br/><br/>　　○解云：即二年“春，王正月，戊申，宋督弑其君与夷”是也。<br/><br/>　　○注“十年”至“终也”。<br/><br/>　　○解云：即十年“春，王正月，庚申，曹伯终生卒”是。<br/><br/>　　○注“十八年”至“终也”。<br/><br/>　　○解云：即十八年“春，王正月，公会齐侯于泺”是也。<br/><br/>　　○注“不就”至“始者”。<br/><br/>　　○解云：元年春王正月初即位之时，自知巳篡，战惧畏讨，未敢无王，是以《春秋》於正月之际，不得见始，须臾之后，还复为恶，擅自天子之田，俄然无惮，故至二年正月言王以见始。<br/><br/>　　○注“二月”至“三王”。<br/><br/>　　○解云：即七年“二月，己亥，焚咸丘”，十有三年“春，二月，公会纪侯、郑伯”云云，十五年“春，二月，天王使家父来求车”之属是也。<br/><br/>　<br/><br/>　　夏，齐侯、卫侯胥命于蒲。胥命者何？相命也。胥，相也。时盟不歃血，但以命相誓。○歃，本又作“歃”，所洽反，又所甲反。<br/><br/>　　[疏]“胥命者何”。<br/><br/>　　○解云：《春秋》上下，更无胥命之文，故执不知问。<br/><br/>　　○注“时盟”至“相誓”。<br/><br/>　　○解云：亦相誓敕，但不歃血而已，故谓之盟也。<br/><br/>　<br/><br/>　　何言乎相命？据盟亦相命，不道也。近正也。以不言盟也。○近正，附近之近，下及注同。<br/><br/>　　[疏]“近正也”。<br/><br/>　　○解云：古者不盟而言近正，虽不歃血，口虽誓敕，不若古者结言而退，故言近正而已。<br/><br/>　<br/><br/>　　此其为近正奈何？古者不盟，结言而退。善其近正，似於古而不相背，故书以拨乱也。○背，音佩。<br/><br/>　　六月，公会纪侯于盛。○盛，音成。<br/><br/>　　秋，七月，壬辰，朔，日有食之，既。既者何？尽也。光明灭尽也。是后楚灭穀、邓，上僣称王，故尢甚也。楚灭穀、邓不书者，后治夷狄。<br/><br/>　　[疏]“既者何”。<br/><br/>　　○解云：与例不同，故执不知问。<br/><br/>　　○注“是后楚灭邓穀”。<br/><br/>　　○解云：即下七年“夏，穀伯绥来朝。邓侯吾离来朝”，传云“皆何以名？失地之君也”是也。<br/><br/>　　○注“上僣称王”。<br/><br/>　　○解云：《春秋说》云“桓三年‘秋，七月，壬辰，朔，日有食之，既’，其后楚僣号称王，灭穀、邓，政教陵迟”是也。<br/><br/>　<br/><br/>　　公子翚如齐逆女。<br/><br/>　　九月，齐侯送姜氏于讙。何以书？讥。何讥尔？诸侯越竟送女，非礼也。以言姜氏也。礼，送女父母不下堂，姑姊妹不出门。○讙，呼宫反。<br/><br/>　　[疏]注“以言姜氏也”。<br/><br/>　　○解云：讙若齐地，宜言齐侯送孟姜于讙，今言姜氏，故知越竟也。<br/><br/>　　○注“礼送”至“出门”。<br/><br/>　　○解云：时王之礼。<br/><br/>　<br/><br/>　　此入国矣，何以不称夫人？据讙鲁地。自我言齐，恕已以及人也。父母之於子，虽为邻国夫人，犹曰吾姜氏。所以崇父子之亲，从父母辞。不言孟姜言姜氏者，从鲁辞，起鲁地。<br/><br/>　　[疏]“犹曰吾姜氏”。<br/><br/>　　○解云：若有言孟姜者，“孟”为衍字也。<br/><br/>　　○注“从父”至“鲁地”。<br/><br/>　　○解云：孟姜者，即《诗》云“彼美孟姜”，正谓此也。“孟”字亦有作“季”字者，误也。<br/><br/>　<br/><br/>　　公会齐侯于讙。夫人姜氏至自齐。翚何以不致？据遂以夫人妇姜至自齐致。<br/><br/>　　[疏]注“据遂”至“齐致”。解云：在宣元年。<br/><br/>　<br/><br/>　　得见乎公矣。本所以致夫人者，公不亲迎有危也。翚当并致者，翚亲迎重在翚也。上会讙时，夫人以得见公，得礼失礼在公，不复在翚，故不复致。不就讙上致者，妇人危重，故据都城乃致也。月者，为夫人至，例危重之。○迎迎，鱼敬反，下同。为夫，于伪反，下同。<br/><br/>　　[疏]注“不就”至“乃致”。解云：若就讙致，即乡者至讙之时书之，宜在“公会齐侯于讙”上。<br/><br/>　　○注“月者”至“重之”。<br/><br/>　　○解云：即宣元年“三月，遂以夫人妇姜至自齐”，成十四年“九月，侨如以夫人妇姜氏至自齐”是也。<br/><br/>　<br/><br/>　　冬，齐侯使其弟年来聘。<br/><br/>　　有年。有年何以书？方分别问大有年，故不但言何以书。○别，彼列反。以喜书也。大有年何以书？亦以喜书也。此其曰“有年何？仅有年也。仅，犹劣也。谓五穀多少皆有，不能大成熟。○仅，其靳反，劣也。<br/><br/>　　[疏]注“谓五”至“成熟”。解云：旧本如是，其“穀”下云“皆有不能大成熟”，“多少”二字或衍文也。若必存字解之，多谓麦禾，少谓豆之属，是事皆有，但不能大熟也。<br/><br/>　<br/><br/>　　彼其曰大有年何？问宣十六年也。大丰年也。谓五穀皆大熟成。仅有年，亦足以当喜乎？恃有年也。恃，赖也。若桓公之行，诸侯所当诛，百姓所当叛，而又元年大水，二年耗减，民人将去，国丧无日，赖得五穀皆有，使百姓安土乐业，故喜而书之，所以见不肖之君为国尢危。又明为国家者，不可不有年。○行，下孟反。耗减，呼报反；下佳斩反。丧，息浪反。<br/><br/>　　四年，春，正月，公狩于郎。狩者何？田狩也。田者，蒐狩之总名也。古者肉食，衣皮服，捕禽者，故谓之田。取兽于田，故曰狩。《易》曰：“结绳罔以田鱼。”○狩，手又反，冬猎也。<br/><br/>　　[疏]“狩者何”。<br/><br/>　　○解云：正以春而言狩，故执不知问。<br/><br/>　　○注“田者，蒐狩之总名也”。<br/><br/>　　○解云：即《尚书》云：“文王不敢盘于游田”。<br/><br/>　　○注“古者肉食，衣皮服，捕禽兽，故谓之田。取兽于田，故曰狩。《易》曰：‘结绳罔以田鱼。’”<br/><br/>　　○解云：此古者，谓三皇之时也。故《礼运》道三皇时云，昔者先王“未有火化，食草木之实、鸟兽之肉，饮其血，茹其毛；未有麻丝，衣其羽皮。后圣有作，然后脩火之利”，“治其麻丝，以为布帛，以养生送死，以事鬼神”。又下《系辞》云“黄帝、尧、舜，垂衣裳而天下治”，彼注云：“始去羽毛”。故郑注《易说》云“古者田渔而食之，因衣其皮，先知蔽前，后知蔽后。后王易之以布帛，而犹存其蔽前者，重古道不忘本”。以此言之，则黄帝以后，始有火化而去毛羽，则此古者三皇时可知。<br/><br/>　<br/><br/>　　春曰苗。苗，毛也。明当见物取未怀任者。<br/><br/>　　[疏]“春曰苗”。<br/><br/>　　○解云：《周礼》“春田谓之蒐”，何氏所不取。<br/><br/>　<br/><br/>　　秋曰蒐。蒐，简择也。简择幼稚，取其大者。○曰廋，本又作“搜”，亦作“蒐”，所求反，简择也。冬曰狩。狩，犹兽也。冬时禽兽长大，遭兽可取。不以夏田者，春秋制也。以为飞鸟未去於巢，走兽未离於穴，恐伤害於幼稚，故於苑囿中取之。○长，丁丈反，年未同。离，力智反。囿，音又。<br/><br/>　　[疏]注“不以”至“制也”。<br/><br/>　　○解云：正以《周礼》四时皆田故也。<br/><br/>　<br/><br/>　　常事不书，此何以书？讥。何讥尔？远也。以其地远。礼，诸侯田狩不过郊。<br/><br/>　　[疏]注“以其”至“远也”。<br/><br/>　　○解云：十年冬，“齐侯、卫侯、郑伯来战于郎”，传云“郎者何？吾近邑”；庄三十一年“春，筑台于郎”，传云“何以书？讥。何讥尔？临民之漱浣也”。以此言之，则郎为近邑。言远也者，盖以郎邑在郊内，其属地在郊外，若据邑言之则为近，若据地言之则为远也。故哀十一年《左氏》郊之战，《檀弓》谓之战于郎也者，是郎邑在郊内之证也。则此言狩于郎者，据郊外属地言之，故言远，是以此注云“以其地远。礼，诸侯田狩不过郊”，不五年“大雩”之下，注云“去国远狩”是也。而旧云以其云大野远，故言远者，非。<br/><br/>　<br/><br/>　　诸侯曷为必田狩？据有囿也。<br/><br/>　　[疏]注“据有囿也”。<br/><br/>　　○解云：即成十八年“筑鹿囿”之属是也。<br/><br/>　<br/><br/>　　一曰乾豆，一者，第一之杀也。自左膘射之达於右髃，心中死疾，鲜屑，故乾而豆之，中荐於宗庙。豆，祭器名，状如镫。天子二十有六，诸公十有六，诸侯十有二，卿、上大夫八，下大夫六，士二。○左膘，毗小反，又扶了反，《三仓》云“小腹两边肉”，《说文》云“胁后髀前肉”。射之，食亦反，下同。右髃，本又作“腢”，鱼俱反，又五苟反，《说文》云“肩前也”，《字林》云“肩前两乳骨也”，五口反。中心，丁仲反，下同。镫，都邓反，又音登。<br/><br/>　　[疏]注“自左”至“如镫”。解云：时王之礼，古制无文。<br/><br/>　　○注“天子”至“士二”。<br/><br/>　　○解云：自“下大夫六”以上，《礼器》文也。其士三者，何氏左之。案《聘礼》“致饔饩于上大夫，堂上八豆，设于房西”，则知此者堂上豆数也。《公食大夫礼》曰“宰夫自东房荐豆六，设于酱东”，则食下大夫之礼而豆六，则知食卿、上大夫亦八明矣。周礼公之豆四十，侯、伯之豆三十有二，子、男之豆二十有四者，盖普言之。<br/><br/>　<br/><br/>　　二曰宾客，二者，第二之杀也。自左膘射之达於右脾，远心死难，故以为宾客。○远，于万反。<br/><br/>　　[疏]“二曰宾客”。解云：言以为宾俎实。为，犹作也。<br/><br/>　<br/><br/>　　三曰充君之庖。充，备也。庖，厨也。三者，第三之杀也。自左膘射之达于右，中肠胃污泡，死迟，故以充君之庖厨。已有三牲，必田狩者，孝子之意，以为己之所养，不知天地自然之牲逸豫肥美。禽兽多则伤五穀，因习兵事，又不空设，故因以捕禽兽，所以共承宗庙，示不忘武备，又因以为田除害。狩例时，此月者，讥不时也。周之正月，夏之十一月，阳气始施，鸟兽怀任，草木萌牙，非所以养微。○庖，步苞反。左脾，方尔反，又步启反，股外也；本又作“膘”。右，羊绍反，《字林》子小反；一本作“胘”，音贤。泡，普交反，又百交反。捕，音步，本又作“搏”，音博，又音付。共，音恭。为田，于伪反，下音同。<br/><br/>　　[疏]注“狩例时”。<br/><br/>　　○解云：即庄四年“冬，公及齐人狩于郜”；僖二十八年冬，“天王狩于河阳”是也。<br/><br/>　　○注“此月者”至“养微”。<br/><br/>　　○解云：在哀十四年，孔子欲夏之孟冬以为田狩之月。<br/><br/>　<br/><br/>　　夏，天王使宰渠伯纠来聘。宰渠伯纠者何？天子之大夫也。其称宰渠伯纠何？据刘卷卒，氏采不名且字。○纠，居黝反。氏采，七代反，后放此。<br/><br/>　　[疏]“宰渠伯纠者何”。<br/><br/>　　○解云：欲言微者，而经称伯；欲言尊卿，连名言之，故执不知问。<br/><br/>　　○注“据刘”至“且字”。<br/><br/>　　○解云：在定四年也。刘是其采，卷是名也。<br/><br/>　<br/><br/>　　下大夫也。天子下大夫，系官氏名且字。系官者，卑不得专官事也。称伯者，上敬老也。上敬老则民益孝，上尊齿则民益弟，是以王者以父事三老，兄事五更，食之於辟雝，天子亲袒而割牲，执酱而馈，执爵而酳，冕而总干，率民之至也。先王之所以治天下者有五：贵有德，为其近於道也；贵臣，为其近於君也；贵老，为其近於父也；敬长，为其近於兄也；慈幼，为其近於子弟也。礼，君於臣而不名者有五：诸父兄不名，经曰“王札子”是也，《诗》曰“王谓叔父”是也；上大夫不名，祭伯是也；盛德之士不名，叔肸是也；老臣不名，宰渠伯纠是也。下去二时者，桓公无王而行，天子不能诛，反下聘之，故为贬，见其罪，明不宜。○弟，大计反。更，音庚。食，音嗣。辟，必亦反。袒，音但。馈，其愧反。酳，以刃反，又士刃反。其近，附近之近，下同。札，侧八反。肸，许乙反。去，起吕反。见，贤遍反。<br/><br/>　　[疏]注“天子”至“益弟”。<br/><br/>　　○解云：言系官以为氏，渠是名，纠是旦字也。<br/><br/>　　○注“是以”至“之至也”。<br/><br/>　　○解云：《祭义》云“食三老、五更於大学，天子亲袒而割牲，执酱而馈，执爵而酳，冕而总干，所以教诸侯之弟也”，郑注云“割牲，制俎实也。冕而总干，亲在舞位，以乐侑食也，教诸侯之弟次事亲”是也。《乐记》亦有此文。<br/><br/>　　○注“先王”至“弟也”。<br/><br/>　　○解云：皆《祭义》文也。<br/><br/>　　○注“礼君”至“是也”。<br/><br/>　　○解云：皆何氏之意，故皆取经以当之。<br/><br/>　　○注“诸父”至“是也”。<br/><br/>　　○解云：宣十五年“王札子杀召伯、毛伯”，传云“王札子者何？长庶之号也”。注云“天子之庶兄。札者，冠且字也。礼，天子庶兄冠而不名，所以尊之”是也。<br/><br/>　　○注“上大夫”至“是也”。<br/><br/>　　○解云：隐元年“祭伯来”，传云“祭伯者何？天子之大夫也”是也。<br/><br/>　　○注“盛德”至“是也”。<br/><br/>　　○解云：宣十七年“公弟叔肸卒”，彼注云“称字者贤之。宣公篡立，叔肸不仕其朝，不食其禄，终身於贫贱，故孔子曰：‘笃信好学，守死善道，危邦不入，乱邦不居。天下有道则见，无道则隐。’此之谓也”是。<br/><br/>　　○注“老臣”至“不宜”。<br/><br/>　　○解云：渠是其名，而言不名者，谓计其官爵之时，实合氏宫名而且字，但以其年老，故兼称伯，示有不名之义也，故知之矣。<br/><br/>　<br/><br/>　　五年，春，正月，甲戌，已丑，陈侯鲍卒。曷为以二日卒之？忄戌也。忄戌者，狂也。齐人语。○忄戌，呼述反，狂也，齐人语。甲戌之日亡，已丑之日死而得，君子疑焉，故以二日卒之也。君子，谓孔子也。以二日卒之者，阙疑。<br/><br/>　　[疏]注“君子”至“阙疑”。<br/><br/>　　○解云：正以哀十四年传云“君子曷为为《春秋》”故也。<br/><br/>　<br/><br/>　　夏，齐侯、郑伯如纪。外相如不书，此何以书？据蔡侯东国卒于楚，不言如也。<br/><br/>　　[疏]注“据蔡”至“如也”。<br/><br/>　　○解云：在昭二十三年夏也。案襄二十六年“许男甯卒于楚”，在蔡侯之前而不据之者，科取一以当之，不以后见义，或者正以蔡是大国，齐之类，故取之。<br/><br/>　<br/><br/>　　离不言会。<br/><br/>　　[疏]时纪不与会，故略言如也。《春秋》始录内小恶，书内离会；略外小恶，不书外离会。至所闻之世，著治升平，内诸夏而详录之，乃书外离会。嫌外离会常书，故变文见意，以别嫌明疑。○与，音预。治，直吏反。见意，贤遍反，下文注并同。别，彼列反。<br/><br/>　<br/><br/>　　[疏]注“书内离会”者。<br/><br/>　　○解云：即隐二年“公会戎于潜”是也。<br/><br/>　　○注“不书外离会”者。解云：即此文变会言如是也。<br/><br/>　　○注“乃书外离会”。<br/><br/>　　○解云：即宣十一年“晋侯会狄于攒函”是也。<br/><br/>　　○注“嫌外”至“明疑”。<br/><br/>　　○解云：若不载此事，以略言如，则嫌所传闻之世，合书外离会，但遇无之而已，故曰嫌外离会常书也。故书而变其文，见所传闻之世，不书外离会之意，故曰变文见意也。所以别其嫌而明其疑，故曰以别嫌明疑也。<br/><br/>　<br/><br/>　　天王使仍叔之子来聘。仍叔之子者何？天子之大夫也。其称仍叔之子何？据宰渠氏官，武氏子不称字，又不加之。尹氏不称子。<br/><br/>　　[疏]“仍叔之子者何”。<br/><br/>　　○解云：欲言大夫，而文言之子；欲言未仕，而天王使之，故执不知问。<br/><br/>　　○注“据宰渠氏官”。<br/><br/>　　○解云：即上四年“夏，天王使宰渠伯纠来聘”是也。<br/><br/>　　○注“武氏”至“加之”。<br/><br/>　　○解云：即隐三年“秋，武氏子来求赙”是也。<br/><br/>　　○注“尹氏不称子”。<br/><br/>　　○解云：即隐三年“夏，四月，辛卯，尹氏卒”是也。<br/><br/>　<br/><br/>　　讥。何讥尔？讥父老，子代从政也。礼，七十县车致仕。不言氏者，起父在也。加之者，起子辟一人。○县，音玄。<br/><br/>　　[疏]注“礼十县舆致仕”。<br/><br/>　　○解云：案《春秋说》文。谓之县舆者，《淮南子》曰：“日至於悲谷，是谓脯时；至於渊隅，是谓高春；至於连石，是谓下春；至於悲泉，爰止其女，爰息其马，是谓县舆。”旧说云日在县舆，一日之暮；人年七十，亦一世之暮，而致其政事於君，故曰县舆致仕也。亦有作“车”字者。<br/><br/>　　○注“不言”至“在也”。<br/><br/>　　○解云：言仍氏子，则与武氏子文同，嫌亦无父，故曰起父在。<br/><br/>　　○注“加之”至“一人”。<br/><br/>　　○解云：若言仍叔子，则与僖三十三年百里子与蹇叔子之类是一人，故曰加之者，起子辟一人。<br/><br/>　<br/><br/>　　葬陈桓公。不月者，责臣子也，知君父有疾，当营卫，不谨而失之也，传曰“葬，生者之事”。<br/><br/>　　[疏]注“不月”至“之也”。<br/><br/>　　○解云：正以卒日葬月，乃是大国之例，今书时，故决之。<br/><br/>　　○注“传曰”至“之事”。解云：隐十一年传文。<br/><br/>　<br/><br/>　　城祝丘。<br/><br/>　　秋，蔡人、卫人、陈人从王伐郑。其言从王伐郑何？据河阳举王狩，别出朝文，文不连王，王师不道所加。○从王，如字，又才用反，下及注同。<br/><br/>　　[疏]注“据河”至“连王”。<br/><br/>　　○解云：僖二十八年“冬，公会晋侯”以下“于温。天王狩于河阳”，“壬申，公朝于王所”。彼举王狩，此不举之；彼别出公朝之文，其文不连上王，今言从王伐郑，经连王言之，故难之。或者上会于温，诸侯之文连王言之。<br/><br/>　　○注“王师不道所加”。<br/><br/>　　○解云：成元年“秋，王师败绩于贸戎”，不道伐某，今言伐郑，故难之。<br/><br/>　<br/><br/>　　从王正也。美其得正义也，故以从王征伐录之，盖起时天子微弱，诸侯背叛，莫肯从王者征伐，以善三国之君，独能尊天子死节。称人者，刺王者也。天下之君，海内之主，当秉纲撮要，而亲自用兵，故见其微弱。仅能从微者，不能从诸侯，犹莒称人，则从不疑也。不使王者首兵者，本不为王举也。知实诸侯者，以美得正。○撮，七活反。不为，于伪反，下“所为”、“与为”、六年同。<br/><br/>　　[疏]注“犹莒”至“疑也”。<br/><br/>　　○解云：即隐八年“公及莒人盟于包来”，传曰“公曷为与微者盟？称人则从不疑也”，注云“从者随从也，实莒子也。言莒子则嫌公行微不肖，诸侯不肯随从公盟，而公反随从之，故称人，则随从公不疑矣”是也。<br/><br/>　　○注“不使”至“得正”。<br/><br/>　　○解云：若使王者首兵，宜言王以蔡人、卫人、陈人伐郑，似若僖二十六年“公以楚师伐齐，取穀”然。<br/><br/>　<br/><br/>　　大雩。大雩者何？旱祭也。雩，旱请雨祭名。不解大者，祭言大雩，大旱可知也。君亲之南郊，以六事谢过，自责曰：政不一与？民失职与？宫室荣与？妇谒盛与？苞苴行与？谗夫倡与？使童男女各八人，舞而呼雩，故谓之雩。不地者，常地也。○一与，音馀，下同。苴，子馀反。<br/><br/>　　[疏]注“君亲”至“责曰”。<br/><br/>　　○解云：皆《韩诗传》文。<br/><br/>　　○注“政不一与”。<br/><br/>　　○解云：谓政不专一，出自权臣之门。<br/><br/>　　○注“民失职与”。<br/><br/>　　○解云：谓废其农业。<br/><br/>　　○注“宫室荣与”。<br/><br/>　　○解云：谓若丹楹刻桷之属。<br/><br/>　　○注“妇谒盛与”。<br/><br/>　　○解云：谓阿请乱国。<br/><br/>　　○注“苞苴行与”。<br/><br/>　　○解云：谓受人之馈，政以贿成。<br/><br/>　　○注“谗夫倡与”。<br/><br/>　　○解云：谓若鲁任郑瞻。<br/><br/>　　○注“使童”至“之雩”。<br/><br/>　　○解云：《论语》云“冠者五六人，童子六七人”，与此异者，彼言“暮春者，春服既成”，明鲁人正雩，故其数少，复不言男女。今此书见于经，非正雩也。凡脩雩者，皆为旱甚而作之，故其数多，又兼男女矣，是以《司巫》职曰“若国大旱，则率巫而舞雩”是也。《春秋说》云“冠者七八人，童子八九人”者，盖是天子雩也。<br/><br/>　　○注“不地者，常地也”。<br/><br/>　　○解云：谓在鲁城南沂水上。<br/><br/>　<br/><br/>　　然则何以不言旱？据日食鼓用牲于社。<br/><br/>　　[疏]注“据日”至“于社”。<br/><br/>　　○解云：庄二十五年经，彼举日食乃言“鼓用牲于社”，此不言旱，直言大雩，故据难之。<br/><br/>　<br/><br/>　　言雩，则旱见。言旱，则雩不见。从可知，故省文也。日食独不省文者，与大水同礼，若但言鼓用牲，则不知其所为。必见雩者，善其能戒惧天灾，应变求雨，忧民之急也。○应，应对之应，下同。<br/><br/>　　[疏]注“与大”至“急也”。<br/><br/>　　○解云：诸言日食与大水，皆鼓用牲也，即庄二十五年“秋，大水，鼓用牲于社”是也。<br/><br/>　<br/><br/>　　何以书？记灾也。旱者，政教不施之应。先是桓公无王行，比为天子所聘，得志益骄，去国远狩，大城祝丘，故致此旱。<br/><br/>　　[疏]注“比为天子所聘”。<br/><br/>　　○解云：即注四年“夏，天王使宰渠伯纠来聘”是也。<br/><br/>　　○注“去国远狩”。<br/><br/>　　○解云：即四年春，“公狩于郎”是也。<br/><br/>　　○注“大城祝丘”。<br/><br/>　　○解云：在今年夏，正以大崩坏败，然后发众城之，故曰大城。<br/><br/>　<br/><br/>　　〈虫衆〉。何以书？记灾也。〈虫衆〉者，烦扰之所生，与上旱同说。○〈虫衆〉，音终，本亦作“{众虫}”，《说文》{众虫}或“螽”字。<br/><br/>　　冬，州公如曹。外相如不书，此何以书？过我也。为六年化我张本也。传不言化我者，张本非再化也。称公者，申其尊，起其慢，责无礼。○过，古禾反，又古卧反。<br/><br/>　　[疏]注“称公”至“无礼”。<br/><br/>　　○解云：天子三公称公，王者之后称公。州国非此二者，必非是公，但今过鲁自尊若公，故如其意书之曰公，以起其无礼也。但诸文不知本爵是何，诸家之意，《左氏》已具也。<br/><br/>　<br/><br/>　　六年，春，正月，寔来。寔来者何？犹曰是人来也。犹曰是人来，不录何等人之辞。○寔，巿力反。<br/><br/>　　[疏]“寔来者何”。<br/><br/>　　○解云：不书其人而经言寔来，故执不知问。<br/><br/>　<br/><br/>　　孰谓？谓州公也。以上如曹书。曷为谓之寔来？慢之也。曷为慢之？据葵丘之盟日。化我也。行过无礼谓之化，齐人语也。诸侯相过，至竟必假涂，人都必朝，所以崇礼让，绝慢易，戒不虞也。今州公过鲁都不朝鲁，是慢之为恶，故书寔来见其义也。月者，危录之，无礼之人，不可备责之。○易，以豉反。见其，贤遍反，下“见无正”同。<br/><br/>　　[疏]注“据葵”至“盟日”。<br/><br/>　　○解云：僖九年“九月，戊辰，诸侯盟於葵丘”，传云“桓之盟不日，此何以日？危之也。何危尔”，“桓公震而矜之，叛者九国。震之者何？犹曰振振然”，注云“亢阳之貌”；“矜之者何？犹曰莫若我也”，注云“色自美大之貌”。然则桓公振矜慢人而书日危之，本鲁慢州公，非敬逆之道，是以据而难之。<br/><br/>　　○注“行过”至“义也”。<br/><br/>　　○解云：今州公过鲁而慢之，传言化我，故知化我是行过无礼之言，是以哀六年传云“陈乞曰：‘常之毌有鱼菽之祭，原诸大夫之化我也。’诸大夫皆曰：‘诺。’於是皆之陈乞之家”，亦是行过无礼之事。<br/><br/>　　○注“月者”至“责之”。<br/><br/>　　○解云：凡朝例时，此不朝，故书月以见危。不书日以见其危者，无礼之人，不可备责故也。<br/><br/>　<br/><br/>　　夏，四月，公会纪侯于成。<br/><br/>　　秋，八月，壬午，大阅。大阅者何？简车徒也。大简阅兵车，使可任用而习之。○阅，音悦。任，音壬。<br/><br/>　　[疏]“大阅者何”。<br/><br/>　　○解云：欲言习兵，而不言狩；欲言他事，而经书大阅，故执不知问。<br/><br/>　<br/><br/>　　何以书？盖以罕书也。罕，希也。孔子曰：“以不教民战，是谓弃之。”故比年简徒谓之蒐，三年简车谓之大阅，五年大简车徒谓之大蒐，存不忘亡，安不忘危。不地者，常地也。蒐例时，此日者，桓既无文德，又忽忘武备，故尢危录。<br/><br/>　　[疏]“何以”至“书也”。<br/><br/>　　○解云：大阅之礼，三年一为，桓公忽忘武备，过於三年，是以书之。<br/><br/>　　○注“孔子”至“弃之”。<br/><br/>　　○解云：何氏之意与郑别。<br/><br/>　　○注“故比”至“之蒐”。<br/><br/>　　○解云：即昭八年“秋，蒐于红”之属是也。<br/><br/>　　○注“三年”至“大阅”。<br/><br/>　　○解云：此文是也。<br/><br/>　　○注“五年”至“大蒐”。<br/><br/>　　○解云：即定十三年“大蒐于比蒲”之属是也。知其年数者，汉礼犹然。<br/><br/>　　○注“不地者，常地也”。<br/><br/>　　○解云：盖在郊内，而贾注经云“简车马于庙”也者，何氏不取。<br/><br/>　　○注“蒐例时”者。昭八年“秋，蒐于红”；定十三年夏，“大蒐于比蒲”之属是也。<br/><br/>　　○注“此日”至“危录”。<br/><br/>　　○解云：例合书时而乃书日，故以为尢危录也。<br/><br/>　<br/><br/>　　蔡人杀陈佗。陈佗者何？陈君也。以跃卒不书葬也。○佗，大阿反。<br/><br/>　　[疏]“陈佗者何”。<br/><br/>　　○解云：欲言陈君，经不书爵；欲言大夫，又不言氏，故执不知问。<br/><br/>　　○注“以跃”至“葬也”。<br/><br/>　　○解云：十二年“八月，壬辰，陈侯跃卒”，注云“不书葬者，佗子也。佗不称侯者，嫌贬在名例不当绝，故复云跃葬也”，是以昭十一年“楚师灭蔡，执世子有以归用之”，传云“此未逾年之君也。其称世子何？不君灵公，不成其子也。不君灵公，则曷为不成其子？诛君之子不立”。以此言之，正由陈佗不君而见绝，故去其子葬，是故以跃不书葬，知佗是陈君。若其不然，不知陈侯跃何以不书葬矣。<br/><br/>　<br/><br/>　　陈君，则曷为谓之陈佗？据杀蔡侯般，不言蔡般。○侯般，音班。<br/><br/>　　[疏]注“据杀”至“蔡般”。<br/><br/>　　○解云：昭十一年“楚子虔诱蔡侯般，杀之於申”是也。<br/><br/>　<br/><br/>　　绝也。绝者，国当绝。曷为绝之？据戕鄫子不绝。○戕，在良反。鄫，才陵反。<br/><br/>　　[疏]注“据戕”至“不绝”。<br/><br/>　　○解云：宣十八年“邾娄人戕鄫子”，称子而不名是也。<br/><br/>　<br/><br/>　　贱也。其贱奈何？外淫也。恶乎淫？恶乎，犹於何也。○恶，音乌，乌乎犹於何也，注同。淫于蔡，蔡人杀之。蔡称人者，与使得讨之，故从讨贼辞也。贱而去其爵者，起其见卑贱，犹律文立子奸母，见乃得杀之也。不日不书葬者，从贱文。○去，起吕反。<br/><br/>　　[疏]注“犹律”至“之也”。解云：犹言对子奸母也。<br/><br/>　　○注“不日”至“贱文”。<br/><br/>　　○解云：陈佗是君而见弑，例合书日，即隐四年“戊申，卫州吁弑其君完”之属是也。君被外国杀者，不责臣子不讨贼，例合书葬，即桓十八年“葬我君桓公”是也。今不书日不书葬者，从贱文故也。<br/><br/>　<br/><br/>　　九月，丁卯，子同生。子同生者孰谓？谓庄公也。以夫人言同非吾子。○严公，音庄，本亦作“庄”，案后汉讳庄改为严。<br/><br/>　　[疏]“子同生者孰谓”。<br/><br/>　　○解云：《春秋》之内鲁侯多矣，皆不书生，今特书，故问为谁。<br/><br/>　　○注“以夫”至“吾子”。<br/><br/>　　○解云：即庄元年传云“夫人谮公于齐侯，公曰‘同非吾子，齐侯之子也’”者是也。正以道公疑非已子，则是其长子同，既系体是常，故知庄公也。<br/><br/>　<br/><br/>　　何言乎子同生？据君存称世子，子般不言生。<br/><br/>　　[疏]注“据君”至“言生”。<br/><br/>　　○解云：庄三十二年“冬，十月，乙未，子般卒”，传云“子卒云子卒，此其称子般卒何？君存称世子，君薨称子某，既葬称子，逾年称公”是也。<br/><br/>　<br/><br/>　　喜有正也。喜国有正嗣。未有言喜有正者，此其言喜有正何？久无正也。子公羊子曰：“其诸以病桓与？”其诸，辞也。本所以书庄公生者，感隐、桓之祸生於无正，故喜有正，而不以世子正称书者，明欲以正见无正，疾恶桓公。日者，喜录之。礼，生与来日，死与往日，各取其所见日也。礼，世子生三日，卜士负之寝门外，以桑弧蓬矢射天地四方，明当有天地四方之事；三月，君名之，大夫负朝于庙，以名徧告之。○桓与，音馀。称，尺证反。恶，乌路反。射，食亦反。徧，音遍。<br/><br/>　　[疏]注“而不至桓公”。<br/><br/>　　○解云：若以正称书，宜言世子同生也。同实世子而不以正称书之，是其以正见无正之义。桓由不正而篡弑，故曰疾恶桓公也。<br/><br/>　　○注“日者”至“日也”。<br/><br/>　　○解云：与，由数也。由生数来日，故书丁卯而录之。凡人谓方至为来，已过为往，故云生与来日，死与往日也。郑注《曲礼上》篇云“生数来日，谓成服杖以死明日数也。死数往日，谓殡敛以死日数也”者，与何氏异。<br/><br/>　　○注“礼世”至“告之”。<br/><br/>　　○解云：皆出《内则》文也。<br/><br/>　<br/><br/>　　冬，纪侯来朝。朝聘例时。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10181.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10183.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

