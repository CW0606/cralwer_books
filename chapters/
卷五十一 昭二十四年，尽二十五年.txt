<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷五十一 昭二十四年，尽二十五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷五十一 昭二十四年，尽二十五年全文,孔颖达作品" />
<meta name="description" content="春秋左传正义原文阅读,卷五十一 昭二十四年，尽二十五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10331.html";
var nextpage="novel-read-1018-10333.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷五十一 昭二十四年，尽二十五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10331.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷五十一 昭二十四年，尽二十五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:32:39<span class="divide">|</span></p>
<div class="page-body">
<div class="page-content">
<p> 　　【经】二十四年，春，王三月，丙戌，仲孙玃卒。（无传。孟僖子也。○玃，俱缚反。徐，俱碧反。）<br/><br/>　　婼至自晋。喜得赦归，故书至。<br/><br/>　　夏五月乙未朔，日有食之。<br/><br/>　　秋八月，大雩。<br/><br/>　　丁酉，杞伯郁釐卒。无传。未同盟而赴以名。丁酉，九月五日。有日无月。○郁，於六反。釐，本又作釐，力之反，又音来。<br/><br/>　　[疏]注“丁酉”至“无月”。<br/><br/>　　○正义曰：此年五月乙未朔，一大一小。七月当甲午朔，九月癸巳朔，五日得丁酉。文在八月之下，是有日而无月也。<br/><br/>　<br/><br/>　　冬，吴灭巢。楚邑也，书灭用大师。<br/><br/>　　[疏]注“楚邑”至“大师”。<br/><br/>　　○正义曰：大都以名通，故不系楚也。襄十三年传例曰：“用大师焉曰灭。”<br/><br/>　<br/><br/>　　葬杞平公。无传。<br/><br/>　　【传】二十四年，春，王正月，辛丑，召简公、南宫嚚以甘桓公见王子朝。（简公，召庄公之子召伯盈也。嚚，南宫极之子。桓公，甘平公之子。○嚚，鱼巾反。见，贤遍反。）刘子谓苌弘曰：“甘氏又往矣。”对曰：“何害？同德度义。（度，谋也。言唯同心同德，则能谋义。子朝不能，於我无害。○度，待洛反，注同。）<br/><br/>　　[疏]注“度谋”至“无害”。<br/><br/>　　○正义曰：“同德度义”，《尚书·泰誓》文也。刘炫云：案孔安国云：“德钧则秉义者彊。”苌弘此言，取彼为说，必其与彼德同，乃度义之胜负。但使德胜，不畏彼彊，故即引《泰誓》而劝其务德。杜为不见古文，故致有此谬。今知非者，彼《尚书》之文，论两敌对战，揆度有义者彊。此论甘氏又往，既不能同德，何能度义？属意有异，与《书》义不同，且引《诗》断章，其类多矣。刘以为杜违《尚书》之文而规其过，非也。<br/><br/>　<br/><br/>　　《大誓》曰，‘纣有亿兆夷人，亦有离德；言纣众亿兆，兼有四夷，不能同德，终败亡。○纣，直九反。亿，於力反。<br/><br/>　　[疏]注“四夷”。<br/><br/>　　○正义曰：孔安国云，“夷人谓平人”。杜为夷狄之人者，案四年传曰：“商纣为黎之蒐，东夷叛之。”孔、杜各自为义，其意俱通。刘炫以杜为过，而规其短，非也。<br/><br/>　<br/><br/>　　余有乱臣十人，同心同德，’武王言我有治臣十人，虽少，同心也。今《大誓》无此语。○治，直吏反。此周所以兴也。君其务德，无患无人。”戊午，王子朝入于邬。缑氏西南有邬聚，言子朝稍强。○邬，乌户反。缑，古侯反，又苦侯反。聚，才佳反。<br/><br/>　　晋士弥牟逆叔孙于箕。将礼而归之。叔孙使梁其胫待于门内，胫，叔孙家臣。○胫，户定反。曰：“余左顾而欬，乃杀之。疑士伯来杀已，故谋杀之。○欬，苦代反。右顾而笑，乃止。”叔孙见士伯。士伯曰：“寡君以为盟主之故，是以久子。久执子以谢邾。不腆敝邑之礼，将致诸从者，使弥牟逆吾子。”叔孙受礼而归。二月，“婼至自晋”，尊晋也。贬婼族，所以尊晋。婼，行人，故不言罪已。○腆，他典反。从，才用反。<br/><br/>　　[疏]注“贬婼”至“罪已”。<br/><br/>　　○正义曰：卿当备书名氏，去氏则为贬责。贬婼之族，喜於得免，所以尊晋而自屈也。《释例》曰：“意如至自晋，传言尊晋罪已。婼至自晋，传复重发。但言尊晋者，意如以罪见执，宜在罪已。婼本使人，不应见执，故尊晋而已。内大夫行还，皆不书至，异於公也。今此二人执而见释，更以书至见义也。杜言见义者，见其喜得释，特告庙而书至也。”<br/><br/>　<br/><br/>　　三月庚戌，晋侯使士景伯涖问周故。涖，临也。就问子朝、敬王，知谁曲直。○涖音利。<br/><br/>　　[疏]“晋侯”至“周故”。<br/><br/>　　○正义曰：晋助敬王久矣，今使景伯如周问曲直者，以子朝更彊，久竞未决，晋人恐敬王不成，更审其事，故疑而使察之也。晋人於此乃辞王子朝，不纳其使，则以前犹与往来，其心两望，至此始绝耳。<br/><br/>　<br/><br/>　　土伯立于乾祭，而问於介众。乾祭，王城北门。介，大也。○乾音干。祭，侧界反。介音戒，注同。晋人乃辞王子朝，不纳其使。众言子朝曲故。○使，所吏反。<br/><br/>　　夏五月乙未朔，日有食之。梓慎曰“将水”。阴胜阳，故曰将水。昭子曰：“旱也。日过分而阳犹不克，克必甚，能无旱乎？过春分，阳气盛时，而不胜阴，阳将猥出，故为旱。○猥，乌罪反。阳不克莫，将积聚也。”阳气莫然不动，乃将积聚。○阳不克莫，绝句。<br/><br/>　　六月壬申，王子朝之师攻瑕及杏，皆溃。瑕、杏敬王邑。○瑕，户加反。杏，户孟反。溃，户内反。郑伯如晋，子大叔相，见范献子。献子曰：“若王室何？”对曰：“老夫其国家不能恤，敢及王室？抑人亦有言曰：‘嫠不恤其纬，嫠，寡妇也。织者常苦纬少，寡妇所宜忧。○相，息亮反。嫠本又作釐，力之反。纬，有贵反。而忧宗周之陨，为将及焉。’恐祸及已。○陨，于敏反。今王室实蠢蠢焉，蠢蠢，动扰貌。○蠢，昌允反。扰，而小反，本又作动摄。吾小国惧矣，然大国之忧也。吾侪何知焉？吾子其早图之！《诗》曰：‘瓶之罄矣，惟罍之耻。’《诗·小雅》。罍，大器。瓶，小器。常禀於罍者，而所受罄尽，则罍为无馀，故耻之。○侪，仕皆反。瓶，本又作瓶，步丁反。罍音雷。<br/><br/>　　[疏]注“诗小”至“耻之”。　正义曰：此《诗·小雅·蓼莪》刺幽王之诗也。或曰瓶是器，罍大瓶小，实由罍所资。瓶是小器，常禀受於罍。今瓶罄尽，罍更无物以共瓶，惟是罍之耻也。瓶喻周，罍喻晋，言周之微弱，恒依恃於晋，今王室乱矣，晋无力以助之，是晋之耻也。《诗》注云：“瓶小而尽，罍大而盈。刺王不使富分贫，众恤寡。”<br/><br/>　<br/><br/>　　王室之不宁，晋之耻也。”献子惧，而与宣子图之。宣子，韩起。乃徵会於诸侯，期以明年。为明年会黄父传。○父音甫。<br/><br/>　　秋八月，大雩，旱也。终如叔孙之言。<br/><br/>　　冬十月癸酉，王子朝用成周之宝珪于河。祷河求福。○珪于河，本或作沈于河。沈，直荫反，又如字。甲戌，津人得诸河上。珪自出水。阴不佞以温人南侵，不佞，敬王大夫。晋以温兵助敬王南侵子朝。拘得玉者，取其玉。将卖之，则为石。王定而献之，不佞献玉。○拘音具。王定而献之，本或作王定之。与之东訾。喜得玉，故与之邑。巩县西南訾城是也。○訾，子斯反。<br/><br/>　　楚子为舟师以略吴疆，略，行也。行吴界，将侵之。○疆，居良反。行，下孟反，下同。沈尹戌曰：“此行也，楚必亡邑。不抚民而劳之，吴不动而速之，速，召也。吴踵楚，蹑楚踵迹。○踵，章勇反。蹑，女辄反。而疆埸无备，邑能无亡乎？”越大夫胥犴劳王於豫章之汭，汭，水曲。○埸音亦。犴音岸。劳，力报反。汭，如锐反。越公子仓归王乘舟。归，遗也。○归，如字，又其愧反。乘，绳证反，又如字。遗，唯季反。仓及寿梦帅师从王，寿梦，越大夫。○梦，莫公反。王及圉阳而还。圉阳，楚地。○圉，鱼吕反。<br/><br/>　　[疏]“王及圉阳而还”。<br/><br/>　　○正义曰：王归，行及圉阳，仓与寿梦而还归於越也。<br/><br/>　<br/><br/>　　吴人踵楚，而边人不备，遂灭巢及锺离而还。锺离不书，告败略。沈尹戌曰：“亡郢之始於此在矣。王壹动而亡二姓之帅，二姓之帅，守巢、锺离大夫。○帅，所类反，注同。几如是而不及郢？《诗》曰，‘谁生厉阶？至今为梗’，《诗·大雅》。厉，恶；阶，道；梗，病也。○几，居岂反，又音几。梗，更猛反。<br/><br/>　　[疏]注“《诗·大雅》”。<br/><br/>　　○正义曰：此《诗·大雅·桑柔》刺厉王之诗也。<br/><br/>　<br/><br/>　　其王之谓乎！”为定四年吴入郢传。<br/><br/>　　【经】二十有五年，春，叔孙婼如宋。<br/><br/>　　夏，叔诣会晋赵鞅、宋乐大心、卫北宫喜、郑游吉、曹人、邾人、滕人、薛人、小邾人于黄父。○诣，五计反。<br/><br/>　　有鸜鹆来巢。此鸟穴居，不在鲁界，故曰来巢。非常，故书。○鸜，其俱反。嵇康音权。本又作鸲，音劬。《公羊传》作鹳，音权。郭朴注《山海经》云，鸜鹆，鸲鹆也。鹆，音欲。<br/><br/>　　[疏]注“此鸟”至“故书”。<br/><br/>　　○正义曰：此鸟穴居，今验犹然。《考工记》云：“鸜鹆不逾济。”《禹贡》：“导沇水，东流为济，入于河，溢为荧，东出于陶丘北，又东至于荷，又东北会于汶，又北东入于海。”济经齐鲁之界，鲁在汶水之南，鸜鹆北方之鸟，南不逾济，旧不在鲁界，今来鲁而不穴，又巢居，故曰来巢。传曰：“书所无也”，是非常故书也。《公羊传》曰：“何以书？记异也。何异尔？非中国之禽也。宜穴又巢。”《穀梁》亦然。案，今大河以北皆有鸜鹆，不得云非国之禽也。宜穴又巢，信然。<br/><br/>　<br/><br/>　　秋七月上辛，大雩。季辛，又雩。季辛，下旬之辛也。言又，重上事。○重，直龙反，又直用反。<br/><br/>　　[疏]注“季辛”至“上事”。<br/><br/>　　○正义曰：月有三辛，上辛，上旬之辛也。季辛，下旬之辛也。《长历》推校此年七月已丑朔，上辛，月三日；上辛，二十三日也。不书其日之辰空言辛者，本见旱甚，欲知二雩相去远近耳，无取於辰，故空书辛也。季辛，又雩，不言大者，言又，见其重上事。上辛是大雩，明季辛亦大雩也。《春秋》旱则脩雩，雩而得雨，则书雩，喜雩有益；雩而不得雨，则书旱，以明灾成。此书二雩者，上辛雩而得雨，雨少，寻即为旱，故季辛又雩。传曰，秋书再雩，旱甚也。是言前雩少得雨旱甚，而复雩。故贾云：上辛不注。是也。《公羊传》曰：“又雩者何？又雩者，非雩也，聚众以逐季氏也。”公以九月始孙，岂七月巳与季氏战乎？若使时实不旱，亦不得讬雩以聚众矣。<br/><br/>　<br/><br/>　　九月己亥，公孙于齐，次于阳州。讳奔，故曰孙，若自孙让而去位者。阳州，齐、鲁竟上邑。未敢直前，故次于竟。○孙音逊，本亦作逊，注及传同。竟音境，下同。齐侯唁公于野井。济南祝阿县东有野井亭。齐侯来唁公，公不敢远劳，故逆之，往至野井。○唁音彦，吊失国曰唁。<br/><br/>　　冬十月戊辰，叔孙婼卒。公不与小敛而书日者，公在外，非无恩。○与音预。敛，力验反。<br/><br/>　　十有一月己亥，宋公佐卒于曲棘。陈留外黄县城中有曲棘里，宋地。未同盟而赴以名。十有二月，齐侯取郓。取郓以居公也。○郓音运。<br/><br/>　　【传】二十五年春，叔孙婼聘于宋，桐门右师见之。（右师，乐大心，居桐门。）语，卑宋大夫而贱司城氏。（司城，乐氏之大宗也。卑，贱，谓其才德薄。）昭子告其人曰：“右师其亡乎！君子贵其身，而后能及人，是以有礼。（唯礼可以贵身，贵身故尚礼。）今夫子卑其大夫而贱其宗，是贱其身也，（贱人，人亦贱己。）能有礼乎？无礼，必亡。”（为定十年乐大心出奔传。）<br/><br/>　　[疏]“君子”至“必亡”。<br/><br/>　　○正义曰：杨子《法言》云：“何以动而见敬？曰敬人。何以动而见侮？曰侮人。然则贵人者，人亦贵之；卑人者，人亦卑之。”此言凡人轻贱其身，则不能以尊贵之道及於他人。若君子能自贵其身者，已先贵人，欲其身之贵，是以须有礼，然后能以尊贵之道及於他人。既尊贵他人，是以有礼。<br/><br/>　<br/><br/>　　宋公享昭子，赋《新宫》。逸《诗》。<br/><br/>　　[疏]“赋新宫”。<br/><br/>　　○正义曰：《燕礼》记云：“升歌《鹿鸣》，下管《新宫》。”郑玄云：“《新宫》，《小雅》逸篇也。”其诗既逸，知是《小雅》篇者，管即笙也。以《燕礼》及《乡饮酒》升歌、笙歌，同用《小雅》，知《新宫》必是《小雅》。但其诗辞义皆亡，无以知其意也。<br/><br/>　<br/><br/>　　昭子赋《车辖》。《诗·小雅》。周人思得贤女以配君子。昭子将为季孙迎宋公女，故赋之。○辖，本又作众４，胡瞎反。将为，于伪反。<br/><br/>　　[疏]注“诗小”至“赋之”。<br/><br/>　　○正义曰：“周人思得贤女以配君子。”《车众４》诗序也。杜以下云“逆女”，故知将为季孙迎宋公之女，故赋之。杜必知为逆女而赋者，以《车众４》之诗论逆女之事。其诗云：“间关车之众４兮，思众４季女逝兮。”言间关然设此车众４，思忆娈然季女，而往迎之。又云：“辰彼硕女，令德来教。”皆论逆女之事。又昭子因聘逆女，巳共宋公平论，故於享礼之时而赋《车辖》，犹如季文子如宋致女还赋《韩奕》之诗，与此正同，又何不可？而刘炫以为昭子赋《车辖》不为逆女，又以《新宫》非昏姻之事而规杜过，然《新宫》既亡焉，知非是亲好，苟生异见，於义非也。<br/><br/>　<br/><br/>　　明日宴，饮酒，乐，宋公使昭子右坐，坐宋公右以相近，言改礼坐。○乐音洛。近，附近之近。礼坐，如字，又才卧反。<br/><br/>　　[疏]注“坐宋”至“礼坐”。<br/><br/>　　○正义曰：《燕礼》云：“司宫筵宾于户西东上，小臣设公席于阼阶上，西乡。”是礼坐公西向，宾南向也。宋公使昭子右坐，令在宋公之右。盖在宋公之北，同西向以相近，言其改礼坐也。<br/><br/>　<br/><br/>　　语相泣也。乐祁佐，助宴礼。退而告人曰：“今兹君与叔孙其皆死乎！吾闻之：‘哀乐可乐而哀。○乐哀，音洛，注及下同。而乐哀，可哀而乐。皆丧心也。’心之精爽，是谓魂魄。魂魄去之，何以能久？”为此冬叔孙、宋公卒传。○丧，息浪反，下同。<br/><br/>　　季公若之姊为小邾夫人，平子庶姑，与公若同母，故曰公若姊。<br/><br/>　　[疏]注“平子”至“若姊”。<br/><br/>　　○正义曰：公若，即平子之叔父也。不言平子之姑，而云公若之姊，明公若是平子庶叔，此姑与公若同母，故曰公若姊也。<br/><br/>　<br/><br/>　　生宋元夫人，宋元夫人，平子之外姊。生子，以妻季平子。昭子如宋聘，且逆之。平子人臣，而因卿逆，季氏强横。○妻，七计反。横，华孟反。公若从，从昭子。○从，才用反，又如字，注同。谓曹氏勿与，鲁将逐之。曹氏，宋元夫人。曹氏告公。公告乐祁。乐祁曰：“与之。如是，鲁君必出。政在季氏三世矣，文子、武子、平子。<br/><br/>　　[疏]注“文子、武子、平子”。<br/><br/>　　○正义曰：武子生悼子，悼子生平子，政在季氏，唯云：“三世”不数悼子者，悼子未为卿而卒，不执鲁政，故不数也。十二年传曰：“季悼子之卒也，叔孙昭子以再命为卿。”卿必再命乃得，经书名氏。七年三月经书“叔孙婼如齐莅盟”，其年十一月季孙宿卒，是悼子先武子而卒，平子以孙继祖也。<br/><br/>　<br/><br/>　　鲁君丧政四公矣。宣、成、襄、昭。无民而能逞其志者，未之有也，国君是以镇抚其民。《诗》曰：‘人之云亡，心之忧矣。’《诗·大雅》。言无人则忧患至。○逞，敕景反。鲁君失民矣，焉得逞其志？靖以待命犹可，动必忧。”为下公孙传。○焉，於虔反。<br/><br/>　　夏，会于黄父，谋王室也。王室有子朝乱，谋定之。赵简子令诸侯之大夫简子，赵鞅。输王粟、具戍人，曰：“明年将纳王。”纳王於王城。子大叔见赵简子，简子问揖让周旋之礼焉。对曰：“是仪也，非礼也。”<br/><br/>　　[疏]“简子”至“非礼”。<br/><br/>　　○正义曰：《乐记》云：“簠簋俎豆，制度文章，礼之器也。升降上下，周旋裼袭，礼之文也。”又曰：“铺筵席，陈尊俎，列笾豆，以升降为礼者，礼之末节也。故有司掌之。”《仲尼燕居》云：子张问礼。子曰：‘师，尔以为必铺几筵，升降酌献酬酢，然后谓之礼乎？言而履之，礼也。’又五年传云：“公如晋，自郊劳至于赠贿，礼无违者。”晋侯以为知礼。女叔齐曰：“是仪也，非礼也。”此问揖让、周旋之礼，又云：“是仪也，非礼也。”凡此诸文，皆言礼与仪异。礼之与仪，非为大异，但所从言之有不同耳。礼是仪之心，仪是礼之貌。本其心，谓之礼，察其貌，谓之仪。行礼必为仪，为仪未是礼。故云仪，非礼也。郑玄《礼序》云：“礼者，体也，履也。统之於心曰体，践而行之曰履。”此训两释，良有以也。郑谓体为礼，履为仪，是其所以礼仪别也。<br/><br/>　<br/><br/>　　简子曰：“敢问，何谓礼？”对曰：“吉也闻诸先大夫子产曰：‘夫礼，天之经也，经者，道之常。地之义也，义者，利之宜。民之行也。’行者，人所履。。○之行，下孟反，注同。天地之经，而民实则之。则天之明，日月星辰，天之明也。因地之性，高下刚柔，地之性也。<br/><br/>　　[疏]“夫礼”至“之性”。<br/><br/>　　○正义曰：自“夫礼”至“因地之性”，言礼本法天地也，自生其六气。至民失其性，言天用气味、声色以养人，不得过其度也。是故为礼以下，言圣王制礼以奉天性，不使过其度也。经，常也。义，宜也。夫礼者，天之常道，地之宜利，民之所行也。天地之有常道，人民实法则之。法则天之明道，因循地之恒性，圣人所以制作此礼也。此传文於天言常，则地亦常也。於地言义，则天亦义也。覆言“天地之经”，明天地皆有常也。天有常明之义，地有常利之义也。覆云“则天之明”，是天以明为常，“因地之性”，则地以性为义。是天以光明为常义，地以刚柔为常义。义谓义理，性谓本性，言天地性义有常，可以为法，故民法之而为礼也。<br/><br/>　　○注“经者，道之常。义者，利之宜”。<br/><br/>　　○正义曰：覆而无外，高而在上，运行不息，日月星辰，温凉寒暑，皆是天之道也。训经为常，故言道之常也。载而无弃，物无不殖，山川原隰，刚柔高下，皆是地之利也。训义为宜，故云利之宜也。杜以今文《孝经》云：“用天之道，分地之利。”故天以道言之，地以利言之。天无形，言其有道理也。地有质，言其有利益也。民之所行，法象天地，象天而为之者，皆是天之常也；象地而为之者，皆是地之宜也，故礼为天之经，地之义也。《孝经》以孝为天之经，地之义者，孝是礼之本，礼为孝之末，本末别名，理实不异，故取法天地，其事同也。<br/><br/>　　○注“行者，人所履”。<br/><br/>　　○正义曰：民谓人也。人禀天地之性而生，动作皆象天地，其践履谓之为行。但人有贤与不肖，行有过与不及，圣人制为中法，名之曰礼。故礼是民之行也，行者人之所履也。《易》及《尔雅》并训履为礼，是礼名由践履而生也。人之本性自然，法象天地，圣人还复法象天地而制礼教之，是礼由天地而来。故仲尼说孝，子产论礼，皆天、地、民三者并言之。<br/><br/>　　○注“日月星辰，天之明也。高下刚柔，地之性也”。<br/><br/>　　○正义曰：则天之明，杜以为日月星辰者，以下传云“为父子兄弟，昏媾姻亚，以象天明”，若众星之共北辰，故知天明，日月星也。杜知高下刚柔，地之性者，以下传云：“为君臣上下，以则地义。”则君高臣下，臣柔君刚，地义则地之性也。传文上下，其理分明，人法天地，其事多种。杜以天明地义，举要而言，故不备显刑罚威狱，温慈惠和。刘炫责杜不具载其文而规其过，非也。此传文，天言则、地言因者，民见地有宜利，因取而法效之，因亦则之义也。既言天之经，不可复言地之经，故变文称义。既言则天之明，不可复言则地之性，故变文言因。因之与则，互相通也，正是变文使相辟耳。<br/><br/>　<br/><br/>　　生其六气，谓阴、阳、风、雨、晦、明。用其五行。金、木、水、火、土。气为五味，酸、咸、辛、苦、甘。发为五色，青、黄、赤、白、黑。发，见也。○见，贤遍反，下解见同。章为五声。宫、商、角、徵、羽。○徵，张里反。淫则昏乱，民失其性。滋味声色，过则伤性。<br/><br/>　　[疏]“生其”至“其性”。<br/><br/>　　○正义曰：此言天用气味声色以养人，不得过其度也。因上则天，之下更复本之於天。传称天有六气，此言生其六气，谓天生之也。用其五行，谓天用之也。上天用此五行以养人，五行之气，入人之口为五味，发见於目为五色，章彻於耳为五声。味以养口，色以养目，声以养耳。此三者，虽复用以养人，人用不得过度，过度则为昏乱，使人失其恒性，故须为礼以节之。<br/><br/>　　○注“金、木、水、火、土”。<br/><br/>　　○正义曰：《洪范》云：“五行：一曰水，二曰火，三曰木，四曰金，五曰土。”孔安国云“皆其生数”。是其以生数为次也。《大禹谟》说六府云：“水、火、金、木、土、穀。”五行之次，与《洪范》异者，以相刻为次也。此注言金、木、水、火、土者，随便而言之，不以义为次也。五物世所行用，故谓之五行。五者各有材能，传又谓之五材。此传所说礼意，意在味、色、声也。但味、色、声本於五行而来，五行又是六气所生，故先言六气、五行，然后至於味、色、声也。《释名》，“五气於其方各施行”。《白虎通》云“言为天行气，故谓之五行”。<br/><br/>　　○注“酸、咸、辛、苦、甘”。<br/><br/>　　○正义曰：《洪范》又演五行云：“水曰润下，火曰炎上，木曰曲直，金曰从革，土爰稼穑。润下作咸，炎上作苦，曲直作酸，从革作辛，稼穑作甘。”孔安国云“咸，水卤所生；苦，焦气之味；酸，木实之性；辛，金之气味；甘味生於百穀”。是言五行之气为五味。水味咸，火味苦，木味酸，金味辛，土味甘也。五行本性，自有此气，气至於人乃为五味，味之为异，入口乃知。言气气为五味，谓气入口，与下章也、发也者，据人知为文。味为性所有，色是形之貌，声是质之响，色可近视，声可远闻，自近以及远，故以口、目、耳所知味色声为次也。<br/><br/>　　○注“青黄”至“见也”。<br/><br/>　　○正义曰：五色，五行之色也。木色青，火色赤，土色黄，金色白，水色黑也。木生柯叶则青，金被磨砺则白，土黄，火赤，水黑，则本质自然也。发，见也。谓见於人目，有此五色。<br/><br/>　　○注“宫、商、角、徵、羽”。<br/><br/>　　○正义曰：声之清浊，差为五等。圣人因其有五，分配五行。其本末由五行而来也。但既配五行，即以五者为五行之声。土为宫，金为商，木为角，火为徵，水为羽。声之清浊，入耳乃知，章彻於人为五声也。此言章为五声，元年传云：“徵为五声。”章徵不同者，据声之至人，是为章彻；据人之知声，则为徵验。是彼此之异言耳。<br/><br/>　　○注“滋味”至“伤性”。<br/><br/>　　○正义曰：《老子》云“五味令人口臭，五色令人目盲，五音令人耳聋”。言其过耽耆之，则有此病。是其过则伤本性也。<br/><br/>　<br/><br/>　　是故为礼以奉之：制礼以奉其性。为六畜、马、牛、羊、鸡、犬、豕。○畜，许又反，又楮六反。五牲、麋、鹿、纴、狼、兔。○麋，亡悲反。麏，九伦反，本亦作麇。三牺，祭天地宗庙三者谓之牺。以奉五味；为九文、谓山、龙、华、蟲、藻、火、粉米、黼、黻也。华若草华。藻，水草。火，画火。粉米若白米。黼若斧。黻若两巳相戾。传曰：火龙黼黻，昭其文也。○黼音甫。黻音弗。<br/><br/>　　[疏]“是故”至“五味”。<br/><br/>　　○正义曰：口欲尝味，目欲视色，耳欲听声，人之自然之性也。欲之不巳，则失其性。圣人虑其失性，是故为礼以奉养其性，使不失也。牲牺，祭祀所用，非人所食，而以牲牺奉五味者，礼推人道以事神，神之所享，皆是人食。尊鬼神而异其名耳，故亦为奉五味。<br/><br/>　　○注“马、牛、羊、鸡、犬、豕”。<br/><br/>　　○正义曰：《尔雅·释畜》，马、牛、羊、犬、鸡五者之名，其豕在《释兽》之篇。畜，养也。家养谓之畜。野生谓之兽。豕有野豕，故因记之於《释兽》耳。又《释畜》之末别释马、牛、羊、豕、犬、鸡，六者之名其下题曰“六畜”，谓此是也。《周礼·膳夫》云“膳用六牲”，是庖用六牲也。“庖人掌其六畜”，郑玄云：六牲，马、牛、羊、豕、犬、鸡。“六畜即六牲也。始养之曰畜，将用之曰牲”。是畜牲一也。<br/><br/>　　○注“麋、鹿、纴、狼、兔”。<br/><br/>　　○正义曰：十一年传曰：“五牲不相为用。”注云：“五牲，牛、羊、豕、犬、鸡。”此异彼者，以上文巳言六畜，则五牲非六畜，故别解之。《周礼》，庖人掌共六兽。郑众云：“六兽，麋、鹿、熊、麏、野豕、兔。”郑玄云：“兽人冬献狼，夏献麋。又内则无熊，则六畜当有狼，而熊不属。”今杜解五牲之名，用郑玄六兽之说，去野豕而以其馀当之也。传称“牛卜日曰牲”。郑玄云“将用之曰牲”。此五者实兽也，据其将用祭祀，故名之曰牲。服虔云：五牲、麏、鹿、熊、狼、野豕。<br/><br/>　　○注“祭天”至“之牺”。<br/><br/>　　○正义曰：《尚书·泰誓》武王数纣之罪云：“乃夷居，弗事上帝神祇，遗厥先宗庙弗祀。牺牲粢盛，既于凶盗。”於神祇宗庙之下，总言牺牲。杜虽不见古文，其言闇与之会。是祭天地宗庙之牲，谓之牺也。然则牺亦六畜，而别言之者，《周礼·牧人》：“凡祭祀共其牺牲，以授充人系之。”郑玄云：“牺牲，毛羽完具也。授充人者，当殊养之。”然则六畜之内，取其毛羽完具，别养以共祭祀者，乃名为牺，故与六畜异言之也。服虔云：三牺，雁、鹜、雉也。<br/><br/>　　○注“谓山”至“文也”。<br/><br/>　　○正义曰：《尚书·益稷》篇云：帝曰：“予欲观古人之象，日月星辰，山龙华蟲，作会宗彝，藻火粉米，黼黻絺绣，以五采彰施于五色，作服，汝明。”《尚书》之文如此，其解者多有异说。孔安国云：“日、月、星为三辰。华象草，华蟲，雉也。画三辰、山龙华蟲於衣服旌旗。会，五采也。以五采成此画焉。宗庙彝樽，亦以山龙华蟲为饰。藻，水草有文者。火为火字，粉若粟冰，米若聚米，黼若斧形，黻为两巳相背，葛之精者曰絺，五色备曰绣。”如孔此言，日也，月也，星辰也，山也，龙也，华也，蟲也，七者画於衣服、旌旗。山、龙、华、蟲四者，亦画於宗庙彝器。藻也，火也，粉也，米也，黼也，黻也，六者绣之於裳。如此数之则十三章矣。天之大数不过十二，若为十三，无所法象。或以为孔并华蟲为一，其言华象草，华蟲雉者，言象草华之蟲，故为雉也。若华别似草，安知蟲为雉乎？未知孔意必然以否。郑玄读会为缋，谓画也。絺为绣，谓刺也。宗彝，谓虎蜼也。《周礼》，宗庙彝器，有虎彝、蜼彝，故以宗彝名虎蜼也。《周礼》有衮冕、鷩冕、毳冕。其衮、鷩、毳者，各是其服章首所画，举其首章以名服耳。衮是衮龙也，衮冕九章，以龙为首。鷩是华蟲也，鷩冕七章，以华蟲为首。毳是虎蜼也，毳冕五章，以虎蜼为首。虎毛浅，蜼毛深，故以毳言之。毳，乱毛也。如郑此言，则於《尚书》之文其章不次，故於《周礼》之注具分辨之。郑於《司服》之注，具引《尚书》之文。乃云“此故天子冕服十二章。絺或作绣，字之误也。王者相变，至周而以日、月、星辰画於旌旗，所谓三辰旂旗，昭其明也。而冕服九章，登龙於山，登火於宗彝，尊其神明也。九章：初一曰龙，次二曰山，次三曰华蟲，次四曰火，次五曰宗彝，皆画以为缋。次六曰藻，次七曰粉米，次八曰黼，次九曰黻，皆絺以为绣。则衮之衣五章，裳四章，凡九也。鷩画以雉，谓华蟲也。其衣三章，裳四章，凡七也。毳画虎蜼，谓宗彝也。其衣三章，裳二章，凡五也。是郑玄之说，华蟲为一，粉米为一也。杜之此注，亦以日、月、星辰画於旌旗。九文唯言衣服之文，谓山也，龙也，华也，蟲也，藻也，粉米也，黼也，黻也。以此为九。杜言华若草华，而不言蟲，则华蟲各为一也。粉米若白米，是粉米共为一也。《诗》云：“鱼在在藻。”是藻为水草也。孔安国云“火为火字”。《考工记》画缋之事：“火以圜。”郑众云：“为圜形似火”，郑玄云：“形如半环。”然则杜言火画火，盖同安国为火字也。粉米色白，故粉米若白米也。《考工记》曰：“白与黑谓之黼。”孔安国云“黼若斧形”，谓刀白而身黑，故若斧也。黻为两已相戾，今之刺黻。”犹然也。引桓二年传曰“火龙黼黻，昭其文也”者，以证此九文是山龙之属也。《世本》云：“胡曹作冕。”注云“胡曹，黄帝臣也”。《系辞》云：“黄帝、尧、舜垂衣裳而天下治，盖取诸乾坤。”则冕服起於黄帝也，加饰起自唐虞，即《书》云“予欲观古人之象”云云，是也。所以衣服画日月星等者，象王者之德，照临天下，如三光之耀也。山体镇重，象王者之德，镇重安静四方，又能润益含灵，如山兴云致雨也。龙者水物也。象王者之德，流通无壅，如水利苍生。又龙舒卷，变化无方，象人君有无方之德也。华蟲即鷩雉，雉有文章，表王者有文章之德也。宗彝，彝，常也。宗庙之常器有六彝，今唯取竣蜼者，虎取毛浅而有威，蜼取毛深而有知，以表王者有深浅之知，威猛之德也。藻者，水草，是鲜絜之物，生於清水，能随短长，象王者之德，冰清玉絜，随机应物，随民设教，不肃而成也。火者，火姓炎上，用表王者之德，能使率土群黎，向归上命也。粉米者，米能济人之命，表王者有济养之德也。黼，白与黑，形若斧。斧能裁断，以象王者有裁断之德也。黻之言戾。戾，背也。黑与青谓之黻，作两已字相背，象王者能绥化兆民，能使向已背恶以从善，故为黻也。日之质赤，月星之质白。山作獐，《考工记》云“山以獐”也。龙为腾跃之形，似狝猴而大也。章次如此者，王者与天地合其德，日、月、星，天用昭明，日最为盛，所以居先。月星光劣，其次之也。上以象天，下宜法地。地之形势莫大於山，故次三光也。龙为水物，水出於山，故次之也。华蟲象於礼乐文章，以礼乐文章润於万物，故以次龙也。宗彝所以次华蟲者，言王者既有礼乐，须威知乃行，无威则民不畏，无知则教不成，故以次也。藻所以次宗彝者，王者威知之德，随世而应，故以次也。火者，言王者有德必向归仰之，如火向上，故次之也。米所以次火者，民既归王，王须济活，济活之理，得米为生，故次之也。黼所以次米者，言王者能济活兆民，宜裁断合理，如斧之断决，故以次之。黻所以次黼者，王既裁断得所，善恶各有分宜，人皆背恶从善，故以次之。<br/><br/>　<br/><br/>　　六采、画缋之事，杂用天地四方之色，青与白，赤与黑，玄与黄，皆相次，谓之六色。○缋，户对反。<br/><br/>　　[疏]注“画缋”至“六色”。<br/><br/>　　○正义曰：《考工记》云：“画缋之事，杂五色。东方谓之青，南方谓之赤，西方谓之白，北方谓之黑。天谓之玄，地谓之黄。青与白相次，赤与黑相次，玄与黄相次。”郑玄云：“此言画缋六色所象，及布采之第次。”此杜取彼记文省约而为之辞也。<br/><br/>　<br/><br/>　　五章，以奉五色；青与赤谓之文，赤与白谓之章，白与黑谓之黼，黑与青谓之黻，五色备谓之绣。集此五章，以奉成五色之用。<br/><br/>　　[疏]注“青与”至“之用”。<br/><br/>　　○正义曰：“谓之绣”以上，皆《考工记》文也。此刺绣之文，以北方相次。色亦采也。六采谓缋画，五色谓刺绣，故令色采之文异耳。郑注《尚书》“性曰采，施曰色”。味、色、声三事，色居其中，故杜言集此五章以奉成五色之用。明上下二文亦准此所陈，以奉成五味、五声之用，举中以明上下也。<br/><br/>　<br/><br/>　　为九歌、八风、七音、六律，以奉五声。鲜见二十年。为君臣上下，以则地义；君臣有尊卑，法地有高下。为夫妇外内，以经二物；夫治外，妇治内，各治其物。<br/><br/>　　[疏]“为君”至“二物”。正义曰：此更覆上因地之义也。为父子以下至生殖长育。覆上，则天之明也。地有高下，圣人制礼为君臣上下。君在上，臣在下，以法则地之义也。以地有刚柔，为夫妇外内，夫治外，妇治内，以经纪二物也。物，事也，治理外内之二事也。上云“天之经也，地之义也”。又云“则天之明，因地之性”。再重言之，皆先天后地。但法地事少，则天事多，故上先言法天，后言法地。此先云为君臣上下以则地义。始云为父子兄弟，以象天明者，以其则地事少，故先言之，象天事多，欲下就以从四时，类其震曜杀戮，及生殖长育，皆是象天之事，欲使文相连接，故后言之也。下云“以象天明”，则此当云以象地性，而云“以则地义”者，义之与性一也。因其先言，故远覆上文地之义也。<br/><br/>　<br/><br/>　　为父子、兄弟、姑姊、甥舅、昏媾姻亚，以象天明，六亲和睦，以事严父，若众星之共辰极也。妻父曰昏，重昏曰媾。婿父曰姻，两婿相谓曰亚。○媾，古豆反。姻音因。亚，於嫁反，本亦作娅，同。重，直龙反。<br/><br/>　　[疏]注“六亲”至“曰亚”。<br/><br/>　　○正义曰：老子云：“六亲不和，焉有孝慈。”六亲谓父子、兄弟、夫妇也。《孝经》曰：“孝莫大於严父。”《论语》云：“北辰居其所，而众星共之。”六亲，父为尊严，众星，北辰为长。六亲和睦以事严父，若众星之共北极，是其象天明也。妻父为昏，婿父为姻，两婿相谓曰亚，皆《释亲》文也。重昏曰媾，《尔雅》无文，相传说耳。《释亲》文曰：“男子先生为兄，后生为弟。男子谓女子先生为姊，后生为妹。父之姊妹为姑。母之兄弟为舅。”谓我舅者，吾谓之甥。此皆世俗常言，杜不解者，为易知故也。<br/><br/>　<br/><br/>　　为政事、庸力、行务，以从四时；在君为政，在臣为事，民功曰庸，治功曰力，行其德教，务其时要，礼之本也。○治，直吏反。<br/><br/>　　[疏]注“在君”至“本也”。<br/><br/>　　○正义曰：《论语》云：“冉子退朝。子曰：‘何晏？’对曰：‘有政。’子曰：‘其事也。如有政，虽不吾以，吾其与闻之。’”於时冉子仕於季氏，称季氏有政，孔子谓之为事。是在君为政，在臣为事也。此对文别耳。《论语》称孝友是亦为政，明其政、事通言也。“民功曰庸，治功曰力”。《周礼·司勋》文也。郑玄以为庸，谓“法施於民，若后稷”。力，谓“制法成治，若咎繇”。《司勋》又云：“王功曰勋，国功曰功，事功曰劳，战功曰多。”郑注云“王功者，若周公，国功者，若伊尹，事功者，若禹，战功者，若韩信、陈平”。行其德教，务其时要，使民春耕、夏耘、秋敛、冬藏。圣王之化，先致力於民，是为礼之本也。<br/><br/>　<br/><br/>　　为刑罚威狱，使民畏忌，以类其震曜杀戮；雷震电曜，天之威也。圣人作刑戮，以象类之。为温慈惠和，以效天之生殖长育。民有好恶、喜怒、哀乐，生于六气，此六者，皆禀阴阳风雨晦明之气。○效，户孝反。长，丁丈反。好，呼报反，注及下於好皆同。恶，乌路反，下注及下於恶皆同。乐音洛，下及注皆同。<br/><br/>　　[疏]注“此六”至“之气”。<br/><br/>　　○正义曰：贾逵云：好生於阳，恶生於阴，喜生於风，怒生於雨，哀生於晦，乐生於明。谓一气生於一志，谬矣。杜以元年传云：“天有六气，降生五味。”谓六气共生五味，非一气生一味。此民之六志，亦六气共生之，非一气生一志。故云“此六者，皆禀阴、阳、风、雨、晦、明之气”。言共禀六气而生也。<br/><br/>　<br/><br/>　　是故审则宜类，以制六志。为礼以制好恶喜怒哀乐六志，使不过节。<br/><br/>　　[疏]“是故”至“六志”。<br/><br/>　　○正义曰：民有六志，其志无限。是故人君为政，审法时之所宜，事之所类，以至民之六志，使之不过节也。下云“审行信令”，谓人君行之，知此“审则宜类”，亦是人君则之。审者，言其谨慎之意也。此六志，《礼记》谓之六情。在已为情，情动为志，情志一也，所从言之异耳。<br/><br/>　<br/><br/>　　哀有哭泣，乐有歌舞，喜有施舍，怒有战斗，喜生於好，怒生於恶。是故审行信令，行祸赏罚，以制死生。生，好物也；死，恶物也。好物，乐也；恶物，哀也。哀乐不失，乃能协于天地之性，是以长久。”协，和也。简子曰：“甚哉，礼之大也！”对曰：“礼，上下之纪、天地之经纬也，经纬，错居以相成者。<br/><br/>　　[疏]“天地之经纬”。<br/><br/>　　○正义曰：言礼之於天地，犹织之有经纬。得经纬相错乃成文，如天地得礼始成就。<br/><br/>　<br/><br/>　　民之所以生也，是以先王尚之。故人之能自曲直以赴礼者，谓之成人。大，不亦宜乎！”曲直以弼其性。<br/><br/>　　[疏]“故人”至“宜乎”。<br/><br/>　　○正义曰：刘炫云：礼有宜曲宜直，不可信情而行。故人之能自曲直以赴於礼者，谓之为成人；不能赴礼则不成为人，谓之为大，不亦宜乎！赴，谓奔走，言弼谐巳性，奔走以赴礼也。恐刘义未当。<br/><br/>　　○注“曲直以弼其性”。<br/><br/>　　○正义曰：性曲者，以礼直之；性直者，以礼曲之。故云曲直以弼其性也。<br/><br/>　<br/><br/>　　简子曰：“鞅也，请终身守此言也。”鞅能守此言，故终免於晋阳之难。○以赴礼者，赴或作从。难，乃旦反。宋乐大心曰：“我不输粟。我於周为客，二王后为宾客。若之何使客？”晋士伯曰：“自践土以来，践土在僖二十八年。宋何役之不会，而何盟之不同？曰‘同恤王室’，子焉得辟之？子奉君命，以会大事，而宋背盟，无乃不可乎？”右师不敢对，受牒而退。右师，乐大心。○焉，於虔反。背音佩，下同。<br/><br/>　　[疏]“受牒而退”。<br/><br/>　　○正义曰：《说文》云“简，牒也。牒，札也。於时号令，输王粟，具戌人。宋之所出人粟之数，书之於牒。受牒而退，言服从也。<br/><br/>　<br/><br/>　　士伯告简子曰：“宋右师必亡。奉君命以使，而欲背盟以干盟主，无不祥大焉。”言不善无大此者。为定十年宋乐大心出奔传。○使，所吏反。<br/><br/>　　“有鸜鹆来巢”，书所无也。师已曰：“异哉！吾闻文、武之世，童谣有之，师己，鲁大夫。○巳音纪，一音祀。谣音遥。曰：‘鸜之鹆之，公出辱之。言鸜鹆来，则公出辱也。<br/><br/>　　[疏]“鸜之鹆之”。<br/><br/>　　○正义曰：此鸟以两字为名，但谣辞必韵，故分言之。<br/><br/>　<br/><br/>　　鸜鹆之羽，公在外野，往馈之马。馈，遗也。○馈，音求位反。遗，唯季反。鸜鹆跦々，公在乾侯，跦々，跳行貌。○跦，张于反，又张留反。跳，直彫反。徵褰与襦。褰，袴。○褰，起虔反，《字林》己偃反，又音愆。襦，本或作众５，而朱反。袴，苦故反，《说文》作绔。<br/><br/>　　[疏]注“褰袴”。<br/><br/>　　○正义曰：《内则》云：“童子不衣襦袴。”是衣有袴也，以可褰行，故以褰为袴。<br/><br/>　<br/><br/>　　鸜鹆之巢，远哉遥遥，稠父丧劳，宋父以骄。稠父，昭公。死外，故丧劳。宋父，定公。代立，故以骄。○稠，直留反。父音甫，下同。丧，息浪反，注同。鸜鹆鸜鹆，往歌来哭。’昭公生出歌，死还哭。童谣有是。今鸜鹆来巢，其将及乎！”将及祸也。○秋，书再雩，旱甚也。<br/><br/>　　[疏]“秋书再雩，旱甚”。<br/><br/>　　○正义曰：既言旱甚，而经不书旱者，传言旱甚，解经一月再雩。再雩虽由旱甚，然而后雩得雨，不一至成灾，故不书旱。<br/><br/>　<br/><br/>　　初，季公鸟娶妻於齐鲍文子，生甲。公鸟，季公亥之兄，平子庶叔父。○娶，七住反。公鸟死，季公亥与公思展与公鸟之臣申夜姑相其室。公亥即公若也。展，季氏族。相，治也。○夜，本或作射，音夜，又音亦。相，息亮反，注同。及季姒与饔人檀通，季姒，公鸟妻，鲍文子女。饔人，食官。○姒音似。檀，直丹反，人名也，或巿战反。而惧，乃使其妾抶己，以示秦遄之妻，秦遄，鲁大夫。妻，公鸟妹秦姬也。○抶，敕乙反。遄，巿专反。曰：“公若欲使余，余不可而扶余。”又诉於公甫，公甫，平子弟。○诉音素，又作愬。曰：“展与夜姑将要余。”要劫我以非礼。○展与夜姑，并如字，公思展及申夜姑也。与，及也。读或作馀音者，非也。要，一遥反，下同。秦姬以告公之。公之，亦平子弟。公之与公甫告平子，平子拘展於卞，而执夜姑，将杀之。公若泣而哀之，曰：“杀是，是余杀也。”将为之请，平子使竖勿内，日中，不得请。有司逆命，执夜姑之有司，欲迎受杀生之命。○为，于伪反。公之使速杀之。故公若怨平子。季、郈之鸡斗。季平子、郈昭伯二家相近，故鸡斗。○郈音后，《字林》下遘反。近，附近之近，又如字。季氏介其鸡，捣芥子播其羽也。或曰以胶沙播之为介鸡。○介又作芥，音界。<br/><br/>　　[疏]注“捣芥”至“介鸡”。<br/><br/>　　○正义曰：杜此二解，一读介为芥，捣芥子为末，播其鸡羽。贾逵云：捣芥子为末，播其鸡翼，可以坌郈氏鸡目。是此说也。郑众云：“介，甲也。为鸡著甲。”高诱注《吕氏春秋》云“铠著鸡头”。杜又云或曰不知谁说以胶沙播之，亦不可解。盖以胶涂鸡之足爪，然后以沙糁之，令其涩，得伤彼鸡也。以郈氏为金距言之，则著甲是也。<br/><br/>　<br/><br/>　　郈氏为之金距。平子怒，怒其不下己。○下，遐嫁反。益宫於郈氏，侵郈氏室以自益。且让之。让，责也。故郈昭伯亦怨平子。臧昭伯之从弟会昭伯，臧为子。○从，才用反，后从者皆同。为谗於臧氏，而逃於季氏。臧氏执旃。平子怒，拘臧氏老。将禘於襄公，万者二人，其众万於季氏。禘，祭也。万，舞也。於礼，公当三十六人。○禘，大计反。<br/><br/>　　[疏]“将禘”至“季氏”。<br/><br/>　　○正义曰：季氏私祭家庙，与禘同日，言将禘，是豫部分也。乐人少，季氏先使自足，故於公万者唯有二人，其众万於季氏，轻公重己，故大夫遂怨。<br/><br/>　　○注“禘祭”至“六人”。<br/><br/>　　○正义曰：《释例》曰：“三年丧毕，致新死之主以进於庙，於是乃大祭於大庙，以审定昭穆，谓之禘。”禘於大庙，礼之常也；各於其宫，时之为也。虽非三年大祭，而书禘，用禘礼也。《释天》云：“禘，大祭也。”执干戚而舞，谓之万舞也。隐五年传说舞佾之差云“诸侯用六”，是於礼法当三十六人也。此以正礼言耳，亦不知当时鲁君用六佾以否。《公羊传》曰：昭公“告子家驹曰：‘季氏僣公室，吾欲弑之，何如？’子家驹曰：‘诸侯僣天子，大夫僣诸侯久矣。’公曰：‘吾何僣矣哉？’子家驹曰：‘设两观，乘大路，朱干，王戚，以舞大夏，八佾以舞大武。此皆天子之礼也。’”如彼传文，当时或僣八佾，佾不必用六也。<br/><br/>　<br/><br/>　　臧孙曰：“此之谓不能庸先君之庙。”不能用礼也，盖襄公别立庙。<br/><br/>　　[疏]注“盖襄公别立庙”。<br/><br/>　　○正义曰：杜以襄若以次递毁，则庙与先公同处，禘於襄公亦应兼祭馀庙。今特云“禘於襄公”，似与先公异处，故云盖襄公别立庙。<br/><br/>　<br/><br/>　　大夫遂怨平子。公若献弓於公为，公为，昭公子务人。且与之出射於外，而谋去季氏。公为告公果、公贲。果、贲皆公为弟。○去，起吕反。贲音奔，又扶云反，又彼义反。公果、公贲使侍人僚相告公。公寝，将以戈击之，乃走。公曰：“执之！”亦无命也。独言执之，无敕命。○侍人本亦作寺人。柤，侧加反。惧而不出，数月不见。公不怒。又使言，公执戈以惧之，乃走。又使言，公曰：“非小人之所及也。”谓僚柤为小人。○数，所土反，下数世同。见，贤遍反。公果自言，公以告臧孙，臧孙以难。言难逐。○难，如字，注同。告郈孙，郈孙以可，劝。告子家懿伯，子家羁，庄公之玄孙。○郈孙以可，绝句。劝，劝公逐季氏也。懿伯曰：“谗人以君徼幸，事若不克，君受其名，受恶名。○徼，古尧反。不可为也。<br/><br/>　　[疏]“谗人”至“为也”。<br/><br/>　　○正义曰：谗人谓公若、郈孙之徒谗季氏者，劝君使伐季氏，以君徼天之幸。幸而得胜，则以为已功；不胜，则推君为恶。不可从也。<br/><br/>　<br/><br/>　　舍民数世，以求克事，不可必也。<br/><br/>　　[疏]“舍民”至“必也”。<br/><br/>　　○正义曰：克，胜也。言君从上以来，舍民巳经数代，今以求胜，此事不可必也。<br/><br/>　<br/><br/>　　且政在焉，其难图也。”公退之。退使去。○舍音舍。辞曰：“臣与闻命矣，言若泄，臣不获死。”乃馆於公。恐受泄命之罪，故留公宫以自明。○与音预。泄，息列反，又以制反，注同，漏泄也。叔孙昭子如阚，阚，鲁邑。○阚，口暂反。公居於长府。长府，官府名。九月戊戌，伐季氏，杀公之于门，遂入之。平子登台而请曰：“君不察臣之罪，使有司讨臣以干戈，臣请待於沂上以察罪。”弗许。鲁城南自有沂水，平子欲出城待罪也。大沂水出盖县南，至“下邳入泗。○沂，鱼依反。<br/><br/>　　[疏]注“鲁城”至“入泗”。<br/><br/>　　○正义曰：《释例·土地名》：“襄十八年，沂水出东莞盖县艾山，南经琅邪东海，至下邳县入泗。”此沂水出鲁国鲁县西南入泗水。是沂水有二也。此注云“鲁城南自有沂水”，谓出鲁县者也。又云“大沂水出盖县南，至下邳入泗”，谓襄十八年之沂水也。以其有二，故辩明之。<br/><br/>　<br/><br/>　　请囚于费，弗许。请以五乘亡，弗许。子家子曰：“君其许之！政自之出久矣，隐民多取食焉，隐约穷困。○乘，绳证反。为之徒者众矣。日入慝作，弗可知也。慝，奸恶也。日冥，奸人将起叛君助季氏，不可知。○慝，他得反。冥，亡定反。众怒不可蓄也，季氏众。○蓄，敕六反，本亦作畜，下并同。蓄而弗治，将蕰。蕰，积也。○蕰，本亦作蕰，纡粉反。蕰蓄，民将生心。生心，同求将合。与季氏同求叛君者。君必悔之！”弗听。郈孙曰：“必杀之。”公使郈孙逆孟懿子。懿子，仲孙何忌。叔孙氏之司马鬷戾言於其众曰：“若之何？”莫对。众疑所助。○鬷，子公反。戾，力计反。又曰：“我，家臣也，不敢知国。凡有季氏与无，於我孰利？”皆曰：“无季氏，是无叔孙氏也。”騣戾曰：“然则救诸！”帅徒以往，陷西北隅以入。陷公围也。○陷，陷没之陷。隅，本或作堣，音同。公徒释甲执冰而踞，言无战心也。冰，椟丸盖。或云积丸是箭筩，其盖可以取饮。○踞音据。椟音独。丸，胡官反。筩音童，又音动，一音勇。<br/><br/>　　[疏]“公徒”至“而踞”。<br/><br/>　　○正义曰：二十七年传说此事云：“岂其伐人而说甲执冰以游？”则此踞是游也。《曲礼》云：“游无倨。”倨是慢也，谓傲慢而游戏。<br/><br/>　　○注“言无”至“取饮”。<br/><br/>　　○正义曰：贾逵云，冰，椟丸盖也。则是相传为此言也。《方言》曰：“弓藏谓之鞬，或谓之椟丸。”如彼文，则椟丸是盛弓者也。此或说椟丸是箭筩，其盖何以取饮。十三年传云“司释射奉壶饮冰”，谓执此也。《诗》云：“抑释掤忌，抑鬯弓忌。”鬯藏弓，则冰藏矢也。《毛传》云：“掤所以覆矢。”掤与冰，字虽异，音义同，是一器也。<br/><br/>　<br/><br/>　　遂逐之。逐公徒。孟氏使登西北隅，以望季氏，见叔孙氏之旌，以告。孟氏执郈昭伯，杀之于南门之西，遂伐公徒。子家子曰：“诸臣伪劫君者，而负罪以出，君止。使若非君本意者，君自可止不出。<br/><br/>　　[疏]“子家”至“君止”。<br/><br/>　　○正义曰：子家子以为公本意自伐季氏，非是诸臣所劫。今子家意欲得令诸臣等伪作劫君以伐季氏者，令负罪而出，君自可止住。<br/><br/>　<br/><br/>　　意如之事君也，不敢不改。”意如，季平子名。公曰：“余不忍也。”与臧孙如墓谋，辞先君，且谋所奔。遂行。己亥，公孙于齐，次于阳州。齐侯将唁公于平阴，公先至于野井。齐侯曰：“寡人之罪也。使有司待于平阴，为近故也。”齐侯自咎，本不敕有司远诣阳州，而欲近会于平阴，故令鲁侯过共，先至野井，远见迎逆，自咎以射公。○为，于伪反。咎，其九反，下同。令，力呈反。书曰：“公孙于齐，次于阳州。齐侯唁公于野井”，礼也。将求於人，则先下之，礼之善物也。物，事也。谓先往至野井。○下，遐嫁反。齐侯曰：“自莒疆以西，请致千社，二十五家为社。千社，二万五千家，欲以给公。○疆，居良反。<br/><br/>　　[疏]注“二十五家为社”。正义曰：礼有里社，故《郊特牲》称：“唯为社事，单出里。”以二十五家为里，故知二十五家为社也。<br/><br/>　<br/><br/>　　以待君命。待君伐季氏之命。寡人将帅敝赋以从执事，唯命是听。君之忧，寡人之忧也。”公喜。子家子曰：“天禄不再。天若胙君，不过周公。以鲁足矣。失鲁而以千社为臣，谁与之立？为齐臣。○胙，才路反。<br/><br/>　　[疏]“天禄”至“之位”。<br/><br/>　　○正义曰：天之福禄不可再，谓得齐千社，复得鲁国也。胙，报也。天若报君，终不得过於周公。周公止封鲁，以鲁封君足矣。若既得鲁国，又得千社，则是过周公矣。周公理不可过，得齐千社失鲁国也。既失鲁国，而以千社为臣於齐，谁复与之立也？言从君之人，皆将弃君去矣。<br/><br/>　<br/><br/>　　且齐君无信，不如早之晋。”弗从。臧昭伯率从者将盟，载书曰：“戮力壹心，好恶同之。信罪之有无，信，明也。处者有罪，从者无罪。○戮音六，又力彫反。缱绻从公，无通外内！”缱绻，不离散。○缱音遣。绻，起阮反。以公命示子家子。子家子曰：“如此，吾不可以盟。羁也不佞，不能与二三子同心，而以为皆有罪。从者陷君，留者逐君，皆有罪也。或欲通外内，且欲去君。去君，伪负罪出奔，不必缱绻从公。二三子好亡而恶定，焉可同也？陷君於难，罪孰大焉？通外内而去君，君将速入，弗通何为？而何守焉？”乃不与盟。何必守公。○好，呼报反。恶，乌路反。焉可，於虔反。难，乃旦反。不与，音预。昭子自阚归，见平子。平子稽颡，曰：“子若我何？”昭子曰：“人谁不死？子以逐君成名，子孙不忘，不亦伤乎？将若子何？”平子曰：“苟使意如得改事君，所谓生死而肉骨也。”昭子从公于齐，与公言。子家子命適公馆者执之。恐从者知叔孙谋。○稽，音启。颡，息党反。公与昭子言於幄内，曰：“将安众而纳公。”昭子请归安众。○幄，於角反。公徒将杀昭子，<br/><br/>　　[疏]“公徒将杀昭子”。<br/><br/>　　○正义曰：昭子谋归安众，而后纳公。则独公得入，从公伐季氏者，不得入，故欲杀昭子也。<br/><br/>　<br/><br/>　　伏诸道。伏兵。左师展告公。公使昭子自铸归。辟伏兵。○铸，之树反。平子有异志。不欲复纳公。○复，扶又反。冬十月辛酉，昭子齐於其寝，使祝宗祈死。戊辰，卒。耻为平子所欺，因祈而自杀。○齐，侧皆反，本又作斋。左师展将以公乘马而归，公徒执之。展，鲁大夫，欲与公俱轻归。○乘，如字，骑马也。轻，遣政反。<br/><br/>　　[疏]“左师”至“而归”。<br/><br/>　　○正义曰：古者服牛乘马，马以驾车，不单骑也。至六国之时，始有单骑。苏秦所云“车千乘，骑万匹”。是也。《曲礼》云“前有车骑”者，《礼记》汉世书耳，经典无骑字也。炫谓此左师展将以公乘马而归，欲共公单骑而归，此骑马之渐也。<br/><br/>　<br/><br/>　　壬申，尹文公涉于巩，焚东訾，弗克。文公，子朝党，於巩县涉洛水也。东訾，敬王邑。<br/><br/>　　十一月，宋公元公将为公故如晋，请纳公。○为，音于伪反。梦大子栾即位於庙，已与平公服而相之。平公，元公父。○相，息亮反。<br/><br/>　　[疏]“服而相之”。<br/><br/>　　○正义曰：言已与父平公盛服饰，而辅相之也。<br/><br/>　<br/><br/>　　旦，召六卿。公曰：“寡人不佞，不能事父兄，父兄谓华、向。以为二三子忧，寡人之罪也。若以群子之灵，获保首领以没，唯是楄柎所以藉幹者，楄柎，棺中笭床也。幹，骸骨也。○殁音没，楄，蒲田反。柎，步口反，又音附。藉，在夜反。笭，力丁反。骸，咖皆反。<br/><br/>　　[疏]注“楄柎”至“骨也”。<br/><br/>　　○正义曰：《说文》云：“楄，方木也。幹，胁也”。木以藉胁，明是棺中笭床也。宋元所言藉幹者，举胁而言耳，非独为胁。故云幹，骸骨也。<br/><br/>　<br/><br/>　　请无及先君。”欲自贬损。仲几对曰：“君若以社稷之故，私降昵宴，群臣弗敢知。昵，近也。降昵宴，谓损亲近声乐饮食之事。○昵，女乙反。若夫宋国之法，死生之度，先君有命矣，群臣以死守之，弗敢失队。臣之失职，常刑不赦。臣不忍其死，君命袛辱。”言君命必不行，袛，適也。○队，直类反。袛音支。宋公遂行。己亥，卒于曲棘。为明年梁丘据语起本。十二月庚辰，齐侯围郓。欲取以居公，不书围，郓人自服，不成围。<br/><br/>　　[疏]注“欲取”至“成围”。<br/><br/>　　○正义曰：经书“取郓”而传言“围郓”。故云“郓人自服，不成围”。以传云书取，言易也。故贾为此解，杜从之也。刘炫以为此时围郓而未得，明年方始取之。经即因围书“取”，传言实围之日，非自服也。而规杜氏。今知非者，案二十六年，公围成亦是围而不得，而书围，此若围郓不得何以不书围？案元年“伐莒，取郓”，书取，不言伐，此围郓，取郓，亦书取不言围，其义正同，何为不可？刘何知此年围郓未服？郓若未服，经何得书“取”？苟出胸臆而规杜氏，非也。<br/><br/>　<br/><br/>　　初，臧昭伯如晋，臧会窃其宝龟偻句，偻句，龟所出地名。○偻，力主反，又力具反。句，居具反。<br/><br/>　　[疏]注“偻句”至“地名”。<br/><br/>　　○正义曰：释鱼云：“一曰神龟，二曰灵龟，三曰摄龟，四曰宝龟，五曰文龟，六曰筮龟，七曰山龟，八曰泽龟，九曰水龟，十曰火龟。”则龟名无偻句。故云所出地之名。臧氏有蔡又有此，盖所宝非一。<br/><br/>　<br/><br/>　　以卜为信与僣，僣吉。僣，不信也。○僣，子念反，注同。臧氏老将如晋问，问昭伯起居。会请往。代家老行。昭伯问家故，尽对。故，事也。及内子与母弟叔孙，则不对。内子，昭伯妻。不对，若有他故。再三问，不对。归，及郊，会逆。问，又如初。又不对。至，次於外而察之，皆无之。执而戮之，逸，奔郈。郈鲂假使为贾正焉。郈在东平无盐县东南。鲂假，郈邑大夫。贾正，掌货物使有常贾，若巿吏。○鲂音房。贾音嫁，注同。<br/><br/>　　[疏]“使为贾正焉”。<br/><br/>　　○正义曰：贾正，如《周礼》之贾师也。“贾师二十四则一人”。其职云：“各掌其次之货贿之治，辨其物而均平之。禁贵卖者，使有恒贾。”此郈邑大夫使为贾正，使为郈巿之贾正也。郈在后为叔孙私邑，此时尚为公邑，故使贾正通计簿於季氏。<br/><br/>　<br/><br/>　　计於季氏，送计簿於季氏。○簿，步户反。臧氏使五人以戈楯伏诸桐汝之闾，桐汝，里名。○楯，食准反，又音允。会出，逐之，反奔，执诸季氏中门之外。平子怒，曰：“何故以兵入吾门？”拘臧氏老。季、臧有恶。相怨恶。及昭伯从公，平子立臧会。立以为臧氏后。会曰：“偻句不余欺也。”传言卜筮之验，善恶由人。<br/><br/>　　楚子使薳射城州屈，复茄人焉；还复茄人於州屈。○屈，居勿反，一音其勿反。茄人音加。城丘皇，迁訾人焉。移訾人於丘皇。使熊相禖郭巢，季然郭卷。使二大夫为巢、卷筑郭也。卷城在南阳叶县南。○相，息亮反。禖音梅。卷音权，或眷勉反。为，于伪反。子大叔闻之，曰：“楚王将死矣。使民不安其土，民必忧，忧将及王，弗能久矣。”为明年楚子居卒传。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10331.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10333.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

