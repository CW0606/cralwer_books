<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十八 成十六年，尽十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十八 成十六年，尽十八年全文,孔颖达作品" />
<meta name="description" content="春秋左传正义原文阅读,卷二十八 成十六年，尽十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10177.html";
var nextpage="novel-read-1018-10310.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十八 成十六年，尽十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10177.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十八 成十六年，尽十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:22:41<span class="divide">|</span></p>
<div class="page-body">
<div class="page-content">
<p>　　【经】十有六年，春，王正月，雨木冰，（无传。记寒过节，冰封著树。○“雨木冰”，如字，《公羊传》曰“雨而木冰也”，旧子付反。著，直略反。）<br/><br/>　　[疏]“正月雨木冰”。<br/><br/>　　○正义曰：正月，今之仲冬，时犹有雨，未是盛寒。雨下即著树为冰，记寒甚之过其节度。《公羊》、《穀梁》皆云“雨而木冰”，是冰封著树也。今世时有之，皆寒甚所致也。<br/><br/>　<br/><br/>　　夏，四月，辛未，滕子卒。不书名，未同盟。<br/><br/>　　郑公子喜帅师侵宋。喜，穆公子子罕也。<br/><br/>　　六月，丙寅，朔，日有食之。无传。<br/><br/>　　晋侯使栾黡来乞师。将伐郑。黡，栾书子。○黡，於斩反；徐，於玷反。<br/><br/>　　[疏]注“黡，栾书子”。<br/><br/>　　○正义曰：十八年悼公之入，黡尚为公族大夫，此时栾书尚在，黡未为卿，而得名见经者，襄二十九年，郑公孙段未为卿而见经，杜云：“盖以摄卿行”，然则此亦当以摄卿故书。<br/><br/>　<br/><br/>　　甲午晦，晋侯及楚子、郑伯战于鄢陵。楚子、郑师败绩。楚师未大崩，楚子伤目而退，故曰“楚子败绩”。鄢陵，郑地，今属颍川郡。○鄢，谒晚反，又於建反。<br/><br/>　　[疏]注“楚师”至“败绩”。<br/><br/>　　○正义曰：此战楚师未至於败，而楚子身伤，故书“楚子败绩”也。泓之战宋公伤股，师亦败绩，故书师败，而不书宋公败也。君将不言帅师，以君重於师也。战陈以师相敌，死亡既多，举师为重，故师败君伤者，唯书师败而已，不复书君身败也。刘炫又云：“若君将被杀获者，复以杀获者为重，既书师败，又书杀获。即韩之战获晋侯，大棘之战获华元，鸡父之战获胡沈之君是也。”<br/><br/>　<br/><br/>　　楚杀其大夫公子侧。侧，子反。背盟无礼，卒以败师，故书名。<br/><br/>　　秋，公会晋侯、齐侯、卫侯、宋华元、邾人于沙随，沙随，宋地。梁国宁陵县北有沙随亭。不见公。不及鄢陵战故。不讳者，耻轻於执止。<br/><br/>　　[疏]注“不及”至“执止”。<br/><br/>　　○正义曰：诸公被执者，皆讳不书执。此会晋侯不肯见公，不讳之者，公为国内有故，不及战期，虽不见公，非公之罪。是为耻轻於执止，故直书之，以示谏公之意，冀公改过，无后犯。及归，书“公至自会”，以无罪，不讳，故依法告庙也。<br/><br/>　<br/><br/>　　公至自会。无传。<br/><br/>　　公会尹子、晋侯、齐国佐、邾人伐郑。尹子，王卿士。子，爵。<br/><br/>　　曹伯归自京师。为晋侯所赦，故书归。诸侯归国，或书名，或不书名，或言归自某，或言自某归，无传义例，从告辞。<br/><br/>　　九月，晋人执季孙行父，舍之于苕丘。苕丘，晋地。舍之苕丘，明不以归。不称行人，非使人。○苕音条。使，所吏反。<br/><br/>　　[疏]注“苕丘”至“使人”。<br/><br/>　　○正义曰：昭十三年晋人执季孙意如以归，此言舍之苕丘，明其不以归也。大夫因使被执，无罪者则书行人，以见无罪。於时行父从公伐郑，在军见执，虽则无罪，不称行人，以其非使人故也。季孙意如得释而归，书“意如至自晋”，此行父得释，不书“至”者，《释例》曰：“贾氏以为书执行父，舍于苕丘，言失其所。不书至者，剌晋听谗执之，示巳无罪也。案传囚之苕丘，以别晋都，无义例也。公待于郓，与行父俱归，厌於公尊，故不书行父至耳。若欲示无罪，则宜於执见义，今既直书其执，处绝不书至，乃所以示终於见执，非示无罪也。”《穀梁》以行父至不致者，为公在故，与杜义合也。<br/><br/>　<br/><br/>　　冬，十月，乙亥，叔孙侨如出奔齐。公未归，命国人逐之。<br/><br/>　　十有二月，乙丑，季孙行父及晋郤犨盟于扈。晋许鲁平，故盟。<br/><br/>　　公至自会。无传。伐而以会致，史异文。<br/><br/>　　乙酉，剌公子偃。鲁杀大夫皆言剌，义取於《周礼》三剌之法。○剌，本又作刾，七赐反；《尔雅》云，杀也。<br/><br/>　　【传】十六年，春，楚子自武城使公子成以汝阴之田求成于郑。（汝水之南，近郑地。○近，附近之近。）郑叛晋，子驷从楚子盟于武城。（为晋伐郑起。）<br/><br/>　　夏，四月，滕文公卒。<br/><br/>　　郑子罕伐宋，滕，宋之与国。郑因滕有丧而伐宋，故传举滕侯卒。侵、伐，经、传异文，经从告，传言实。他皆放此。宋将鉏、乐惧败诸汋陂。败郑师也。乐惧，戴公六世孙。将鉏，乐氏族。○鉏，仕鱼反；徐音在鱼反。汋，七药反；徐音酌，一音市药反。陂，彼宜反。<br/><br/>　　[疏]注“乐惧”至“氏族”。<br/><br/>　　○正义曰：乐惧是戴公六世孙，《世本》有文也。将鉏为乐氏之族，不知所出。杜《谱》於乐氏之下乐鉏、将鉏为一人。传无乐鉏之文，不知其故何也？<br/><br/>　<br/><br/>　　退，舍於夫渠，不儆。宋师不儆备。○夫音扶。儆，京领反。郑人覆之，败诸汋陵，获将鉏、乐惧。宋恃胜也。汋陂、夫渠、汋陵，皆宋地。○覆，徐敷目反，一音扶又反，又芳又反。<br/><br/>　　卫侯伐郑，至于鸣雁，为晋故也。鸣雁，在陈留雍丘县西北。○为，于伪反。<br/><br/>　　晋侯将伐郑。范文子曰：“若逞吾愿，诸侯皆叛，晋可以逞。逞，快也。晋厉公无道，三郤骄。故欲使诸侯叛，冀其惧而思德。若唯郑叛，晋国之忧，可立俟也。”栾武子曰：“不可以当吾世而失诸侯，必伐郑。”乃兴师。栾书将中军，士燮佐之；代荀庚。<br/><br/>　　[疏]“栾书”至“燮佐之”。<br/><br/>　　○正义曰：《晋语》云：“鄢陵之役，晋伐郑，荆救之。栾武子将上军，范文子将下军。”与此异者，彼孔晁注云：“上下，中军之上下也。传曰：‘栾书将中军，士燮佐之。’又曰：‘栾、范以其族夹公行。’”引此为正。是彼谓分中军为二，将将上而佐将下。<br/><br/>　<br/><br/>　　郤锜将上军，代士燮。荀偃佐之；代郤锜。偃，荀庚子。韩厥将下军；郤至佐新军。荀罃居守。荀罃，下军佐。於是郤焠代赵旃将新军，新上下军罢矣。○守，手又反。<br/><br/>　　[疏]注“荀罃”至“罢矣”。<br/><br/>　　○正义曰：十三年传云：“韩厥将下军，荀罃佐之”，又此年末传云“知武子将下军，郤犨将新军”，是其文也。三年作六军，其新三军将佐六人皆赏鞍之功，死亡不复存，至此唯有韩厥在耳。郤至佐新军，不言中下，是新军唯一知新上下军於是罢矣。<br/><br/>　<br/><br/>　　郤犨如卫，遂如齐，皆乞师焉。栾黡来乞师，孟献子曰：“有胜矣。”卑让有礼，故知其将胜楚。戊寅，晋师起。郑人闻有晋师，使告于楚，姚句耳与往。句耳，郑大夫。与往，非使也。为先归张本。○句，古侯反。与音预。使，所吏反。楚子救郑。司马将中军，子反。令尹将左，子重。右尹子辛将右。公子壬夫。过申，子反。入见申叔时，叔时老，在申。○过，古禾反。曰：“师其何如？”对曰：“德、刑、详、义、礼、信，战之器也。器，犹用也。德以施惠，刑以正邪，详以事神，义以建利，礼以顺时，信以守物。民生厚而德正，财足则思无邪。○邪，似嗟反，注皆同。用利而事节。动不失利，则事得其节。时顺而物成，群生得所。上下和睦，周旋不逆，动顺理。求无不具，下应上。○应，应对之应。各知其极。无二心。故《诗》曰：‘立我烝民，莫匪尔极。’烝，众也。极，中也。《诗·颂言》先王立其众民，无不得中正。○烝，之乘反，注同。<br/><br/>　　[疏]注“烝众”至“中正”。<br/><br/>　　○正义曰：“烝，众”，《释诂》文。“极，中”，常训也。《诗·颂·思文》之篇，美后稷之德。《周语》云“昔我先王世后稷”，故杜以先王言之，言先王后稷立其众人，无不得其中正也。当尧之末，洪水滔天，人不粒食皆失其正性，后稷教人耕稼以养之，各复本性，故无不得中正也。<br/><br/>　<br/><br/>　　是以神降之福，时无灾害，民生敦厖，和同以听，敦，厚也。厖，大也。○厖，莫降反。<br/><br/>　　[疏]注“敦，厚。厖，大也”。<br/><br/>　　○正义曰：皆《释诂》文也。言人之生计，若财物足，皆丰厚而多大。《管子》曰：“仓廪实而知礼节，衣食足而知荣辱。让生於有馀，争生於不足。”是其人生厚大，则心和而听上命也。<br/><br/>　<br/><br/>　　莫不尽力以从上命，致死以补其阙，阙，战死者。此战之所由克也。今楚内弃其民，不施惠。而外绝其好；义不建利。○好，呼报反。渎齐盟，不详事神。○渎，徒木反。而食话言；信不守物。○话，户快反。奸时以动，礼不顺时。周四月，今二月，妨农业。○奸音干，本或作干。<br/><br/>　　[疏]注“礼不”至“农业”。<br/><br/>　　○正义曰：沈氏云：“晋亦奸时，所以无天殃者，以郑既有罪，晋人讨之，楚党有罪之郑，故独谓之奸时。”<br/><br/>　<br/><br/>　　而疲民以逞。刑不正邪，而苟快意。○疲，本亦作罢，音皮，下注同。<br/><br/>　　[疏]注“刑不”至“快意”。<br/><br/>　　○正义曰：《鲁语》曰：“大刑用甲兵，其次用斧钺，故大者陈之原野，小者致之朝市。”则征伐之刑，刑之大者，“刑不正邪，而苟快意”，正谓伐晋是也。此六句言楚无上六事，随便而言，故与上不次。服虔以“外绝其好”为刑不正邪也，“食话言”为义不建利也，“疲民以逞”为信不守物也。杜以“食话言”是言之不信也，快意征伐是刑之失所也，故不从旧说。<br/><br/>　<br/><br/>　　民不知信，进退罪也。人恤所底，其谁致死？底，至也。○底，徐音旨，又之履反。<br/><br/>　　[疏]注“底”至“也”。<br/><br/>　　○正义曰：底声近至故为至也，在上之信不著於人，号令无常，动情恣意，或乍东乍西，或欲迟欲速，每事如此，不可测量，人不知信，进退获罪，人人各忧其身，不知性命所至，谁肯致死战也？<br/><br/>　<br/><br/>　　子其勉之！吾不复见子矣。”言其必败不反。○复见，一本无复字。复，扶又反。<br/><br/>　　[疏]“对曰”至“子矣”。<br/><br/>　　○正义曰：叔时此对，首尾相成。先举六名，云“战之器也”，言有此六事，乃可以战，若器用然也。自“德以施惠”至“信以守物”，辨六事施用之处也。自“民生厚”至“所由克”，言能用六事得战胜之意也。自“今楚内弃其民”至“疲民以逞”，言楚不行六事也。“民不知信”以下言楚必败之意也。德者，得也，自得於心，美行之大名。有大德者以德抚人，是德用之以施恩惠也。有奸邪者断以刑罚，是刑用之以正邪辟也。详者，祥也，古字同耳。《释诂》云：“祥，善也。”李巡曰：“祥，福之善也。事神得福，乃名为祥。”是祥用之以事神也。义者，宜也，物皆得宜，利乃生焉，故义所以生立利益也。礼者，履也，其所践履，当识时要，故礼所以顺时事也。言而无信，物将散矣，故信所以守群物也。人君用此道以抚下民，民之生计丰厚，财用足，则民之德皆正矣。德谓人之性行。《论语》云：“民德归厚矣”，即是正也。此一句覆上“德以施惠”。由上施恩惠，故民生计丰厚也，财用有利益，而每事得节，饥则有食，寒则有衣，其事皆得节矣此一句覆上“义以建利”也。政不扰民，时节皆顺，春种夏耨，而物得成矣。此一句覆上“礼以顺时”也。自上及下，和睦相亲，周旋运转，不有违逆，上之所求，下无不具，下民自知其中，无复二心。故《诗》美先王成立我之众民，无不於女先王得其中正，言先王善养下民，使得中也。自“上下和睦”以下，至“莫匪尔极”，总论在上德、义、礼三事，以教於下，则在下之人皆无邪恶，以信自守，即包上“刑以正邪”“信以守物”二句也。圣王先成於民，而后致力於神，民既如此，是以明神下之福祐，时无水旱灾害。此覆上“详以事神”也。故下民生计皆丰厚而多大，人皆和同其心以听进止，无不尽已之力以从上命，战陈之上，有被杀伤者，皆致其死命，以补其空阙之处，此战之所由得而胜也。今楚内弃其国内之民，不行施惠，是无德也；外绝其邻国之好，不得其利，是无义也；与晋结盟，而复背之，贯渎齐同之盟，是无详也；与人要言，今背其语，食消善言，是无信也；夏之二月，农事正烦，奸犯时节，而动兵伐人，是无礼也；晋人无罪，苟欲伐之，疲劳下民，以快己欲，是无刑也。六事皆无，是无器也。无器而战，其可胜乎？上若有信，民知所適；上既无信，不知所从，从前言则违后令，从后令则背前言。人既不知在上之信，其进与退皆得罪也。人人忧其所至，不知已之性命将至何处，其谁肯致死而战也？子其勉力为之。此行也必败，吾不复得见子矣。知其必死，与之长诀也。<br/><br/>　<br/><br/>　　姚句耳先归，子驷问焉。对曰：“其行速，过险而不整。速则失志，不思虑也。不整，丧列。志失列丧，将何以战？楚惧不可用也。”五月，晋师济河。闻楚师将至，范文子欲反，曰：“我伪逃楚，可以纾忧。纾，缓也。○丧，息浪反，下同。纾音舒。夫合诸侯，非吾所能也，以遗能者，我若群臣辑睦以事君，多矣。”武子曰：“不可！”六月，晋、楚遇於鄢陵。范文子不欲战。郤至曰：“韩之战，惠公不振旅；众散败也。在僖十五年。○遗，唯季反，下注“问遗也”同。辑，又作集，音同。亦七入反。箕之役，先轸不反命；死於狄也。在僖三十三年。邲之师，荀伯不复从，荀林父奔走，不复故道。在宣十二年。○从，徐子容反，音或如字。皆晋之耻也。子亦见先君之事矣。见先君成败之事。今我辟楚，又益耻也。”文子曰：“吾先君之亟战也，有故。亟，数也。○亟，去吏反。数，所角反。秦、狄、齐、楚皆彊，不尽力，子孙将弱。今三彊服矣，齐、秦、狄。敌楚而已。唯圣人能外内无患。自非圣人，外宁必有内忧，骄亢则忧患生也。○亢，苦浪反。盍释楚以为外惧乎？甲午晦，楚晨压晋军而陈。压，笮其未备。○盍，户腊反。压，於中反；徐於辄反。陈直觐反下及注皆同。笮，侧百反。军吏患之。范匄趋进，匄，士燮子。○匄本又作丐，古害反。曰：“塞井夷灶，陈於军中，而疏行首。疏行首者，当陈前决开营垒为战道。○行，户郎反，一音如字，注同。垒，力轨反。晋、楚唯天所授，何患焉？”文子执戈逐之，曰：“国之存亡，天也，童子何知焉？”栾书曰：“楚师轻窕，固垒而待之，三日必退。退而击之，必获胜焉。”郤至曰：“楚有六间，不可失也。其二卿相恶，子重、子反。○窕，敕彫反，又敕吊反。恶如字，又乌路反。王卒以旧，罢老不代。○卒，子忽反，下皆同。郑陈而不整，不整列。蛮军而不陈，蛮夷从楚者不结陈。陈不违晦，晦，月终，阴之尽。故兵家以为忌。<br/><br/>　　[疏]注“晦月”至“忌”。<br/><br/>　　○正义曰：日为阳精，月为阴精。兵尚杀害，阴之道也，行兵贵月盛之时，晦是月终，阴之尽也，故兵家以晦为忌，不用晦日陈兵也。昭二十三年七月，戊辰晦，吴败楚师于鸡父，吴犯兵忌而战胜者，杜云：“违兵忌晦战，击楚所不意，彼知楚有可败之机，晦是兵家所忌，原楚之情，必以吴为不动，故以晦日掩之，击楚不备故也。”<br/><br/>　<br/><br/>　　在陈而嚣，嚣，喧哗也。○嚣，许骄反，徐读曰嗷，五高反，注及后同。喧，本又作諠，况元反。哗，本又作譁，音华。合而加嚣。陈合宜静，而益有声。各顾其后，莫有斗心；人恤其所底。旧不必良，以犯天忌，我必克之。”楚子登巢车，以望晋军。巢车，车上为橹。○巢，《说文》作轈，云：兵车高如巢，以望敌也；《字林》同。橹音鲁。<br/><br/>　　[疏]注“巢车，车上为橹”。<br/><br/>　　○正义曰：《说文》云：“轈，兵高车加巢，以望敌也。”橹，泽中守草楼也。是巢与橹俱是楼之别名。<br/><br/>　<br/><br/>　　子重使大宰伯州犁侍于王后。州犁，晋伯宗子，前年奔楚。○大宰，音泰，官名，大者多同，以意求之。王曰：“骋而左右，何也？”骋，走也。曰：“召军吏也。”“皆聚於中军矣。”曰：“合谋也。”“张幕矣。”曰：“虔卜於先君也。”虔，敬也。○幕音莫。“彻幕矣。”曰：“将发命也。”“甚嚣，且尘上矣。”曰：“将塞井夷灶而为行也。”夷，平也。○上，时掌反。行，户郎反，下“夹公行”同。“皆乘矣，左右执兵而下矣。”曰：“听誓也。”左，将帅。右，车右。○乘，绳证反，下同。将，子匠反，下“去将”同。帅，所类反，下“元帅”同。<br/><br/>　　[疏]注“左，将帅。右，车右”。<br/><br/>　　○正义曰：兵车为元帅在中，御者在左也；其馀将帅，皆御者在中，将帅在左也。左右执兵而下，唯御者持车不下耳。<br/><br/>　<br/><br/>　　“战乎？”曰：“未可知也。”“乘而左右皆下矣。”曰：“战祷也。”祷，请於鬼神。○祷，丁老反，或丁报反。伯州犁以公卒告王。公，晋侯。苗贲皇在晋侯之侧，亦以王卒告。贲皇，楚斗椒子。宣四年奔晋。○贲，扶云反。皆曰：“国士在，且厚，不可当也。”晋侯左右皆以伯州犁在楚，知晋之情。且谓楚众多，故惮合战。与苗贲皇意异。○惮，徒旦反。<br/><br/>　　[疏]注“晋侯”至“意异”。<br/><br/>　　○正义曰：服虔以此“皆曰”之文，在州犁、贲皇之下，解云：“贲皇、州犁皆言曰，晋、楚之士皆在君侧，且陈厚，不可当。以为州犁言晋彊，贲皇言楚彊，故云“皆曰”也。若如服言，贲皇既言楚不可当，何故复请分良以击其左右？故杜不用其说。晋侯左右皆为此言，以惮伯州犁耳。<br/><br/>　<br/><br/>　　苗贲皇言於晋侯曰：“楚之良，在其中军王族而已。请分良以击其左右，而三军萃於王卒，萃，集也。○萃，似醉反。必大败之。”公筮之。史曰：“吉。其卦遇复，震下坤上，复，无变。<br/><br/>　　[疏]注“震下”至“无变”。<br/><br/>　　○正义曰：《说卦》：“震为雷，坤为地。”《复·象》曰：“雷在地中，复。”服虔云：“复，反也。阴盛於上，阳动於下，以喻小人作乱於上，圣人兴道於下，万物复萌，制度复理，故曰复也。其筮六爻无变者，故言其所遇之卦而已。<br/><br/>　<br/><br/>　　曰：‘南国&#11978;戚，射其元王，中厥目。’此卜者辞也。复，阳长之卦。阳气起子，南行推阴，故曰南国蹙也。南国势&#11978;戚，离受其咎。离为诸侯，又为目阳气激南，飞矢之象。故曰：“射其元王，中厥目。”○&#11978;戚，子六反。射，食亦反，注及下“射之”同。中，丁仲反，注同。长，丁丈反。激，古狄反。<br/><br/>　　[疏]注“此卜”至“厥目”。<br/><br/>　　○正义曰：此实筮也，而言卜者，卜筮通言耳。此既不用《周易》，而别为之辞，盖卜筮之书，更有此类，筮者据而言耳。服虔以为阳气触地射出，为射之象，杜以阳气激南，为飞矢之象，二者无所依冯，各以意说，得失终於无验，是非无以可明。今以杜言离为诸侯者，案《礼器》云：“大明生於东，君西酌牺象。”郑玄云：“象日出东方而西行也。”《诗·邶·柏舟》郑笺云：“日，君象也。”《说卦》：“离为日。”故为诸侯。<br/><br/>　<br/><br/>　　国&#11978;戚、王伤，不败何待？”公从之。从其言而战。有淖於前，淖，泥也。○淖，乃孝反；徐，徒较反。乃皆左右相违於淖。违，辟也。步毅御晋厉公，栾针为右。步毅即郤毅。彭名御楚共王，潘党为右。石首御郑成公，唐苟为右。栾、范以其族夹公行，二族强，故在公左右。○共音恭。夹，古洽反。<br/><br/>　　[疏]注“二族”至“左右”。<br/><br/>　　○正义曰：刘炫云：“族者，属也。属谓中军，以中军夹公耳，非谓宗族之兵。”今知非者，杜云“二族”者，顺传之文，无明言宗族之事，刘诬杜以为宗族，妄规其过，非也。<br/><br/>　<br/><br/>　　陷於淖。栾书将载晋侯，针曰：“书退！国有大任，焉得专之？在君前，故子名其父。大任，谓元帅之职。○焉，於虔反。<br/><br/>　　[疏]“国有”至“专之”。<br/><br/>　　○正义曰：言国有元帅之大任，何得专意废之，而为御也。<br/><br/>　　○注“在君”至“其父”。<br/><br/>　　○正义曰：《曲礼》曰：“父前子名，君前臣名。”郑玄云：“对至尊，无大小，皆相名。”以君至尊，为在君前，故子名其父。<br/><br/>　<br/><br/>　　且侵官，冒也；载公为侵官。○冒，莫报反，徐莫比反。失官，慢也；去将而御，失官也。离局，奸也。远其部曲为离局。○离，力志反，注同。远，于万反。有三罪焉，不可犯也。”乃掀公以出於淖。掀，举也。○掀，徐许言反，云捧毂举之，则公轩起也；一曰掀，引也，胡根反，一音虚斤反；《字林》云，举出也，火气也；又丘近反。<br/><br/>　　[疏]注“掀举也”。<br/><br/>　　○正义曰：《说文》云：“掀，举出也。”公在於淖，知掀当训为举也。<br/><br/>　<br/><br/>　　癸巳，潘尫之党与养由基蹲甲而射之，彻七札焉。党，潘尫之子。蹲，聚也。一发达七札，言其能陷坚。○尫，乌黄反。之党，一本作潘尫之子党。案注云：“党，潘尫之子也。”则传文不得有“子”字，古本此及襄二十三年“申鲜虞之传挚”，皆无“子”字。蹲，在尊反，徐又在损反，一音才官反。札，侧八反，徐侧乙反。<br/><br/>　　[疏]“潘尫之党”。<br/><br/>　　○正义曰：潘尫之子，其名为党。襄二十三年“申鲜虞之传挚”，辞与此同，古人为文略言耳。<br/><br/>　<br/><br/>　　以示王，曰：“君有二臣如此，何忧於战？”二子以射夸王。○夸，苦瓜反。王怒曰：“大辱国！贱其不尚知谋。○知音智。诘朝尔射，死艺！”言女以射自多，必当以艺死也。诘朝，犹明朝，是战日。○朝如字，注同。女音汝。吕锜梦射月，中之，退入於泥。吕锜，魏锜。○射，食亦反，下至“使射吕锜”皆同。占之，曰：“姬姓，日也；周世姬姓尊。异姓，月也，异姓卑。必楚王也。射而中之，退入於泥，亦必死矣！”锜自入泥，亦死象。○中，丁仲反，下及注皆同。及战，射共王，中目。王召养由基，与之两矢，使射吕锜。中项，伏弢。弢，弓衣。○项，户讲反。弢，他刀反。以一矢复命。言一发而中。郤至三遇楚子之卒，见楚子，必下，免胄而趋风。疾如风。楚子使工尹襄问之以弓，问，遗也。<br/><br/>　　[疏]注“问，遗也”。<br/><br/>　　○正义曰：遗人以物，谓之为问。问弦多以琴，问子贡以弓，《论语》云：“问人於他邦”，皆是也。<br/><br/>　<br/><br/>　　曰：“方事之殷也，殷，盛也。有韎韦之跗注，君子也。韎，赤色。跗注，戎服，若袴而属於跗，与袴连。○韎，莫拜反，又音妹，徐莫盖反。跗，方于反。注，之树反。袴，苦故反。属，章玉反。<br/><br/>　　[疏]注“韎赤”至“袴连”。<br/><br/>　　○正义曰：郑玄《诗》笺云：“韎，茅蒐染也。”韎声也。韦昭云：“茅蒐，今绛草也。急疾呼芽蒐成韎也。”茅蒐即今之蒨也。贾逵云：“一染曰韎。”《释器》云“一染谓之縓”，谓一入赤为浅赤色也。跗注，兵戎之服，自要以下而注於脚。跗谓属袴於下与跗相连。《周礼·司服》：“凡兵事，韦弁服。”郑玄云：“韦弁，以韎韦为弁，又以为衣、裳。晋郤至衣韎韦之跗注是也。”《郑志》以跗当为幅，谓裁韦若布帛之幅相缝属。郑言“以为衣、裳”，则衣、裳不连。《聘礼》：“君使卿韦弁，归饔饩。”郑玄云：“其服盖韎布以为衣而素裳。”郑以彼非戎事，当为素裳，明衣、裳不连。跗，杜言连者，谓要脚连耳。若然，在军之服，其色皆同耳。谓均服振振，上下同色。郤至与众同服，所以独见识者，礼法虽有此服，军士未必尽然，郤至服必鲜华，故楚王偏识之。<br/><br/>　<br/><br/>　　识见不穀而趋，无乃伤乎？”恐其伤。郤至见客，免胄承命，曰：“君之外臣至，从寡君之戎事，以君之灵，间蒙甲胄，间，犹近也。○近如字，一本或作与，音预。不敢拜命。介者不拜。○介音界。<br/><br/>　　[疏]注“介者不拜”。<br/><br/>　　○正义曰：《曲礼》云：“介者不拜，为其拜而蓌拜。”郑玄云：“蓌则失容节，蓌犹笮也。”虑其笮甲折。<br/><br/>　<br/><br/>　　敢告不宁，君命之辱。以君辱赐命，故不敢自安。<br/><br/>　　[疏]注“以君”至“自安”。<br/><br/>　　○正义曰：刘炫以为：“楚王云‘无乃伤乎’，恐其伤也；答云‘敢告不宁’，告其身不伤耳。魏犨云‘不有宁也’，以伤为宁，此与魏犨相似。”今知不然者，案僖二十八年魏焠云：“以君之灵不有宁也。谓不有被伤以自宁也。知不与彼同者，以彼云“不有宁”，谓不有损伤，此直云“不宁”，既无“有”字，又先无被伤之状，与魏犨不同也。案检杜注，“敢告不宁君命之辱”宜连读之，若“敢告不宁”别自为句，则“君命之辱”一句零行无所依附，故知与彼不同。刘君不寻此意，以为与魏犨相似，而规杜，非也。<br/><br/>　<br/><br/>　　为事之故，敢肃使者。”言君辱命来问，以有军事不得答，故肃使者，肃，手至地，若今撎。○为，于伪反。使，所吏反，注及下同。撎，伊志反，揖也；《字林》云，举首下手也。<br/><br/>　　[疏]注“言君”至“今撎”。<br/><br/>　　○正义曰：《周礼·大祝》：“辨九拜，九曰肃拜。”郑司农云：“肃拜，但俯下手，今时撎是也。”《说文》云：“撎，举首下手也。”其势如今揖之小别。《晋宋仪注》：“贵人待贱人，贱人拜，贵人撎。”<br/><br/>　<br/><br/>　　三肃使者而退。晋韩厥从郑伯，从，逐也。其御杜溷罗曰：“速从之！其御屡顾，不在马，可及也。”韩厥曰：“不可以再辱国君。”乃止。二年鞍战，韩厥已辱齐侯。○溷，户昏、户本二反。郤至从郑伯，其右茀翰胡曰：“谍辂之，余从之乘，而俘以下。”欲遣轻兵单进以距郑伯车前，而自后登其车以执之。○茀，府勿反。翰，徐音韩。谍音牒。辂，五嫁反。乘，绳证反。轻，遣政反，又如字。<br/><br/>　　[疏]注“欲遣”至“执之”。<br/><br/>　　○正义曰：《说文》云：“谍，军中反间也。”兵书有反间之法，谓诈为敌国之人，入其军中，伺候间隙以反告己军，令谓之细作人也。此欲令谍迎郑伯，则非一人细作，於时郑伯退走，故杜以为轻兵单进，绕郑伯之前，逆距郑伯，使郑伯前视轻兵，不复顾后，得自后登其车以执之也。郑军乱走，轻兵独出其间，亦谍之类，故翰胡得以谍言之。<br/><br/>　<br/><br/>　　郤至曰：“伤国君有刑。”亦止。石首曰：“卫懿公唯不去其旗，是以败於荧。”乃内旌於弢中。荧战在闵二年。○去，起吕反。荧，户扃反。旌音精。<br/><br/>　　[疏]“内旌於弢中”。<br/><br/>　　○正义曰：旌谓郑伯所建之旗，弢是盛旌之囊也。《周礼》“全羽为旞，析羽为旌”，谓空建鸟羽者也。但九旗竿首，皆有析羽，故旌为之总名，故此传郑伯与子重所建皆以旌言之，其郑伯所建，当是交龙之旂，子重所建，当是熊虎之旗。《周礼》：“中秋，教治兵，辨旗物，诸侯载旂，军吏载旗。”郑玄云：“军吏，诸军帅也。凡旌旗，有军众者画异物，无者帛而已。”子重为将，自然当建熊虎之旗。<br/><br/>　<br/><br/>　　唐苟谓石首曰：“子在君侧，败者壹大。我不如子，子以君免，我请止。”乃死。败者壹大，谓军大崩也。言石首亦君之亲臣而就御，与车右不同。故首当御君以退，己当死战。楚师薄於险，薄，迫也。叔山冉谓养由基曰：“虽君有命，为国故，子必射。”王有“死艺”命。○冉，如炎反。为，于伪反。射，食亦反。乃射，再发，尽殪。叔山冉搏人以投，中车，折轼。晋师乃止。言二子皆有过人之能。○发如字，徐音废。殪，於计反。搏音博。中，丁仲反。所，之设反，又市列反。轼音式。囚楚公子茷。为郤至见谮张本。○茷，扶废反。<br/><br/>　　[疏]“囚楚公子茷”。<br/><br/>　　○正义曰：《晋语》谓之王子发钩，盖一名一字也。<br/><br/>　<br/><br/>　　栾针见子重之旌，请曰：“楚人谓夫旌，子重之麾也，彼其子重也。曰臣之使於楚也，子重问晋国之勇，臣对曰：‘好以众整。’曰：‘又何如？’又问其馀。○夫音扶。麾，许危反。日，人实反。使，所吏反，下“免使者”同。好，呼报反，下及注皆同。臣对曰：‘好以暇。’暇，閒暇。○閒音闲。今两国治戎，行人不使，不可谓整；临事而食言，不可谓暇。食好整之言。○使，所吏反，又如字。请摄饮焉。”摄，持也。持饮往饮子重。○往饮，於鸩反。公许之。使行人执榼承饮，造于子重，承，奉也。○榼，苦腊反。造，七报反，曰：“寡君乏使，使针御持矛，御，侍也。是以不得犒从者，使某摄饮。”于重曰：“夫子尝与吾言於楚，必是故也。不亦识乎？”知其以往言好暇，故致饮。○犒，苦报反。从才用反。受而饮之，免使者而复鼓。免，脱也。○复，扶又反，注及下同。旦而战，见星未已。子反命军吏察夷伤，夷亦伤也。<br/><br/>　　[疏]注“夷亦伤也”。<br/><br/>　　○正义曰：服虔云：“金创为夷。”杜以战用五兵，唯殳无刃，所言伤者，皆刃伤也，何须於此独辨金木？故知夷亦伤也，复言之耳。<br/><br/>　<br/><br/>　　补卒乘，补死亡。○乘，绳证反，下同。缮甲兵，缮，治也。展车马，展，陈也。○陈如字。鸡鸣而食，唯命是听。复欲战。晋人患之。苗贲皇徇曰：“蒐乘、补卒，蒐，阅也。○徇，似俊反。蒐，所留反。秣马、利兵，秣，穀马也。○秣音末。脩陈、固列，固，坚也。○陈，直觐反，又如字。蓐食、申祷，申，重也。○蓐音辱。重，直用反。明日复战！”乃逸楚囚。逸，纵也。○纵，子用反。王闻之，召子反谋。穀阳竖献饮於子反，子反醉而不能见。穀阳，子反内竖。○见，贤遍反。<br/><br/>　　[疏]注“穀阳，子反内竖”。<br/><br/>　　○正义曰：郑玄云：“竖，未冠者之名。”故杜以为内竖也。案《吕氏春秋》云：“荆共王与晋厉公战于鄢陵，荆师败，共王伤。临战，司马子反渴而求饮，竖阳穀操酒而进之，子反曰：‘却酒也。’竖阳穀曰：‘非酒也。’子反曰：“却酒也。’竖阳穀又曰：‘非酒也。’子反受而饮之。子反之为人也，嗜酒，甘而不能绝於口，醉。战既罢，共王欲复战，而谋使召司马子反，子反辞以心疾。共王驾往视之，入幄中，闻酒臭而还，曰：‘今日之战，不穀亲伤，所恃者司马也。而司马又若此，不穀无与复战矣。’於是遂罢师去之，斩司马子反以为戮。”与此不同者，传依简牍本纪，彼采传闻异辞，所说既殊，其文亦异。<br/><br/>　<br/><br/>　　王曰：“天败楚也夫！余不可以待。”乃宵遁。晋入楚军，三日穀。食楚粟三日也。○夫音扶。三日穀，本或作“三日馆穀”，误也。范文子立於戎马之前，曰：“君幼，诸臣不佞，佞，才也。○君幼，本或作“君幼弱”。何以及此？君其戒之！戒勿骄。《周书》曰：‘惟命不于常。’有德之谓。”《周书·康诰》。言胜无常命，唯德是与。<br/><br/>　　[疏]注“周书”至“是与”。<br/><br/>　　○正义曰：周公称成王之命，告康叔以此言也。唯上天之命，不常於一人也，言善则得之，恶则失之，唯有德者，於是与之。<br/><br/>　<br/><br/>　　楚师还，及瑕，瑕，楚地。王使谓子反曰：“先大夫之覆师徒者，君不在。谓子玉败城濮时，王不在军。○覆，芳服反。子无以为，过不穀之罪也。”子反再拜稽首曰：“君赐臣死，死且不朽。王引过，亦所以责子反。臣之卒实奔，臣之罪也。”子重复谓子反曰：“初陨师徒者，而亦闻之矣。盍图之！”闻子玉自杀。终二卿相恶。○卒，从此已前皆子忽反。陨，于敦反。盍，户腊反。对曰：“虽微先大夫有之，大夫命侧，侧敢不义？言以义命已，不敢不受。<br/><br/>　　[疏]“虽微”至“不义”。<br/><br/>　　○正义曰：微，无也。纵使虽无先大夫有此旧事，今大夫将义命已，敢不以为之义乎？<br/><br/>　<br/><br/>　　侧亡君师，敢忘其死？”王使止之，弗及而卒。战之日，齐国佐、高无咎至于师，无咎，高固子。卫侯出于卫，公出于坏隤。坏隤，鲁邑。齐、卫皆后，非独鲁。明晋以侨如故不见公。○坏，户怪反，徐音怀。隤，徒回反。<br/><br/>　　[疏]“卫侯”至“坏隤”。<br/><br/>　　○正义曰：“出于卫”者，已出卫竟也。“公出於坏隤”，始从坏隤而出，犹未出鲁竟。下云“公待於坏隤”、“设守而后行”，是出国止於坏隤，更从坏隤而出。<br/><br/>　<br/><br/>　　宣伯通於穆姜，穆姜，成公母。欲去季、孟而取其室。季文子、孟献子。○去，起吕反。将行，穆姜送公，而使逐二子。公以晋难告，会晋伐郑。○难，乃旦反。曰：“请反而听命。”姜怒，公子偃、公子鉏趋过，二子，公庶弟。○鉏，仕居反。<br/><br/>　　[疏]注“二子，公庶弟”。<br/><br/>　　○正义曰：沈氏云，以剌公子偃，不云弟故也。<br/><br/>　<br/><br/>　　指之曰：“女不可，是皆君也。”言欲废公，更立君。○女音汝。公待於坏隤，申宫、儆备，申敕宫备。○儆，京领反。设守而后行，是以后。后晋、楚战期。○守，手又反。使孟献子守于公宫。<br/><br/>　　秋，会于沙随，谋伐郑也。郑伯未服。宣伯使告郤犨曰：“鲁侯待于坏隤，以待胜者。”观晋、楚之胜负。郤焠将新军，且为公族大夫，以主东诸侯。主齐、鲁之属。取旷于宣伯，而诉公于晋侯。诉，谮也。晋侯不见公。<br/><br/>　　曹人请于晋曰：“自我先君宣公即世，在十三年。国人曰：‘若之何？忧犹未弭。’弭，息也。既葬，国人皆将从子臧，所谓忧未息。○弭，亡氏反。而又讨我寡君，前年晋侯执曹伯。以亡曹国社稷之镇公子，谓子臧逃奔宋。是大泯曹也，泯，灭也。先君无乃有罪乎？言今君无罪而见讨，得无以先君故。若有罪，则君列诸会矣。诸侯虽有篡弑之罪，侯伯已与之会，则不复讨。前年会于戚，曹伯在列，盟毕乃执之，故曹人以为无罪。○篡，初患反。弑音试。复，扶又反，下及下文“复请”同。<br/><br/>　　[疏]注“请侯”至“无罪”。<br/><br/>　　○正义曰：诸侯废立，当由天子。但春秋之世，王政不行，若篡弑而立，则侯伯既列於会，便是已成为君，臣人得杀之，邻国不得复讨。往年为戚之会，主为讨曹，但晋侯既列於会，盟毕乃始执之，故曹人以为无罪也。宣元年会于平州，以定公位。齐非侯伯，而得公位定者，纵非侯伯，乃是彊邻，既得与会，即为党援，晋若讨鲁，齐必救之，於是晋国竟不伐鲁，是由会齐而公位遂定也。<br/><br/>　<br/><br/>　　君唯不遗德、刑，遗，失也。以伯诸侯，岂独遗诸敝邑？敢私布之。”为曹伯归不以名告传。○伯，如字，又音霸。<br/><br/>　　[疏]注“为曹”至“告传”。<br/><br/>　　○正义曰：诸侯被执，及归，或名或否，虽从告辞，传不为例，但诸侯尊贵，不斥其名。《曲礼》曰：“诸侯不生，名；诸侯失地，名；灭同姓，名。”是诸侯称名者是罪责之事，彼告者亦量其事之善否，恶之则以名告。故《释例》曰：“蔡侯般弑父自立，楚子欲显行刑诛，以章伯业，诱而杀之。蔡人深怨，故称名以告。春秋从而书之。”是告者，谓其有罪，则称名以告；谓其无罪，则告不以名。此曹人诉君无罪，晋侯从而释之，言其无罪而归，故晋人不以名告。下云：“晋侯谓子臧：‘反，吾归而君。’”是晋人告其归也。此传说曹伯无罪，是为经不以名告之传也。<br/><br/>　<br/><br/>　　七月，公会尹武公及诸侯伐郑。将行，姜又命公如初，复欲使公逐季、孟。公又申守而行。诸侯之师次于郑西，我师次于督扬，不敢过郑。督扬，郑东地。○守，手又反，下注同。过，古卧反，又古禾反。子叔声伯使叔孙豹请逆于晋师，豹，叔孙侨如弟也。侨如於是遂作乱，豹因奔齐。<br/><br/>　　[疏]注“豹叔”至“奔齐”。<br/><br/>　　○正义曰：此时七月也，至十月而侨如奔齐。昭四年传称穆子去叔孙氏，及庚宗，遇妇人，使私为食而宿焉。后生竖牛。適齐，娶於国氏，生孟丙、仲壬。乃云宣伯奔齐，穆子馈之，则似豹在齐多年，侨如始往，故服虔以为叔孙豹先在齐矣，此时从国佐在师，声伯令人就齐师使豹，豹不忘宗国，闻白国佐，为鲁请逆。杜不然者，若豹以前在齐，则非复鲁臣，声伯正可因之以请，不得云声伯使豹，声伯安得专使背叛之臣也？又声伯岂无鲁人可使，而崎岖艰险，远使他国之人乎？今传言声伯使豹，明在鲁军，得为声伯使耳。下云声伯“食使者而后食”，不言食豹，而言食使者，明豹因请逆，遂即不还，还者豹之介耳。於时鲁师在郑，从郑向齐，涂出於鲁，豹必过鲁乃去，故得宿於庚宗。彼传因言宿於庚宗，遂说娶於国氏，生二子耳。二子之生，必在侨如奔后。豹之还鲁，虽无归年，而襄二年始见於经，竖牛已能奉雉，故杜以为此年去，彼年归，故下注云：传因言其终。<br/><br/>　<br/><br/>　　为食於郑郊。师逆以至。声伯戒叔孙以必须所逆晋师至，乃食。声伯四日不食以待之，食使者，使者，豹之介。○食使，音嗣。使，所吏反，注同。介音界，下文“敢介大国”同。而后食。言其忠也。○而后食，一本作“声伯而后食”。<br/><br/>　　诸侯迁于制田。荧阳宛陵县东有制泽。知武子佐下军，武子，荀罃。以诸侯之师侵陈，至于鸣鹿。陈国武平县西南有鹿邑。遂侵蔡。未反，侵陈、蔡不书，公不与。○与音预。诸侯迁于颍上。戊午，郑子罕宵军之，宋、齐、卫皆失军。将主与军相失。宋、卫不书，后也。○将，子匠反。<br/><br/>　　[疏]注“将主”至“后也”。<br/><br/>　　○正义曰：服虔以失军为失其军粮。传称“诸侯迁于颍上，子罕宵军之”，则军诸侯之营，不军其辎重，安得为失军粮也？故杜以为“将主与军相失”，谓夜里迸散相失耳。此诸侯即伐郑之诸侯也。经书“公会尹子、晋侯、齐国佐、邾人伐郑”，不书宋、卫，传言宋、卫皆失军，则宋、卫在矣，在而不书，后至故也。<br/><br/>　<br/><br/>　　曹人复请子晋。晋侯谓子臧：“反！吾归而君。”以曹人重子臧故。子臧反，曹伯归。子臧自宋还。子臧尽致其邑与卿而不出。不出仕。<br/><br/>　　宣伯使告郤犨曰：“鲁之有季、孟，犹晋之有栾、范也，政令於是乎成。今其谋曰：‘晋政多门，不可从也。政不由君。宁事齐、楚，有亡而已，蔑从晋矣！’蔑，无也。若欲得志於鲁，请止行父而杀之，行父，季文子也。我毙蔑也，蔑，孟献子。时留守公宫。○毙，婢世反。而事晋，蔑有贰矣。鲁不贰，小国必睦。不然，归必叛矣。”<br/><br/>　　九月，晋人执季文子于苕丘。公还，待于郓，郓，鲁西邑。东郡廪丘县。东有郓城。○廪，力甚反。使子叔声伯请季孙于晋。郤犨曰：“苟去仲孙蔑而止季孙行父，吾与子国，亲於公室。”亲鲁甚於晋公室。○去，起吕反，下同。对曰：“侨如之情，子必闻之矣。闻其淫慝情。○慝，吐得反，下文同。若去蔑与行父，是大弃鲁国，而罪寡君也。若犹不弃，而惠徼周公之福，使寡君得事晋君，则夫二人者，鲁国社稷之臣也。若朝亡之，鲁必夕亡。以鲁之密迩仇雠，仇雠谓齐、楚。○夫音扶。朝如字。<br/><br/>　　[疏]“若朝”至“夕亡”。<br/><br/>　　○正义曰：“朝亡之”，谓朝失蔑与行父也；“鲁必夕亡”，谓亡属他国也。下云“亡而为雠”，是欲弃晋而属齐、楚。<br/><br/>　<br/><br/>　　亡而为雠，治之何及？”言鲁属齐、楚，则还为晋雠。郤犨曰：“吾为子请邑。”对曰：“婴齐，鲁之常隶也，隶，贱官。○为，于伪反。敢介大国以求厚焉！介，因也。承寡君之命以请，承，奉也。若得所请，吾子之赐多矣，又何求？”<br/><br/>　　范文子谓栾武子曰：“季孙於鲁，相二君矣。二君，宣、成。○相，息亮反。妾不衣帛，马不食粟，可不谓忠乎？信谗慝而弃忠良，若诸侯何子？叔婴齐奉君命无私，不受郤犨请邑。○衣，於既反。食，旧如字，对上句应作嗣音。谋国家不贰，谓四日不食，以坚事晋。图其身不忘其君，辞邑、不食，皆先君而后身。若虚其请，是弃善人也。子其图之！”乃许鲁平，赦季孙。<br/><br/>　　冬，十月，出叔孙侨如而盟之，侨如奔齐。诸大夫共盟，以侨如为戒。<br/><br/>　　十二月，季孙及郤犨盟于扈。归，剌公子偃，偃与鉏俱为姜所指，而独杀偃，偃与谋。○偃与，音预。召叔孙豹于齐而立之。近此七月，声伯使豹请逆於晋，闻鲁人将讨侨如，豹乃辟其难，先奔齐，生二子，而鲁乃召之，故襄二年豹始见经，传於此因言其终。○难，乃旦反。见，贤遍反。<br/><br/>　　齐声孟子通侨如，声孟子，齐灵公母，宋女。使立於高、国之閒。位比二卿。侨如曰：“不可以再罪。”奔卫，亦閒於卿。传亦终言侨如之佞。○閒，徐音间厕之间，读者或如字。<br/><br/>　　晋侯使郤至献楚捷于周，与单襄公语，骤称其伐。伐，功也。<br/><br/>　　[疏]“晋侯”至“其伐”。<br/><br/>　　○正义曰：《周语》称郤至见召桓公，与之语，召桓公与告单襄公，非郤至自与襄公语也。襄公论郤至将死，答召桓公语耳，非语诸大夫也。其文与此小异，其意与此大同。《周语》详而此传略，先贤或以为《国语》非丘明所作，为其或有与传不同故也。“骤称其伐”，谓数数自伐其功，《周语》说郤至自伐之言多矣，共辞不可具载。<br/><br/>　<br/><br/>　　单子语诸大夫曰：“温季其亡乎！温季，郤至。○语，鱼据反。<br/><br/>　　[疏]“温季其亡乎”。<br/><br/>　　○正义曰：《周语》单襄公答召桓公云：“人有言曰：‘兵在颈者。’其郤至之谓乎！”即具论郤至之失，乃曰：“以吾观之，兵在其颈，不可久也。”<br/><br/>　<br/><br/>　　位於七人之下，佐新军，位八人。<br/><br/>　　[疏]“位於七人之下”。<br/><br/>　　○正义曰：此时栾书将中军，士燮佐之；郤锜将上军，荀偃佐之；韩厥将下军，荀偃佐之；郤犨将新军，郤至佐之；是位在七人之下。<br/><br/>　<br/><br/>　　而求掩其上。称已之伐，掩上功。<br/><br/>　　[疏]注“称己”至“上功”。<br/><br/>　　○正义曰：《周语》曰：郤至自称已有大功，欲求晋国之政，召桓公谓之曰：“吾子则贤矣。晋国之举，不失其次，吾惧政之未及子也。”至谓召桓公曰：“何次之有？先大夫荀伯，下军之佐，以为政，赵宣子未有军行而以为政，今燮伯自下军往。是三子也，吾又过之无不及也。若佐新军而以之为政，不亦可乎？将必求之。”是掩上功。<br/><br/>　<br/><br/>　　怨之所聚，乱之本也。多怨而阶乱，何以在位？怨为乱阶。《夏书》曰：‘怨岂在明？不见是图。’逸《书》也。不见细微也。○见，贤遍反，又如字，注同。<br/><br/>　　[疏]“夏书”至“可乎”。<br/><br/>　　○正义曰：《夏书·五子之歌》第一章也。其为人所怨者，岂必在明白之处乎？其於人所不见，当於是图谋之。此书之言，将谓慎其细小之事者也。今乃明明言之，道己欲掩其上，此事甚明。“其可乎”，言必不可也。杜不见古文，故云逸《书》。<br/><br/>　<br/><br/>　　将慎其细也。今而明之，其可乎？”言郤至显称已功，所以明怨咎。<br/><br/>　　【经】十有七年，春，卫北宫括帅师侵郑。（括，成公曾孙。○括，古活反。）<br/><br/>　　夏，公会尹子、单子、晋侯、齐侯、宋公、卫侯、曹伯、邾人伐郑。晋未能服郑，故假天子威，周使二卿会之。晋为兵主，而犹先尹、单，尊王命也。单伯称子，盖降爵。<br/><br/>　　六月，乙酉，同盟于柯陵。柯陵，郑西地。○柯，古河反。<br/><br/>　　秋，公至自会。无传。<br/><br/>　　齐高无咎出奔莒。<br/><br/>　　九月，辛丑，用郊。无传。九月郊祭，非礼明矣。书用郊，从史文。<br/><br/>　　[疏]注“九月”至“史文”。<br/><br/>　　○正义曰：传例启蛰而郊，今九月郊祀，是非礼明矣。《公羊传》曰：“用者何？用者不宜用也。九月，非所用郊也。”《穀梁传》曰：“夏之始可以承春，以秋之末，承春之始，盖不可矣。九月用郊，用者，不宜用也。”贾逵以二传为说，诸书用者，不宜用也。《释例》曰：“辛丑用郊，文异而丘明不发传，因时史之辞，非圣贤意也。刘、贾以为诸言用，皆不宜用，反於礼者也。施之用郊，似若有义，至於用币、用鄫子，诸若此此，皆当须书用，以别所用者也。若不言用，则事叙不明。所谓辞穷，非圣人故造此用以示义也。且诸过祀三望之类，奚独皆不书用邪？案《左氏传》，用币于社，传曰：‘得礼。’冉有用矛於齐师，孔子以为义，无不宜用之例也。丘明云：‘我师岂欺我哉！’”<br/><br/>　<br/><br/>　　晋侯使荀罃来乞师。无传。将伐郑。<br/><br/>　　冬，公会单子、晋侯、宋公、卫侯、曹伯、齐人、邾人伐郑。郑犹未服故也。<br/><br/>　　十有一月，公至自伐郑。无传。<br/><br/>　　壬申，公孙婴卒于貍脤。十一月无壬申，日误也。貍脤，阙。○貍，力之反。脤，市轸反。<br/><br/>　　[疏]注“十一”至“脤阙”。<br/><br/>　　○正义曰：杜《长历》推十一月丁亥朔，六日壬辰，十六日壬寅，二十六日壬子，十日丙申，二十二日戊申，不知壬申二字何者为误。《长历》云：《公羊》、《穀梁传》及诸儒皆以为十月十五日也。十月庚午围郑，十三日也，推至壬申，诚在十五日。然据传曰十一月诸侯还自郑，壬申，至于貍脤而卒，此非十月，分明误在日也。又杜於《土地》之篇，凡有地名二十六所，不知所在之国，貍脤即是其一，不知是何国之地，故直云阙也。杜又称旧说曰，壬申，十月十五日，貍脤，鲁地也。传曰“十月庚午围郑”，则二日未得及鲁竟也。《释例》又曰：“鲁大夫卒其竟内，则不书地。传称季平子行东野，卒于房是也。”以此益明貍脤非鲁地矣。以下有十二月丁巳朔，逆而推之，故诸旧说皆以壬申为十月十五日也。《公羊》、《穀梁传》以为待公至，然后卒大夫故十月之日书在十一月之下，於《左传》则不通，故杜以为日误。<br/><br/>　<br/><br/>　　十有二月，丁巳，朔，日有食之。无传。<br/><br/>　　邾子玃且卒。无传。五同盟。○玃，俱缚反，徐居碧反。且，子馀反。<br/><br/>　　[疏]注“五同盟”。<br/><br/>　　○正义曰：玃且以文十四年即位，宣十七年盟于断道，成二年于蜀，五年于蟲牢，七年于马陵，九年于蒲，十五年于戚，此年于柯陵，凡七同盟。而云五者，沈以杜数同盟之例，但有君盟者，不数大夫之盟，此二年盟蜀，十七年盟柯陵，皆邾之大夫，故不数之。刘炫并数二盟，而规其过，非也。<br/><br/>　<br/><br/>　　晋杀其大夫郤锜、郤犨、郤至。<br/><br/>　　楚人灭舒庸。<br/><br/>　　【传】十七年，春，王正月，郑子驷侵晋虚、滑。（虚、滑，晋二邑。滑，故滑国，为秦所灭，时属晋，后属周。○虚，起居反。）<br/><br/>　　[疏]注“虚滑”至“属周”。<br/><br/>　　○正义曰：僖三十三年，秦人灭滑。经书“入”，则是灭而不有，不知灭后属何国也。此言侵晋，知此时属晋耳。襄十八年传楚：公子格侵费滑、胥靡。注云：胥靡，郑邑。不言费滑杜意当以费滑为周邑也。然则若是周邑，常言侵周以别之。定六年传称郑伐周冯、滑、胥靡，尔时胥靡亦为周邑。盖费滑、胥靡，周、郑之间，襄时属郑，定时属周。<br/><br/>　<br/><br/>　　卫北宫括救晋，侵郑，至于高氏。不书救，以侵告。高氏，在阳翟县西南。<br/><br/>　　夏，五月，郑大子髡顽、侯獳为质於楚，侯獳，郑大夫。○髡，苦门反。獳，乃侯反。质音致。楚公子成、公子寅戍郑。<br/><br/>　　公会尹武公、单襄公及诸侯伐郑，自戏童至于曲洧。今新汲县治曲洧城，临洧水。○戏，许宜反。洧，于轨反。治，直吏反。<br/><br/>　　[疏]注“洧水”。<br/><br/>　　○正义曰：《释例》云：“洧水出荧阳密县西北阳城山，东南至颍川长平县入颍。”<br/><br/>　<br/><br/>　　晋范文子反自鄢陵，前年鄢陵战还。使其祝宗祈死，祝宗，主祭祀祈祷者。曰：“君骄侈而克敌，是天益其疾也。难将作矣！爱我者惟祝我，使我速死，无及於难，范氏之福也。”六月戊辰，士燮卒。传言厉公无道，故贤臣忧惧，因祷自裁。○侈，尺氏反，又尸氏反。难，乃旦反，下同。祝，之又反。<br/><br/>　　[疏]注“传言”至“自裁”。<br/><br/>　　○正义曰：刘炫以为士燮及昭子之卒，適与死会，非自杀。今知非者，以传云使祝宗祈死，又云“祝我使我速死，无及於难”，是其欲死之意；叔孙昭子心怀忧惧，亦与此同，身皆并卒，故知自裁。若其二人之死，適与死会，《春秋》之内，唯有两人愿死，何得身死皆与相当？故杜斟酌传文，以为自杀。刘以为偶然而死，以规杜失，非也。何休《膏肓》以为人生有三命：有寿命以保度，有随命以督行，有遭命以摘暴。未闻死可祈也。故杜以为因祷自裁也。传记此事者，欲见厉公无道，贤臣忧惧。<br/><br/>　<br/><br/>　　乙酉，同盟于柯陵，寻戚之盟也。戚盟在十五年。<br/><br/>　　楚子重救郑，师于首止。诸侯还。畏楚强。<br/><br/>　　齐庆克通于声孟子，与妇人蒙衣乘辇而入于闳。庆克庆封父。蒙衣，亦为妇人服，与妇人相冒。闳，巷门。○与，如字，徐音预。闳音宏。冒，亡报反。<br/><br/>　　[疏]“于闳”。<br/><br/>　　○正义曰：《释宫》云：“宫中衕，谓之壸”，“衕门谓之闳。”孙炎曰：“衕，舍间道也。”李巡曰：“闳，衕头门也。”<br/><br/>　<br/><br/>　　鲍牵见之，以告国武子，鲍牵，鲍叔牙曾孙。武子召庆克而谓之。庆克久不出，惭卧於家，夫人所以怪之。而告夫人曰：“国子谪我。”谪，谴责也。○谪，直革反。谴，遣战反。夫人怒。<br/><br/>　　国子相灵公以会，会伐郑。○相，息亮反，下“相施氏”同。高、鲍处守。高无咎、鲍牵。○守，手又反。及还，将至，闭门而索客。蒐索，备奸人。○索，所白反，注同。孟子诉之曰：“高、鲍将不纳君，而立公子角。国子知之。”角，顷公子。○顷音倾。秋，七月，壬寅，刖鲍牵而逐高无咎。无咎奔莒，高弱以卢叛。弱，无咎子。卢，高氏邑。刖音月，又五刮反。齐人来召鲍国而立之。国，牵之弟文子。初，鲍国去鲍氏而来为施孝叔臣。施氏卜宰，匡句须吉。卜立家宰。○句，其俱反。施氏之宰，有百室之邑。与匡句须邑，使为宰。以让鲍国，而致邑焉。施孝叔曰：“子实吉。”对曰：“能与忠良，吉孰大焉。”鲍国相施氏忠，故齐人取以为鲍氏后。仲尼曰：“鲍庄子之知不如葵，葵犹能卫其足。”葵倾叶向日，以蔽其根，言鲍牵居乱，不能危行言孙。○知音智。向，许亮反，本又作响。行，下孟反。<br/><br/>　　冬，诸侯伐郑。前夏未得志故。十月，庚午，围郑。楚公子申救郑，师于汝上。十一月，诸侯还。不书围，畏楚救，不成围而还。<br/><br/>　　[疏]“汝上”。<br/><br/>　　○正义曰：《释例》云：“汝水出南阳鲁县大盖山，东北至河南梁县，东南经襄城、颍川、汝南，至汝阴褒信县入淮。”<br/><br/>　<br/><br/>　　初，声伯梦涉洹，洹水出汲郡林虑县，东北至魏郡长乐县入清水。○洹音桓，一音恒；今上俗音袁。虑，力於反。乐音洛，下“乐平”同。或与已琼瑰，食之，琼，玉。瑰，珠也。食珠玉，含象。○琼，求营反。瑰，古回反。含，户暗反，本亦作唅。<br/><br/>　　[疏]注“琼玉”至“含象”。<br/><br/>　　○正义曰：琼是玉之美者。《广雅》云：“玟瑰，珠也。”吕靖《韵集》云：“玟瑰，火齐珠也。”含者或用玉，或用珠，故梦食珠玉为含象也。《诗毛传》云：“琼瑰石而次玉。”《礼纬》：“天子含用珠，诸侯用玉，大夫用碧。”此声伯得有琼瑰者，案《周礼》天子含用玉，则《礼纬》之文未可全依，或可珠玉兼有，故《释例》云：“珠玉曰含。”<br/><br/>　<br/><br/>　　泣而为琼瑰，盈其怀。泪下化为珠玉，满其怀。从而歌之曰：“济洹之水，赠我以琼瑰。归乎！归乎！琼瑰盈吾怀乎！”从，就也。梦中为此歌。惧不敢占也。还自郑，壬申，至于貍脤而占之，曰：“余恐死，故不敢占也。今众繁而从余三年矣，无伤也。”言之，之莫而卒。繁，犹多也。传戒数占梦。○莫音暮。数，所角反。<br/><br/>　　[疏]“今众”至“伤也”。<br/><br/>　　○正义曰：声伯之意，以初得此梦，谓凶在已，惧不敢占。今众既繁多，而从余三年，余之此梦，凶灾散在众人，不在己也，故云无伤。<br/><br/>　<br/><br/>　　齐侯使崔杼为大夫，使庆克佐之，帅师围卢。讨高弱。○杼，直吕反。国佐从诸侯围郑，以难请而归。请於诸侯。○难，乃旦反，下及注同。遂如卢师，杀庆克，以穀叛。疾克淫乱，故杀之。齐侯与之盟于徐关而复之。十二月，卢降。使国胜告难于晋，待命于清。胜，国佐子。使以高氏难告晋。齐欲讨国佐，故留其子於外。清，阳平乐县是。为明年杀国佐传。○降，下江反。<br/><br/>　　[疏]“待命于清”。<br/><br/>　　○正义曰：欲遣国胜告难，故令待进止之命在于清地，非是使还待命。<br/><br/>　<br/><br/>　　晋厉公侈，多外嬖。外嬖，爱幸大夫。○嬖，必计反。反自鄢陵，欲尽去群大夫而立其左右。终如士燮言。○反自鄢陵，本作自鄢陵。去，起吕反。胥童以胥克之废也，怨郤氏，童，胥克之子。宣八年郤缺废胥克。而嬖於厉公。郤锜夺夷阳五田，五亦嬖於厉公。郤犨与长鱼矫争田，执而梏之，梏，械也。○矫，居表反。梏，古毒反。械，户戒反。与其父母妻子同一辕。系之车辕。既，矫亦嬖於厉公。栾书怨郤至，以其不从已而败楚师也，欲废之。鄢陵战，栾书郤固垒。郤至言楚有六间以取胜也。使楚公子茷告公曰：“此战也，郤至实召寡君，鄢陵战，晋囚公子茷以归。以东师之未至也，齐、鲁、卫之师与军帅之不具也。曰：‘此必败！荀罃佐下军居守，郤犨将新军乞师，故言不具。○帅，所类反。守，手又反。吾因奉孙周以事君。’”孙周，晋襄公曾孙悼公。君，楚王也。<br/><br/>　　[疏]注“孙周”至“悼公”。<br/><br/>　　○正义曰：《晋世家》云：“悼公周者，其先祖父捷，晋襄公少子也，不得立，号为桓叔，桓叔生惠伯谈，谈生悼公周。”是周为襄公曾孙也。<br/><br/>　<br/><br/>　　公告栾书，书曰：“其有焉！不然，岂其死之不恤而受敌使乎？谓鄢陵战时，楚子问郤至以弓。○使，所吏反。君盍尝使诸周而察之？”尝，试也。○盍，户腊反，使，所吏反，又如字。郤至聘于周，栾书使孙周见之。公使觇之，信。觇，伺也。○觇，敕廉反。伺音司，又丝嗣反。遂怨郤至。<br/><br/>　　厉公田，与妇人先杀而饮酒，后使大夫杀。传言厉公无道，先妇人而后卿佐。郤至奉豕，进之於公。寺人孟张夺之，寺人，奄士。郤至射而杀之。公曰：“季子欺余！”季子，郤至。公反以为郤至夺孟张豕。○射，食亦反。厉公将作难，胥童曰：“必先三郤，族大，多怨。去大族，不逼；不逼公室。○逼，彼力反，下同。敌多怨，有庸。”讨多怨者，易有功。○易，以豉反。公曰：“然！”郤氏闻之，郤锜欲攻公，曰：“虽死，君必危。”郤至曰：“人所以立，信、知、勇也。信，不叛君；知，不害民；勇，不作乱。失兹三者，其谁与我？死而多怨，将安用之？言俱死，无用多其怨咎。○知音智，下同。君实有臣而杀之，其谓君何？我之有罪，吾死后矣。若杀不辜，将失其民，欲安，得乎？言不得安君位。待命而已。受君之禄，是以聚党。有党而争命，争死命也。罪孰大焉？”传言郤至无反心。<br/><br/>　　壬午，胥童、夷羊五帅甲八百，将攻郤氏。八百人也。长鱼矫请无用众，公使清沸魋助之，沸魋，亦嬖人。○沸，甫味反。魋，徒回反。抽戈结衽，衽，裳际。○衽，而甚反，徐音而鸩反。而伪讼者。伪与清沸魋讼。三郤将谋於榭。榭，讲武堂。<br/><br/>　　[疏]注“榭，讲武堂”。<br/><br/>　　○正义曰：《楚语》云“榭不过讲军实焉”，是榭为讲武堂。传言“将谋於榭”，似仍未至榭，犹在涂也。下云“杀驹伯、苦成叔於其位”，位，所坐之处，则己至榭矣。三郤虑公杀已，谋欲自安，未及谋而已死，故云“将”耳，非谓未至榭也。或可“将谋於榭”是未至榭，故杜云：“位，所坐处也。”谓当时随便所坐之处，故长鱼矫得伪讼而杀之，若已至榭，不应就榭伪讼。<br/><br/>　<br/><br/>　　矫以戈杀驹伯、苦成叔於其位。位，所坐处也。驹伯，郤锜。苦成叔，郤犨。○处，昌虑反。温季曰：“逃威也。”遂趋。郤至本意欲禀君命而死，今矫等不以君命而来，故欲逃凶贼为害，故曰威，言可畏也。或曰畏当为藏。矫及诸其车，以戈杀之。皆尸诸朝。陈其尸於朝。胥童以甲劫栾书、中行偃於朝。矫曰：“不杀二子，忧必及君！”公曰：“一朝而尸三卿，余不忍益也！”对曰：“人将忍君。人谓书与偃。○一朝如字。<br/><br/>　　[疏]“一朝而尸三卿”。<br/><br/>　　○正义曰：一朝谓一旦也。《晋语》说此事：“一旦而尸三卿，不可益也。”<br/><br/>　<br/><br/>　　臣闻乱在外为奸，在内为轨。御奸以德，德，绥远。○轨，本又作宄，音同。御，鱼吕反，下同。御轨以刑。刑治近也。不施而杀，不可谓德；臣逼而不讨，不可谓刑。德、刑不立，奸、轨并至。臣请行！”遂出，奔狄。行，去也。○施，如字，或式豉反。公使辞於二子，辞谢书与偃也。曰：“寡人有讨於郤氏，郤氏既伏其辜矣，大夫无辱，其复职位！”胥童劫而执之，故云辱也。皆再拜稽首曰：“君讨有罪，而免臣於死，君之惠也。二臣虽死，敢忘君德？”乃皆归。公使胥童为卿。<br/><br/>　　公游于匠丽氏，匠丽，嬖大夫家。栾书、中行偃遂执公焉。召士匄，士匄辞。辞不往也。召韩厥，韩厥辞，曰：“昔吾畜於赵氏，孟姬之谗，吾能违兵。畜，养也。违，去也。韩厥少为赵盾所待养，及孟姬之乱，晋将讨赵氏，而厥去其兵，示不与党，言此者，明己无所偏助。孟姬乱在八年。○去，起吕反，下同。少，诗照反。古人有言曰：‘杀老牛，莫之敢尸。’而况君乎？二三子不能事君，焉用厥也？”尸，主也。○焉，於虔反。<br/><br/>　　舒庸人以楚师之败也，败於鄢陵。舒庸，东夷国人。道吴人围巢，伐驾，围釐、虺，巢、驾、釐、虺，楚四邑。○道音导，下及注同。驾，如字；一音加。釐，力之反。虺，许鬼反。遂恃吴而不设备。楚公子橐师袭舒庸，灭之。<br/><br/>　　闰月，乙卯，晦，栾书、中行偃杀胥童。以其劫己故。○橐，他洛反。民不与郤氏，胥童道君为乱，故皆书曰“晋杀其大夫”。厉公以私欲杀三郤，而三郤死不以无罪书。偃以家怨害胥童，而胥童受国讨文。明郤氏失民，胥童道乱，宜其为国戮。<br/><br/>　　[疏]注“厉公”至“国戮”。<br/><br/>　　○正义曰：厉公以私欲杀三郤，则三郤无罪，经应直云晋杀其大夫，不应称名也。又胥童为栾书、中行偃所杀，乃直是两下相杀，今经书二者并为国讨之文，故传解之。言民不与郤氏郤氏有罪也；胥童道君为乱，胥童有罪也，故皆书曰“晋杀其大夫”。以二者，据其死状，皆非国讨，故传正其二者之罪，解其并为国讨之意。刘炫云：“杜言三郤不以无罪书，正谓不书盗，书盗即无罪也。胥童之死，本非国家所杀，故特言‘胥童受国讨文’。其实传意并论郤氏受国讨，故云‘皆书曰晋杀其大夫’也。杜又云：‘郤氏失民，胥童道乱’，乃总释传，并言二者皆为国讨之意也。”<br/><br/>　<br/><br/>　　【经】十有八年，春，王正月，晋杀其大夫胥童。（传在前年，经在今春，从告。）<br/><br/>　　庚申，晋弑其君州蒲。不称臣，君无道。<br/><br/>　　齐杀其大夫国佐。国武子也。<br/><br/>　　公如晋。<br/><br/>　　夏，楚子、郑伯伐宋。宋鱼石复入于彭城。传例曰：以恶入也。彭城，宋邑，今彭城县。○复，扶又反。<br/><br/>　　公至自晋。<br/><br/>　　晋侯使士匄来聘。<br/><br/>　　秋，杞伯来朝。<br/><br/>　　八月，邾子来朝。<br/><br/>　　筑鹿囿。筑墙为鹿苑。○囿音又。<br/><br/>　　已丑，公薨于路寝。<br/><br/>　　冬，楚人、郑人侵宋。子重先遣轻军侵宋，故称人而不言伐。○轻，遣政反。<br/><br/>　　晋侯使士鲂来乞师。○鲂音房。<br/><br/>　　十有二月，仲孙蔑会晋侯、宋公、卫侯、邾子齐崔杼同盟于虚朾。虚朾，地阙。○虚，起居反。朾，他丁反。<br/><br/>　　丁未，葬我君成公。<br/><br/>　　【传】十八年，春，王正月，庚申，晋栾书、中行偃使程滑弑厉公，（程滑，晋大夫，）葬之于翼东门之外，以车一乘。（言不以君礼葬。诸侯葬车七乘。○乘，绳证反，注同也。）<br/><br/>　　[疏]注“言不”至“七乘”。<br/><br/>　　○正义曰：《周礼·大行人》：“上公贰车九乘，侯伯七乘，子男五乘。”谓生时副贰之车也，其送葬亦当如之。今唯一乘，是不以君礼葬也。以晋是侯爵，故指言侯礼七乘耳。诸侯各依命数，不是皆七乘也。襄二十五年传齐人葬庄公，下车七乘，杜以特言七乘，明七非旧制，故彼注云：“齐旧依上公礼，九乘。”以齐尝为侯伯，因而用九，九非侯之正法，故此以正言之。<br/><br/>　<br/><br/>　　使荀罃、士鲂逆周子于京师而立之，悼公周也。生十四年矣。大夫逆于清原。周子曰：“孤始原不及此，虽及此，岂非天乎？言有命也。抑人之求君，使出命也，立而不从，将安用君？二三子用我今日，否亦今日。共而从君，神之所福也。”传言其少有才，所以能自固。○少，诗照反。对曰：“群臣之愿也，敢不唯命是听。”庚午，盟而入，与诸大夫盟。馆于伯子同氏。晋大夫家。馆，舍也。辛巳，朝于武宫，武宫，曲沃始命君。<br/><br/>　　[疏]“辛巳朝于武宫”。<br/><br/>　　○正义曰：服虔本作辛未，《晋语》亦作辛巳。孔晁云：“以辛未盟入国，辛巳朝祖庙，取其新也。”案《晋语》称“庚午，大夫逆于清原”，传云：“庚午，盟而入”，逆日即盟，非辛未也。传与《晋语》皆言辛巳朝于武宫。服本自误耳，孔晁强欲合之，非也。<br/><br/>　<br/><br/>　　逐不臣者七人。夷羊五之属也。周子有兄而无慧，不能辨菽麦，故不可立。菽，大豆也。豆、麦殊形易别，故以为痴者之候。不慧，盖世所谓白痴。○菽音叔。易，以豉反。别，彼列反。痴，敕疑反。<br/><br/>　　齐为庆氏之难故，前年国佐杀庆克。○为，于伪反。难，乃旦反。甲申，晦，齐侯使士华免以戈杀国佐于内宫之朝。华免，齐大夫。内宫，夫人宫。<br/><br/>　　[疏]注“华免齐大夫”至“人宫”。<br/><br/>　　○正义曰：杜《世族谱》於齐国杂人之中有华免，而无士字。此注以华免为大夫，则士者为士官也。士官掌刑，故故使杀国佐也。於夫人之宫，有朝群妾之处，故云“内宫之朝”。盖齐侯召入与语而杀之。<br/><br/>　<br/><br/>　　师逃于夫人之宫。伏兵内宫，恐不胜。书曰“齐杀其大夫国佐”，弃命、专杀以穀叛故也。国佐本疾淫乱，杀庆克，齐以是讨之。嫌其罪不及死，故传明言其三罪之。使清人杀国胜。胜，国佐子，前年待命于清者。国弱来奔。弱，胜之弟。王湫奔莱。湫，国佐党。○湫，子小反；徐子鸟反。莱音来。庆封为大夫，庆佐为司寇。封、佐皆庆克子。既，齐侯反国弱，使嗣国氏，礼也。佐之罪不及不祀。<br/><br/>　　二月，乙酉朔，晋侯悼公即位于朝，朝庙五日而即位也。厉公杀绝，故悼公不以嗣子居丧。○杀音试。<br/><br/>　　[疏]注“朝庙”至“居丧”。<br/><br/>　　○正义曰：辛巳距乙酉五日，先定所脩之政，待朔旦而后施之，故五日也。《晋语》云：“正月乙酉，公即位。”孔晁云：“二月即位，言正月者，记者误也。”厉公被杀而嗣绝，故悼公自外而入，即位之日，即命百官施布政教，与居丧即位其礼不同。《释例》曰：“厉公见杀，悼公自外绍立，本非君臣，无丧制也。”若然，《礼·丧服小记》云：“与诸侯为兄弟者服斩。”郑玄云：“谓卿大夫以下也，与尊者为亲，不敢以轻服服之。言诸侯者，明虽在异国，犹来为三年也。”计厉是文公之曾孙，悼文公之玄孙，有緦麻之亲，法当服斩。而云“无丧制”者，悼之父祖去晋適周，与本亲隔绝，无往来恩义，厉既见杀，悼即被迎，迎之以为晋君，即与厉公体敌。旦葬厉公以车一乘，国内尚不以为君，不可责悼公服斩也。纵使当为之斩，绝而别立，亦非嗣矣。<br/><br/>　<br/><br/>　　始命百官，始为政，施舍、巳责，施恩惠，舍劳役，止逋责。○施舍，如字，一音始豉反。逋，布吴反。逮鳏寡，惠及微。○鳏，石顽反。振废滞，起旧德。匡乏困，救灾患，匡亦救也。禁淫慝，薄赋敛，宥罪戾，宥，宽也。○慝，他得反。敛，力验反。宥音又。戾，力计反。节器用，节，省也。○省，所景反，下同。时用民，使民以时。欲无犯时。不纵私欲。○纵，本亦作从，子用反。使魏相、士鲂、魏颉、赵武为卿；相，魏锜子。鲂，士会子。颉，魏颗子。武，赵朔子。此四人其父祖皆有劳於晋国。○相，息亮反。颉，咖结反。颗，苦果反。<br/><br/>　　[疏]注“相魏”至“晋国”。<br/><br/>　　○正义曰：《晋语》云：“使吕宣子佐下军，曰：‘邲之役，吕锜佐知庄子於下军，获楚公子穀臣与连尹襄老，以免子弱；鄢陵之役，亲射楚王而败楚师，以定晋国，而无后，其子不可不崇也。’使彘共子将新军，曰：‘武子季，文子之母弟也。武子宣法以定晋国，文子勤身以定诸侯。二子之德，其可忘乎？’故以彘季屏其宗。使令孤文子佐之，曰：‘昔克潞之役，秦来图败晋功，魏颗以身退秦于辅氏，亲止杜回，其勋铭于景锺。至于今不育，其子不可不兴也。’”彼言吕宣子，魏相也。彘共子，士鲂也。令狐文子，魏颉也。又曰：“吕宣子卒，公以赵文子能恤大事，使佐新军。”赵武父祖功名显著，故不复序之。是四人父祖皆有劳於晋国。<br/><br/>　<br/><br/>　　荀家、荀会、栾黡、韩无忌为公族大夫，使训卿之子弟共俭孝弟。无忌，韩厥子。○孝弟，音悌，本亦作悌。<br/><br/>　　[疏]“荀家”至“孝弟”。<br/><br/>　　○正义曰：《晋语》云：“栾伯请公族大夫，公曰：‘荀家惇惠，荀会文敏，黡也果敢，无忌镇靖。膏粱之性难正也，故使惇惠者教之，文敏者道之，果敢者谂之，慎靖者修之。使兹四人者为公族大夫也。’”公族大夫职掌教诲，故使训卿之子弟，令之共俭孝悌也。《晋语》云：“韩献子老，使公族穆子受事于朝。辞曰：‘厉公之乱，无忌备公族，弗能死。’孔晁云：“备公族大夫，则韩无忌先为公族大夫，今言使为之者，悼公始命百官，更改新授之。”<br/><br/>　<br/><br/>　　使士渥浊为大傅，使脩范武子之法；渥浊，士贞子。武子为景公大傅。○渥，於角反。<br/><br/>　　[疏]“使士渥”至“时使”。<br/><br/>　　○正义曰：《晋语》云：“君知士贞子之帅志博闻而宣惠於教也，使为大傅。知右行辛之能以数宣物定功也，使为司空。知栾纠之能御以和於政也，使为戎御。知荀宾之有功力而不暴也，使为戎右。”是四人者，皆公知其能而使之耳。范武子为大傅，孤也；士蒍为司空，卿也，皆前世能者，其法可遵，故使二大夫居其官而脩其法也。二人皆是大夫，非孤、卿也。<br/><br/>　<br/><br/>　　右行辛为司空，使脩士蒍之法；辛将右行，因以为氏。士蒍，献公司空也。○行，户郎反。蒍，于委反。将，子匠反，下“军将”同。<br/><br/>　　[疏]注“辛将”至“为氏”。<br/><br/>　　○正义曰：僖二十八年晋作三行，三十一年即罢之以为五军，其置三行，无多年岁。彼云“屠击将右行”，未知此人即屠击之子孙也，为是其祖，代屠击也。正以荀林父将中行，遂以中行为氏，故谓此人之先将右行，因以为氏耳。<br/><br/>　<br/><br/>　　弁纠御戎，校正属焉，弁纠，栾纠也。校正，主马官。○弁，皮彦反；本又作卞，同。纠，居黝反。校，户孝反，注同。<br/><br/>　　[疏]注“弁纠”至“马官”。<br/><br/>　　○正义曰：以《晋语》知是栾纠也。《周礼》大御御官之长，别有戎仆掌御戎车。春秋征伐之世，以御戎为重，此御戎当是御之尊者。校正当《周礼》校人，校人掌王马之政。襄九年传曰“命校正出马”，知是主马之官也。《周礼》校人不属大御，此盖诸侯兼官，或是悼公新法，此传所言诸官，皆不得与《周礼》同也。<br/><br/>　<br/><br/>　　使训诸御知义。戎士尚节义也。<br/><br/>　　[疏]注“戎士尚节义”。<br/><br/>　　○正义曰：此“训诸御”，谓“诸”，是御车之人。设令国有千乘，乘有一御，皆令此官教之。戎士尚节义，故训之使知义。如羊斟之徒，是不知义也。《周礼》校人主养马耳，不知御车。此言“校正属焉”，乃云训御，盖令校正助御戎训御。<br/><br/>　<br/><br/>　　荀宾为右，司士属焉，司士，车右之官。<br/><br/>　　[疏]注“司士车右之官”。<br/><br/>　　○正义曰：《周礼》“司士掌群臣之版，以诏王治”，其职非车右之类，不得属车右也。《周礼》有司右，上士也，掌群右之政，凡国之勇力之士能用五兵者属焉。其下更有戎右，中大夫；齐右，下大夫；道右，上士。此三右或官尊於司右，而司右掌其政令。春秋之世，车右为尊，此司士盖《周礼》司右之类，为车右属官。服虔以为司士主右之官，谓司右也。<br/><br/>　<br/><br/>　　使训勇力之士时使。勇力，皆车右也。勇力多不顺命，故训之以共时之使。○共音恭，本亦作供，下文同。<br/><br/>　　[疏]注“勇力”至“之使”。<br/><br/>　　○正义曰：所训勇力之士，皆谓为车右者也。设令国有千乘，乘有一右，总使此官训之。勇力之士，失於彊暴，如魏犨之徒，不顺上命，故训之使共时之使，不犯法也。<br/><br/>　<br/><br/>　　卿无共御，立军尉以摄之。省卿戎御，令军尉摄御而已。○省，所景反。令，力呈反。<br/><br/>　　[疏]“卿无”至“摄之”。<br/><br/>　　○正义曰：卿，谓军之诸将也，若“梁馀子养御罕夷”，“解张御郤克”之类，往前恒有定员，掌共卿御，今始省其常员，唯立军尉之官，临有军事，使兼摄之，令军尉兼卿御也。<br/><br/>　<br/><br/>　　祁奚为中军尉，羊舌职佐之；魏绛为司马，魏犨子也。张老为候奄。铎遏寇为上军尉，籍偃为之司马，偃，籍谈父，为上军司马。○铎，待洛反。遏，於葛反；徐音谒。使训卒乘，亲以听命。相亲以听上命。○卒，子忽反。乘绳证反，下及注皆同。程郑为乘马御，六驺属焉，使训群驺知礼。程郑，荀氏别族。乘马御，乘车之仆也。六驺，六闲之驺。《周礼》：诸侯有六闲马。乘车尚礼容，故训群驺使知礼。○驺，侧留反。<br/><br/>　　[疏]“祁奚”至“知礼”。<br/><br/>　　○正义曰：《晋语》云：“公知祁奚之果而不淫也，使为元尉。知羊舌职之聪敏肃给也，使佐之。知魏绛之勇而不乱也，使为元司马。知张老之知而不诈也，使为元候。知铎遏寇之共敬而信彊也，使为舆尉。知籍偃之惇帅旧职而共俭也，使为舆司马。知程郑为端而不淫，且好谏而不隐也，使为赞仆。”《晋语》皆称其才而用之，善公之知人也。言“元尉”、“元司马”、“元候”者，此皆中军之官，元，大也，中军尊，故称大也。“舆尉”、“舆司马”者，皆上军官也，舆，众也，官与诸军同，故称众也。从车者为卒，在车者为乘，使此中军与上军军尉、司马，各教其军之士卒，使相亲以听在上之命。<br/><br/>　　○注“程郑”至“知礼”。<br/><br/>　　○正义曰：“荀氏别族”，《世本》有文。《周礼》：齐仆，下大夫，掌驭金路。以宾朝觐宗遇飨食，皆乘金路。杜言“乘马御，乘车之仆”，则当彼齐仆也。《晋语》谓之“赞仆”，当时之官名耳。《周礼》掌马之官，无名驺者。襄二十三年传称丰点为孟氏之御驺，则驺亦御之类。《月令》：“季秋，天子乃教田猎，命仆夫七驺咸驾，载旌旐。”则驺是主驾之官也。郑玄云：“七驺谓趣马，主为诸官驾说者也。”《周礼》：趣马，下士，掌驾说之颁。是驺为主驾之官，驾车以共御者。程郑为乘马御，御之贵者，故令掌驾之官亦属之。《校人职》云：良马三乘为皂，皂一趣马，趣马，下士。三皂为系，系一驭夫，驭夫，中士。六系为厩，厩一仆夫，仆夫，上士。天子十有二闲，邦国六闲。郑玄云：“每厩为一闲，闲有二百一十六匹。”如彼计之，每厩有趣马十八人，六闲之驺有一百八人，皆属程郑，而使总领之也。戎车贵彊力，乘车尚礼容，故训群驺使知礼，令教马进退，使合礼法也。《校人》：“乘马一师四圉，三乘为皂，皂一趣马。三皂为系，系一驭夫。六系为厩，厩一仆夫。六厩成校，校有左右。天子十二闲，马六种；邦国六闲，马四种；家四闲，马二种。”郑玄云：“每厩为一闲，二百二十六匹。《易》：“乾为马”，此应乾之策也。校有左右，则天子良马五种，各有四百三十二匹，合一千二百六十匹；驽马三之四百三十二匹，则千二百九十六匹，合三千四百五十六匹。《诗》云“騋牝三千”，举大数也。玉路驾种马，戎路驾戎马，金路驾齐马，象路驾道马，田路驾田马，驽马给宫中之役。邦国六闲四种，去种、戎，其齐、道、田各用一闲，驽马三之，则千二百九十六匹。大夫四闲二种，去齐、道，田马一闲，驽马三之，则八百六十四匹。四匹一师也，十二匹一趣马也，三十六匹一驭夫也，二百一十六匹一仆夫也。<br/><br/>　<br/><br/>　　凡六官之长，皆民誉也。大国三卿，晋时置六卿为军帅。故总举六官，则知群官无非其人。○长，丁丈反。帅，所类反。下“之帅”、“为帅”皆同也。<br/><br/>　　[疏]“凡六”至“誉也”。<br/><br/>　　○正义曰：上已历言诸官，特为公所知者，更复总言所任皆得其人。於时晋立六卿，卿名下名有统领，群官非一，凡六官之在民上为长者，皆是有德有能之人，是民所褒誉者也。“使魏相”以下，至“程郑为乘马御”以上，凡有八条之官：魏相等为卿，一也；荀家等为公族大夫，二也；士渥浊为大傅，三也；右行辛为司空，四也；弁纠为御戎，五也；荀宾为右，六也；祁奚为中军尉，至籍偃为司马，七也；程郑为乘马御，八也。自公族大夫以下七条，各云使为某事，而卿下不云使者，以卿总摄群职，非偏主一事故也。公族、大傅、司空不云某官属焉者，以其当官自主，更无馀官来属。其祁奚为中军尉，及羊舌职、张老、魏绛、铎遏寇、籍偃虽是数官，总为一条，使训卒乘亲以听命。此唯有中军、上军，无下军之官者，尽时下军无阙，不别立其官故也。其“卿无共御，立军尉以摄之”一句，为下祁奚为中军尉胤绪也。大略所叙，皆尊官在前，卑官在后。<br/><br/>　　○注“大国”至“其人”。<br/><br/>　　○正义曰：大国三卿是正法，当时晋置六卿，为三军之将佐，皆是帅也。於是晋又更置新军，凡有四军八卿，但新军或置或废，故传不数之耳。”“六官之长”，非独卿身，乃谓其下凡为人之长者，皆有民之美誉，故总举六官，则知群官无非其人者也。<br/><br/>　<br/><br/>　　举不失职，官不易方，官守其业，无相逾易。<br/><br/>　　[疏]“举不”至“易方”。<br/><br/>　　○正义曰：所举用者皆堪其官，不有失职者也。文任文官，武任武官，其用为官，各守其业，不逾易其方也。若文人为武，武人为文，则违方易务，不能守其业矣。<br/><br/>　<br/><br/>　　爵不逾德，量德授爵。师不陵正，旅不逼师，正，军将命卿也。师，二千五百人之帅也。旅，五百人之帅也。言上下有礼，不相陵逼。<br/><br/>　　[疏]注“正军”至“陵逼”。正义曰：传言不陵不逼者，皆谓下不陵逼其上，旅卑於师，师卑於正，知正是军将命卿也，唯举师、旅不相陵逼，言上下有礼，皆不相陵逼也。<br/><br/>　<br/><br/>　　民无谤言，所以复霸也。此以上通言悼公所行，未必皆在即位之年。○复，扶又反，下及注“复入”皆同。上，时掌反。<br/><br/>　　[疏]“所以复霸”。<br/><br/>　　○正义曰：霸者，把也，把持王政。郑玄云：天子衰，诸侯兴，故曰霸。夏有昆吾，商有豕韦、大彭，周有齐桓、晋文，此最彊者也，故书传通谓彼五人为五霸耳。但霸是彊国为之，天子既衰，诸侯无主，若有彊者，即营霸业，其数无定限也。而何休以霸不过五，不许悼公为霸，以乡曲之学，足以忿人。传称文、襄之霸，襄承文后，绍继其业，以后渐弱，至悼乃彊，故云复霸。<br/><br/>　<br/><br/>　　公如晋，朝嗣君也。<br/><br/>　　夏，六月，郑伯侵宋，及曹门外。曹门，宋城门也。遂会楚子伐宋，取朝郏。楚子辛、郑皇辰侵城郜，取幽丘，同伐彭城，朝郏、城郜、幽丘，皆宋邑。○取朝，如字。郏，古洽反。郜，古报反。纳宋鱼石、向为人、鳞朱、向带、鱼府焉，五子以十五年出奔楚。独书鱼石，为师告。以三百乘戍之而还。书曰“复入”。恶其依阻大国，以兵威还，故书复入。○乘，绳证反。恶，乌路反。凡去其国，国逆而立之，曰“入”；谓本无位，绍继而立。复其位，曰“复归”；亦国逆。○复归，音服，一音夫又反。诸侯纳之，曰“归”；谓诸侯以言语告请而纳之，有位无位皆曰归。以恶曰“复入”。谓身为戎首，称兵入伐，害国殄民者也。此四条所以明外内之援，辨逆顺之辞，通君臣取国有家之大例。○以恶，本或作“以恶入曰复入。”<br/><br/>　　[疏]“凡去”至“复入”。<br/><br/>　　○正义曰：《释例》曰：“凡去其国者，通谓君臣及公子母弟也。国逆而立之，本无位，则称入；本无位，则称复归。齐小白入于齐，无位也；卫侯郑复归于卫，复其位也。诸侯纳之，有位无位皆曰归，卫孙林父、蔡季是也。身为戎首，则曰复入，晋栾盈是也。此所以明外内之援，辨逆顺之辞，故经正鱼石、卫衎，以表旧制；传称凡例，总而明之也。卫人逆公子晋于邢，宜称入，善其得众。公子友忠於社稷，国人所思焉，故闵公为落姑之盟以复之。夫卫公子晋，绝位而在邢，鲁之季子，势弱而出奔，咸得民望，享国有家，是以圣人贵之，殊其文也。庄六年五国诸侯犯逆王命，以纳卫朔，大其事，故字王人谓之子突。朔惧有违众之犯，而以国逆告。华元实国逆，欲挟晋以自助，故以外纳赴，《春秋》从而书之，以示二子之情也。韩、魏有耦国之彊，陈、蔡有复国之端，故晋赵鞅、楚公子比皆称归，从诸侯纳之例，言非晋、楚之所能制也。侯獳爱君以请，故曹伯有国逆之辞，许始复国，故许叔有国逆之文，此皆时史因周典以起时事之情也。传例称诸侯纳之曰归，今检经诸称纳者，皆有兴师见纳之事，不须例而自明，故但言纳而不复言归也。卫侯郑、曹伯负刍皆见执在周，晋、鲁请而复之，郑书归于卫，负刍称归自京师，所发事同，而文异者，例意本在於归，不以他文为义也。贾氏又以为诸归国称所自之国，所自之国有力也。案楚公子比去晋而不送，是无援於外，而经书自晋。陈侯吴、蔡侯庐，皆平王所封，可谓有力，而不言自楚，此既明证。又《春秋》称入，其例有二：施於师旅，则曰不地；在於归复，则曰国逆。又以立为例，逆而不立，则皆非例所及。郑之良宵，以寇而入，入即见杀，而复例之，例称凡去其国，明非夫子之制也。周敬王、王子猛不书出而书入，襄王书出而不书入，凡自周无出，故非《春秋》旧例也。诸在例外称入，直是自外入内，记事者常辞，义无所取。而贾氏虽夫人姜氏之入，皆以为例，如此甚多。又依放《穀梁》云，称纳者，内难之辞。因附会诸纳为义，至于纳北燕伯于阳，传称因其众穷不能通，乃云时阳守距难，故称纳，此又无证。经书楚人围陈，纳顿子于顿，则顿国之所欲也。北燕伯，传有因众之文，不可言内难也。又书纳公孙宁、仪行父于陈，陈县而见复，上下交驩，二人虽有淫纵之阙，今道楚匡陈，贼讨君葬，威权方盛，传称有礼，理无有难，此皆先说之不安也。”沈氏云：“国逆而立之曰入，唯谓国君。知不兼臣者，以臣而无位，本贱不书，故知臣无国逆之例也。其复入唯谓臣，知者，以君虽不君，臣不可不臣，君若入国，臣无违拒之法。且杜云身为戎首，称兵入伐，是戎首指臣为文，故知不得兼君也。杜所以云四条者，通君臣取国有家之大例，即是事通君臣者，此据大略而言，不复曲细为别也。”<br/><br/>　<br/><br/>　　宋人患之。西鉏吾曰：“何也？西鉏吾，宋大夫。○鉏，仕居反；徐在居反。吾音鱼。西鉏吾，人名也。若楚人与吾同恶，以德於我，吾固事之也，不敢贰矣。恶，谓鱼石。大国无厌，鄙我犹憾。言已事之，则以我为鄙邑，犹恨不足，此吾患也。○厌，於盐反。憾，户暗反。不然，而收吾憎，使臡其政，谓不同恶鱼石，而用之使佐政。以间吾衅，亦吾患也。今将崇诸侯之奸而披其地，崇，长也。谓楚今取彭城以封鱼石。披，犹分也。○间，如字，又间厕之间。衅，许靳反。披，普彼反，注同。长，丁丈反。<br/><br/>　　[疏]“不然”至“吾患”。<br/><br/>　　○正义曰：不然，谓不与吾同恶也。而收取吾之所憎，谓鱼石是也，使佐其楚国之政，以伺间吾之衅隙，而侵伐我。如此，则亦是吾之所患，若晋用楚材，皆为楚国之患焉是也。<br/><br/>　<br/><br/>　　以塞夷庚。夷庚，吴、晋往来之要道。楚封鱼石於彭城，欲以绝吴、晋之道。<br/><br/>　　[疏]注“夷庚”至“之道”。<br/><br/>　　○正义曰：夷，平也。《诗序》云：“由庚，万物得由其道”，是以庚为道也。此云“以塞夷庚”，下云“而惧吴、晋”，知谓塞吴、晋往来之要道也。吴、晋往来，路由彭城。楚取彭城，以封鱼石，欲以断绝吴、晋往来之道，使其不得往来，故吴、晋所以惧耳。若其不然，何其独云惧吴、晋也？夷庚止谓吴、晋往来之平道耳，非山川险难之名，故杜《土地名》不得指其所在。<br/><br/>　<br/><br/>　　逞奸而携服，毒诸侯而惧吴、晋，隔吴、晋之道，故惧。携，离也。<br/><br/>　　[疏]“逞奸而携服”。<br/><br/>　　○正义曰：逞，快也，封鱼石为快奸人也。携，离也，诸侯见楚助贼，服从者其心皆离，是离其服从者之心。<br/><br/>　<br/><br/>　　吾庸多矣，非吾忧也。且事晋何为？晋必恤之。”言宋常事晋何为，顾有此患难？○难，乃旦反。<br/><br/>　　公至自晋。晋范宣子来聘，且拜朝也。拜谢公朝。君子谓晋於是乎有礼。有卑让之礼也。<br/><br/>　　秋，杞桓公来朝，劳公，且问晋故。公以晋君语之，语其德政。○劳，力报反。语，鱼据反，注同。杞伯於是骤朝于晋，而请为昏。为平公不彻乐张本。<br/><br/>　　[疏]“骤朝于晋”。<br/><br/>　　○正义曰：《诗》云“载骤骎骎”，骤是疾行之名，从鲁即疾朝于晋也。<br/><br/>　<br/><br/>　　七月，宋老佐、华喜围彭城，老佐卒焉。言所以不克彭城。八月，邾宣公来朝，即位而来见也。○见，贤遍反。<br/><br/>　　“筑鹿囿”，书，不时也。非土功时。<br/><br/>　　“己丑，公薨于路寝”，言道也。在路寝，得君薨之道。<br/><br/>　　[疏]“言道也”。<br/><br/>　　○正义曰：《丧大记》云：“君夫人卒於路寝。”是在路寝，得君薨之道也。<br/><br/>　<br/><br/>　　冬，十一月，楚子重救彭城，伐宋。使偏师与郑人侵宋，子重为后镇。宋华元如晋告急。韩献子为政，於是栾书卒，韩厥代将中军。曰：“欲求得人，必先勤之。勤，恤其急。成霸安彊，自宋始矣。”晋侯师于台谷以救宋。台谷，地阙。○台，敕才反，一音台。<br/><br/>　　[疏]“成霸安彊”。<br/><br/>　　○正义曰：谓文公成霸安彊，自宋为始，言今宋有患，不可不救也。<br/><br/>　<br/><br/>　　遇楚师于靡角之谷，楚师还。畏晋强也。靡角，宋地。晋士鲂来乞师。将救宋也。季文子问师数於臧武仲，武仲，宣叔之子。对曰：“伐郑之役，知伯实来，下军之佐也。知伯，荀罃。今彘季亦佐下军，彘季，士鲂。○彘，直例反。如伐郑可也。伐郑在十七年。事大国，无失班爵而加敬焉，礼也。”从之。从武仲言。<br/><br/>　　十二月，孟献子会于虚朾，谋救宋也。宋人辞诸侯而请师以围彭城。不敢烦诸侯，故但请其师。为襄元年围彭城传。孟献子请于诸侯，而先归会葬。<br/><br/>　　“丁未，葬我君成公”，书，顺也。薨于路寝，五月而葬，国家安静，世適承嗣，故曰书顺也。○適，丁历反。<br/><br/>　　[疏]“书顺也”。<br/><br/>　　○正义曰：自此以前，庄、宣薨于路寝，桓、庄、僖、文、宣皆书葬矣。今於此“公薨”之下，“言道也”；於“葬”之下，言“书，顺也”。独发传者，隐、桓、闵皆为人所杀，僖公薨于小寝，文公薨于台下，皆其薨不得道也。庄、宣虽薨于路寝，庄则子般见杀，宣则归父出奔，家国不安，非是得道顺礼。唯成公耳，故传於此发之。《释例》曰：鲁君薨葬，多不顺制。唯成公薨于路寝，五月而葬，国家安静，世適承嗣，故传见庄之缓，举成“书顺”以包之，是也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10177.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10310.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

