<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷八 州郡部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷八 州郡部全文,徐坚作品" />
<meta name="description" content="初学记原文阅读,卷八 州郡部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9580.html";
var nextpage="novel-read-998-9582.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷八 州郡部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9580.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷八 州郡部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:54:12<span class="divide">|</span></p>
<div class="page-body">
<div class="page-content">
<p>○总叙州郡第一<br/><br/>　　§叙事<br/><br/>　　《河图·括地象》曰：天有九道，地有九州；天有九部八纪，地有九州八柱。昆仑之墟，下洞含右；赤县之州，是为中则。东南曰神州，正南曰迎州，(一曰次州。)西南曰戎州。正西日拾州，中央曰冀州，西北曰柱州，(一作括州。)正北曰玄州，(亦曰宫州，又曰齐州。)东北曰咸州，(一作薄州。)正东曰阳州。天下九州，内效中域，以尽地化。《邹子》曰：中国于天下，八十一分，居其一分耳。中国名赤县，赤县内有九州，禹之叙九州是也，不得为州数。中国外如赤县州者九，谓之九州，有裨海环之。如一区中者，乃为一州，如此者九，乃有大瀛海环其外。天地之际焉。《河图·括地象》曰：昆仑东南地方五千里，名神州。中有五山，帝王居之。《尚书》曰：禹别九州，九州攸同。(尧遭洪水，使禹治之。至舜即位，分冀州为幽州、并州，分青州为营州，始置十二州。禹受命，复为九州。殷汤受命，因夏九州也。《河图》曰：《九州殊题》：水泉刚柔各异。青徐角羽集，宽舒迟，人声缓，其泉酸以咸。荆扬角徵会，气漂轻，人声急，其泉酸为苦。梁州商徵接，刚勇漂，人声骞，其泉苦以辛。兖豫宫徵合，平静有虑，人声喘，其泉甘以苦。雍冀合商羽，端駃烈，人声捷，其泉辛以咸。)《舆地志》曰：至周成王时，周公作辅，定官分职，改禹九州。以徐梁合之于青雍，分冀州之域为幽并二州。大司徒之法：五党为州，职方氏掌天下之地，辨九州之国，保章氏掌天文，以星土辨九州之地。所封之国，皆有分星，以视吉凶。秦始皇并天下，分置三十六郡。(三十六者，三川、河东、南阳、南郡、九江、鄣郡、会稽、颍川、砀郡、四水、薛郡、东郡、琅邪、齐郡、上谷、渔阳、右北平、辽西、辽东、代郡、钜鹿、邯郸、上党、太原、云中、九原、雁门、上郡、陇西、北地、汉中、巴郡、蜀郡、黔中、长沙，凡三十五。与内史为三十六。)郡各领县。县万户已上为令，减万户为长。平百越，又置四郡，(闽中、南海、桂林、象郡。)合四十郡。郡置一守、一丞、两尉，以典之，监侍御史掌监诸郡。汉有天下，王侯郡国并置焉。迄于平帝，户口繁息，凡新置郡国六十七。与秦三十六合一百三。改周雍州曰凉州，复置夏之徐梁二州，而改梁曰益。北置朔方，南有交址，别置二刺史，凡十三部。(凉、益、荆、扬、青、豫、衮、徐、幽、并、冀十一州。交址、朔方二刺史，合十三部。刺史十三人，各掌一州。)《续汉书·郡国志》曰：光武中兴，命并省郡国。明章和至于顺帝，凡郡国一百五，仍为十三部。(河南尹、河东、弘农、京兆尹、左冯翊、右扶风，司隶校尉所部也。颍州、汝南、梁国、沛国、陈国、鲁国、豫州刺史所部也。魏郡、钜鹿、常山国、中山国、安平国、河间国、清河国、赵国、渤海、冀州刺史所部也。留阳、东郡、东平国、任城国、太山、齐北国、山阳、济阳、兖州刺史所部也。、东海国、琅邪国、彭城国、广陵、下邳国，徐州刺史所部也。济阳、南平、问原、乐北国、北海国、东莱、齐国、青州刺史所部也。南阳、南郡、江夏、零陵、桂杜阳、武陵、长沙，荆州刺史所部也。九江、丹阳、庐江、会稽、吴郡、豫章，扬州刺史所部也。汉中、巴郡、广汉、蜀郡、犍为、牁牂、越西、益州、永昌、广汉属国、蜀郡属国、犍为属国，益州刺史所部也。陇西、汉阳、武都、金城、安定、北地、武威、张掖、酒泉、敦煌、张掖属国、居延属国，凉州刺史所部也。上党、太原、上郡、西河、五原、云中、定襄、雁门、朔方，并州刺史所部也。涿郡、广阳、代郡、上谷、渔阳、北平、辽西、辽东、玄菟、乐浪、辽东属国，幽州刺史所部也。南海、苍梧、郁林、合浦、交址、九真、日南，交州刺史所部也。县邑道侯国千一百八十一，户六百六十九万八千六百三十一，口四千九百一十五万二百二十。至桓帝又置三郡，高阳、高凉、博陵是也。灵帝又置三郡，南安、鄱阳、庐陵是也。)《括地志》曰：魏武辅正，吴蜀三方鼎峙，疆埸不定。汉建安中置郡十二；(新兴、乐平、西平、新平、略阳、阴平、带方、谯郡、乐陵、章武、南阳、襄陵是也。又省上郡、朔方、五原、云中、定襄、渔阳、庐江等七郡。)文帝受禅，又置七郡，(朝歌、阳平、弋阳、魏兴、新城、义阳、安丰是也。)明帝置六郡；(平公孙度得辽西、辽东、帝方、玄菟、乐浪，又置上庸一郡。)少帝又置平阳一郡，并得汉旧郡国五十四，平蜀得二十郡。(刘备初置郡九：巴东、巴西、榇潼、江阳、文山、汉嘉、朱提、云南、涪陵，并得汉旧巴郡，广汉、犍为、牁牂、越西、益州、汉中、永昌、南安、武都是也。)晋太康平吴之后，天下一统，(平吴得州四：交、广、荆、扬也。郡四十三：孙权置临贺、武昌、朱崖、新安、庐陵五郡，孙亮又置临川、临海、衡阳、湘东四郡，孙休置天门、建平、建安、合浦四郡，孙晧置始安、始兴、邵陵、安成、新昌、武平、九德、吴兴、东阳、桂林、荥阳等十一郡，因立宜阳一郡，并汉十八郡，合四十三郡。)凡州十六。(《太康地记》曰：司、冀、兖、豫、荆、扬、徐、青、幽、并、雍、凉、梁、益、交、广是也。)晋自荡阴败后，羌羯交侵。至于刘曜陷洛阳，于是司、冀、雍、凉、青、并、兖、豫、幽、平、秦、营，十二州并沦没矣。后魏孝文帝都洛阳，开拓土宇。明帝熙平元年，凡州四十六，镇十二，郡国二百八十九矣。天平年，凡州六十八。至武定年，凡州一百一十一，郡五百一十九。周明帝受魏禅，至大象二年，凡州二百一十一。隋文帝受周禅，至开皇三年，罢天下郡，其县但隶州而已。九年平陈已后，四海一家。大业三年，罢州为郡，四年大簿，凡郡国一百八十三。唐贞观十三年大簿，凡州府三百五十八，(雍、华、同、宜、岐、陇、幽、泾、宁，鄜州都督府；坊、延，原都督府，灵州都督府；丹，夏都督府；银、孟，胜州都督府；绥、庆、家、蒲、虞、汾、绛、秦、晋、隰、慈、吕、石，潞州都督府；沁、韩、泽，岱州都督府；忻、朔、蔚、云，并州都督府；其、岚、怀，相州都督府；卫、黎、洺、邢、霸、博、冀、德、观、深、瀛、沧、定、恒、并、幽、易、妫、檀、平、明，营州都督府；辽、师、昌、崇、桢、威、虢、陕、谷、唐、兖、陈、颍，徐州都督府；滑、泗、谯、豫、毫、密、青、济、濮、莱，齐州都督府；滔、宋、郓、许、冀、曹、海、沂，洛州都督府；郑、汴、汝、襄，夔州都督府；万、开、随、硖、蓬、凤、忠、渠、通、集、兴、利、温、复、合、邓、归，荆州都督府、梁州都督府；均、静、金、巴、商、洋、沦、房、壁、阆、始、梓、资、嘉、陵、果，遂州都督府、益州都督府；绵、大、荣、眉、雅、普、翼、茂州都督府；简、向、涂、戎都督府、泸州都督府、巂州都督府；冉、笮、维、徼、穹、郎、协、曲、褒、靡、微、姚、仿、州、匡、宗、尹、曾州、乐、钩、昆、阳、光、蕲、申、寿、昌、豪、庐、沔、荆、扬州都督府；除、楚、和，安州都督府；黄，秦州都督府；成、武、渭，兰州都督府；河、鄯、廓、儒、岷、洮、宕、台、桥，梁州都督府；肃、甘、瓜、沙、尹、芳、文，松州都督府；扶、居、岩、奉、雅、丛、远、其、生、诸、真、都、阔、出、老、懿、河、凑、般、钟、匐、厥、器、调、流、迩、率、序、淳，轨洲都督府；漳、津、泣、玉、彭、佑、蛾，叠州都督府；龙、会，潭州都督府；费、江、涪、鄂、郢、润、施、郎、岳，黔州都督府；睦、括、常、抚、郴、台、饶、虔、衡、永、郡、连、婺、道、吉，越州都督府、洪州都督府；袁、杭、宣、湖、苏、歙、辰、至、南、夷、应、琰、庄、祥、充、播、年、恩，高州都督府；循、建、振、昭、韶，广州都督府；罗，崖州都督府；绣、辨、端、新、春、涾、窦、邑、潮、贺、封、梧、蒙、即、龙，桂州都督府；廉、宾、药、泉、钦、横、贵、藤、象，交州都督府；儋、雷、峰、融、容、爰，龚州都督府；澄、燕、演、白、景、林、义、智，巂州都督府；儋，崖州是也。凡县一千五百五十一。至十四年，西克高昌，又置西州都护府及庭州，并六县。通前凡三百六十州。)依叙之为十道也。<br/><br/>　　§事对<br/><br/>　　【九围 百郡】《毛诗》曰：帝命式于九围。《汉书》曰：凡郡国一百三。<br/><br/>　　【八辅 九州】张衡《灵宪》曰：中州含灵，外制八辅。《尚书》曰：禹别九州。<br/><br/>　　【九有 十都】《尚书》曰：以有九有之师，爰革夏正。注云：九有，九州也。《尚书大传》曰：五里为邑，十里为都，十都为师，州十一师。<br/><br/>　　【神州 裨县】《河图》曰：昆仑东南地方，五千里神州。《史记》曰：中国赤县，有裨海环之。<br/><br/>　　【三辅 六郡】《汉书》曰：京兆尹、左冯翊、右扶风为三辅，金城、陇西、天水、安定、北地、上都为六郡。<br/><br/>　　【六辅 三河】《汉书》韦昭谓河东、河南、河内为三河，兼三辅，为六辅。<br/><br/>　　【殊题 含类】《河图》曰：《九州殊题》：水泉刚柔各异。《春秋说题辞》曰：州之言殊也。言殊含同类，异其界也。<br/><br/>　　【凉邠 徐鲁】《汉书》改雍州为凉州。《尚书》曰：海岱及淮惟徐州。《汉官解诂》曰：凉邠黑水，徐鲁惟沂。<br/><br/>　　§赞<br/><br/>　　【萧子显《齐书·郡国志赞》】郡国既建，因州而部；离过十三，合不逾九。分城列邑，名号即阜；迁移区并，代王代有。<br/><br/>　　○河南道第二<br/><br/>　　§叙事<br/><br/>　　河南道者，禹贡豫、徐、青、兖四州之域，(《尚书》曰：荆河惟豫州，济河惟兖州，海岱及淮惟徐州，海岱惟青州。按《尚书》：兖州西北距河，谓古九河也。九河填塞，今之河北博德、仓、棣等州，即古兖州之地。今为河北道矣。《汉书·天文志》曰：房心为豫州，虚危为青州，奎娄胃为徐州，角亢氐为兖州之分野也。)北距河，东至海，南及淮，西至荆山，尽其地也。河南府，周地也。风雨之所交也，阴阳之和也。日至之景尺有五寸，谓之地中。昔周公营洛邑，至平王居之。宋州，宋地也。(古豫州域，)古商邱也。阏伯之墟，周封微子，是为宋也。(《汉书·地理志》云：房心为豫州，宋之分野。)汉代梁孝王都之。青州，齐地也。古爽鸠氏之墟，周封太公于营邱为齐也。(今临淄县。)兖州，鲁地也。(鲁今曲阜县也。按《汉书·地理志》云：奎娄为鲁，属古徐州。)古少昊氏之墟。周封周公，后为鲁侯。陈州，陈地也。(古豫州域。)平王东迁，郑武公居之。(今新郑。)其后韩哀侯灭郑而居其地。(韩贞子初都河北之平阳，哀侯徙焉。)东自豫许，略汝邓而西得河南府之阳翟、福昌、新安，尽韩地也。(按《汉书·地理志》陈、韩、郑，并角亢氐之分野。)汴州，魏地也。魏初居河北，(魏绛徙居安邑。)惠王以安邑近秦，乃徙都焉。(今汴州大梁城是也。)得河南滑州之境，分得韩之郑、豫等数州之东界属于魏也。(《地理志》云：魏，觜觿参之分野。)<br/><br/>　　§事对<br/><br/>　　【帝台 天室】《山海经》曰：鼓钟之山，帝台之所以觞百神也。郭璞注曰：举觞宴会，则于此山也。今按：其山在伊阙西南。《史记》曰：周武王曰：“我南望岳鄙，粤瞻伊洛，无远天室。”营周居于洛邑而后去之。<br/><br/>　　【马坂 龙门】戴延之《西征记》曰：次前至黄马坂去计素绪十里。《易乾凿度》曰：禹凿龙门，辟伊阙。<br/><br/>　　【邙阜 洛川】《西山记》：邙山西连东垣，亘阜相属。曹植《洛神赋》曰：容与乎阳林，流眄乎洛川。<br/><br/>　　【八关 四塞】郦元注《水经》曰：汉灵帝以何进为大将军，将五营士屯都亭，置伊阙、函谷、广城、大谷、轘辕、旋门、平津、孟津等八关都尉。《洛阳记》曰：左成皋，右函谷，前有伊阙，郤背孟津，此四塞之固。<br/><br/>　　【轘辕 郏鄏】阚骃《十三州志》曰：轘辕道凡十二曲也。今按：在缑氏县东南。《左传》曰：成王定鼎于郏鄏。<br/><br/>　　【九坂 三川】《穆天子传》曰：天子西升九阪。郭璞注：今新安县十里有九坂。《史记》曰：秦襄公初以周地置三川郡。<br/><br/>　　【金谷 铜驼】郭缘生《述征生》曰：金谷，谷也。地有金水，自太白源南流经此谷，注谷水。华延隽《洛阳记》曰：两铜驼在宫之南街，东西相向，高九尺。《洛阳记》谓之铜驼街。<br/><br/>　　【三涂 九谷】《左传》曰：四岳、三涂，九州之险。杜预释例曰：三涂，陆浑山名。张衡《东京赋》曰：濯龙芳林，九谷八溪。<br/><br/>　　【方湖 曲洛】郦元注《水经》曰：华林园景阳山北经方湖。湖中趣御座石，前建蓬莱山。《穆天子传》：东游于黄泽，宿于曲洛。<br/><br/>　　【梓泽 芝田】刘澄之《宋永初山川记》曰：梓泽，地名，去王城二十四里。曹植《洛神赋》曰：税驾乎蘅皋，秣驷乎芝田。已上河南府。<br/><br/>　　【牛兰 狐聚】郦元注《水经》曰：牛兰水，出鲁阳县北牛兰山。《汉书》曰：梁县有惮狐之聚。<br/><br/>　　【黄陂 白水】《水经注》曰：黄水积为黄陂，入白水亭城西南。已上汝州。<br/><br/>　　【虢国 虞城】《汉书》曰：陕州，虢国也。又曰：周封太伯后，是为虞公，谓之虞城。<br/><br/>　　【茅津 柏谷】杜预云：茅津在太阳县西。《汉武故事》曰：帝微行至于柏谷。已上陕州。<br/><br/>　　【石堤 金匮】《水经注》曰：石堤山下有祠，遁甲开山图；熊耳山有金匮石室。<br/><br/>　　【鸠里 鸿关】汉卫太子东走至湖，藏金鸠里。《水经注》云：汉阙亭东有鸿关。已上虢州。<br/><br/>　　【北利 西平】《十三州志》曰：北利城在上蔡。崔鸿《后燕录》：西平县属汝阴。<br/><br/>　　【龙泉 羊涧】《后汉书》曰：平舆泉有二龙焉。《十三州志》曰：武帝时有白羊出溪涧中。已上豫州。<br/><br/>　　【西唐 南郭】《后汉书》曰：高凤隐西唐山。《周地图记》曰：后魏于南郭城中置南阳郡。<br/><br/>　　【蓼国 谢城】《汉书》曰：湖阳县，故蓼国。《荆州记》曰：棘县有谢城。已上唐州。<br/><br/>　　【胡国 陶丘】《汉书》云：汝阴县故胡国。《晋书》曰：汝阴县有陶丘乡。<br/><br/>　　【汝坟 颍浸】《毛诗》曰：汝坟道化行也。《周礼》曰：正南曰荆州，其浸颍淇。已上颍州。<br/><br/>　　【炎都 楚徙】《帝王世纪》：神农初都陈。《汉书》云：楚顷襄王东徙于陈。<br/><br/>　　【鸡水 狐邱】《水经注》：洧水南出，谓之鸡笼水。《左传》：楚侵陈，克狐邱。已上陈州。<br/><br/>　　【二颍 五都】《成公绥赋》曰：俯临二颍。《魏略》曰：以长安、谯、许昌、邺、洛阳为五都。<br/><br/>　　【方城 曲洧】《左传》曰：楚国方城以为城。又曰：诸侯伐郑，至于曲洧。已上许州。<br/><br/>　　【荡渠 原圃】《水经注》曰：阴沟出阳武县之荡渠。《左传》曰：郑有原圃，犹秦之有具圃。<br/><br/>　　【践土 鸿沟】《左传》云：晋文公作王宫于践土。注云：郑地。《汉书》曰：于荣阳下，别河东南为鸿沟。已上郑州。<br/><br/>　　【逢泽 汴渠】《汉书》曰：逢泽在开封东北。《史记》曰：秦孝公使公子会诸侯于逢泽。《西征记》曰：仓坦城南临汴渠。<br/><br/>　　【羊湖 沙海】《述征记》曰：汴南董生，引汴水自羊湖。《战国策》曰：梁君欲得九鼎，谋于沙海之上，为日久矣。已上汴州。<br/><br/>　　【金堤 石济】《汉书》曰：河决东郡，所筑号曰金堤。《述征记》曰：河有一积石，谓之石济。<br/><br/>　　【蒲邑 桃城】《左传》曰：齐侯卫侯胥命于蒲。注曰：蒲宁殖邑也。《续汉书》云：桃城在燕县南。已上滑州。<br/><br/>　　【谯国 濑乡】《晋书》曰：谯国，魏明帝分置也。《濑乡记》云：老子祠在濑乡。<br/><br/>　　【麦邱 桑邑】《桓谭新论》曰：齐桓公行见麦邱人。《水经注》曰：山桑邑俗谓之北平城。已上毫州。<br/><br/>　　【商邱 景毫】《左传》曰：阏伯居商邱。又曰：汤有景毫之盟。<br/><br/>　　【棘璧 桐门】《汉书》曰：吴楚七国反，先击破梁棘璧。《左传》曰：楚围宋，门于桐门。已上宋州。<br/><br/>　　【清水 梁山】《述征记》曰：钜野县有清水。又：梁山漈清水更属岱宗。<br/><br/>　　【无盐 阳谷】《汉书》云：无盐县近东平国。《左传》：齐侯会于阳谷。已上郓州。<br/><br/>　　【荷泽 葵邱】《尚书》曰：导荷泽，被孟潴。《左传》曰：齐桓公会诸侯于葵邱。<br/><br/>　　【五丈 三鬷】《水经注》曰：荷水，俗谓之五丈沟。《尚书》曰：汤遂伐三鳸。已上曹州。<br/><br/>　　【谷林 瓠子】《吕氏春秋》曰：尧葬谷林。《汉书》曰：河决瓠子堤。已上濮州。<br/><br/>　　【秦亭 卢邑】《左传》曰：鲁筑亭于秦。杜预注云：范县西北有秦亭。又曰：高弱以卢叛。杜预注曰：卢，齐高氏邑。<br/><br/>　　【狼水 鱼山】《水经注》曰：狼水出大鉴山狼溪，西北流，经谷城西。《汉书》曰：武帝瓠子歌曰：“吾山平兮钜野溢。”注：吾山，即鱼山也。《西征记》：鱼山北临河。已上济州。<br/><br/>　　【莱邑 蒲台】《水经注》曰：莱芜县，昔齐景公灭莱，莱人播北谷，邑落荒芜，故云莱芜。《三齐略记》曰：海侧有台，高八丈。秦始皇于台下萦蒲繄马，因名蒲台。<br/><br/>　　【甲山 笼水】《水经注》曰：萌水出于甲山。《述征记》曰：梁邹城西有笼水。或云，齐之孝妇，涌泉发于宅内，以笼覆水，所以名曰笼水。已上淄州。<br/><br/>　　【济河 洙泗】《尚书》曰：济河惟兖州。《礼记》曾子谓子夏曰：“吾与汝事夫子于洙泗之间。”<br/><br/>　　【凫峄 龟蒙】《毛诗》曰：建尔元子，俾侯于鲁，保有凫峄，遂荒徐宅。又曰：奄有龟蒙，遂荒大东。已上兖州。<br/><br/>　　【石堰 金舆】晏谟《齐记》曰：石塞堰，武帝时造。《述征记》曰：朗公金舆山，孤峰环秀，实神岭也。<br/><br/>　　【华泉 历井】《左传》曰：逢丑父使齐顷公下如华泉取饮。《续征记》曰：历山有井有底，与城西南涌泉相通。已上齐州。<br/><br/>　　【郳城 费邑】《左传》曰：郳黎来朝，杜预注曰：东海昌卢县东北有郳城。又曰：费伯帅师城郎，琅邪费县也。后为季氏邑。<br/><br/>　　【大岘 叟冈】伍缉之《从征记》曰：大岘直度山二十五里，涧壑洞地，崖坂峭曲，四岳三涂，不是过也。《水经注》曰：小叟冈有水二源，双会东导一川。已上沂州。<br/><br/>　　【表海 营邱】《左传》曰：吴季札闻歌齐之声，曰：“表东海者其太公乎？”《史记》曰：武王封师尚父于齐营邱也。<br/><br/>　　【天齐 地镜】《汉书》曰：齐所以为齐者，以天齐也。苏林注：天中齐也。顾野王舆《述志》曰：宋文帝时，青州城南地，远望倒影如水，谓之地镜。已上青州。<br/><br/>　　【龙沟 鹄垄】《续述证记》曰：彭城水五沟到龙沟五里。张华《博物志》曰：徐君宫人生卵，以为不祥，弃之水滨。有犬名鹄苍，衔卵以归，遂生儿，为堰王。后鹄苍临死生角而九尾，实黄龙也。葬之徐里中，见有狗垄存焉。<br/><br/>　　【西楚 北陵】《汉书》曰：项羽自立为西楚霸王，都彭城。《晋书·太康地志》有北陵县，属下邳。已上徐州。<br/><br/>　　【邸阁 濠梁】《西征记》曰：宿预城下邳之中路旧邸阁。《述征记》曰：濠汜，水公也，其水注泗有旧鱼梁。庄子游于濠梁，则此地也。<br/><br/>　　【白楼 朱矢】侯滔《北征记》曰：下邳城，韩信所都也。中城吕布所守，南临白楼门。《博物志》曰：徐堰王欲行霸上国，乃沟通陈蔡之间，得朱弓彤矢。已上密州。<br/><br/>　　【龙台 马耳】《三齐略记》曰：平昌门内有台，高六丈，神龙出入于其中，故名龙台城。《水经注》曰：马耳山高百丈，上有石并举双耸，如马耳。<br/><br/>　　【柴阜 焦原】《齐地记》：柴阜榛棘森然，故云柴阜，邴原葬于其东。《尸子》曰：莒有焦原者，广寻五十步，临百仞之溪，莒国莫敢近者。有羽士见于莒子，独欲行齐踵。已上登州。<br/><br/>　　【圣石 仙祠】《齐记》曰：莱山之阴有大石，其中有人出处，云是古圣人从此而出。《汉书》曰：不其县有太一仙人祠九所。<br/><br/>　　【三山 九穴】《汉书》曰：曲城县有三山。《齐记》云：九目山有九穴。已上莱州。<br/><br/>　　【吕母固 田横岛】后汉王莽末，有吕母者，其子为县宰所杀。母散财以招少年，其杀宰而人海中。今按：其固见存，在东海县北。《汉书》曰：高祖定天下，田横惧诛，乃与从属五百人入海，居岛中。<br/><br/>　　【仙士石 始皇碑】崔琰《述征赋》曰：郁非山有仙士石室，乃往观焉，见一道人。王隐《晋书》曰：海中去岸百五十步有秦始皇碑，阔五尺，厚三尺八寸。已上海州。<br/><br/>　　§箴<br/><br/>　　【扬雄《豫州箴》】郁郁荆河，伊洛是经；荣彼枲漆，惟用攸成。田田相拿，卢卢相距；夏殷不都，成周攸处。豫野所居，爰在鹑墟。四隩咸宅，寓内不如；陪臣执命，不虑不图。毋曰我大，莫或余败；无曰我强，靡克余亡。王赧为极，实绝周祀。牧臣司豫，敢告柱史。<br/><br/>　　【又《青州箴》】茫茫青州，海岱是极；盐铁之地，铅松怪石。群水攸归，莱夷作牧；贡篚以时，莫怠莫违。昔在文武，封吕于齐；厥土途泥，在邱之营。五侯九伯，是总是征；马殆其衔，御失其度。周室荒乱，小白以靖；诸侯佥服，复尊京师。小白既没，周卒陵迟；嗟兹天王，附命下土。牧臣司青，敢告执矩。<br/><br/>　　【又《徐州箴》】海岱伊淮，东海是渚；豫州之士，邑于蕃宇。大野既潴，有羽有蒙；孤桐蠙珠，泗沂攸同。降周任姜，镇于琅邪；姜姓绝苗，田氏攸都。事起犹微，不虑不图；祸如邱山，本在萌芽。牧臣司徐，敢告仆夫。<br/><br/>　　【又《兖州箴》】攸攸济河，兖州之寓；九河既导，雷夏攸处。草繇木条，漆丝絺纻；济漯既通，降邱宅土。成汤五徙，卒都于毫；盘庚北渡，牧野是宅。箕子歔欷，故居为墟。牧臣司兖，敢告执书。<br/><br/>　　○关内道第三<br/><br/>　　§叙事<br/><br/>　　关内道者，禹贡雍州之域。(《尚书》曰：黑水西河惟雍州。按：雍州自陇而西，分为陇右道。《汉书·天文志》曰：东井与鬼为雍州分野。)东自同华，略河而北；西自岐陇，原会极于北垂，尽其地也。京兆府挟沣灞，据函崤，(班固《西都赋》曰：左据函谷二崤之险。又曰：挟沣灞。据陇首。)得百二方千里。(《汉书》曰：秦得百二。苏林曰：言秦地险固，以二万人足当得诸侯百万人。《河图》曰：秦地方千里。)周都酆镐，秦都咸阳，汉都长安，今武功县，后稷所封也。(《史记》：后稷封于粲是也。)豳州，昔公刘所居也。华州，古郑国也。(《诗谱》曰：周宣王封其弟于咸林，是为郑国。)岐州，秦德公初居之所也。夏州，赫连氏之都也。<br/><br/>　　§事对<br/><br/>　　【四塞 八川】《汉书》娄敬云：“关中被山带河，四塞之固。”相如《上林赋》曰：荡荡乎八川，沣、滈、涝、潏、泾、渭、灞、浐。<br/><br/>　　【神皋 福地】《西京赋》曰：实惟奥区神皋。《遁甲开山图》曰：骊山西有阜，名风凉原，雍州之福地。<br/><br/>　　【金城 石柱】《汉书》：关中金城千里。《三辅旧事》曰：石柱以南属京兆，北属扶风。<br/><br/>　　【细柳 长杨】《汉书》曰：周亚夫军细柳，汉宫名有长杨。<br/><br/>　　【温水 沧池】《三秦记》：渭水桥西有温水。又《长安记》：建章宫有太液沧池。<br/><br/>　　【鸡头 鹑首】《雍州记》：鸡头山在鄠县。《史记》：天赐秦穆公鹑首之地。<br/><br/>　　【汉京 秦里】《西都赋》曰：弘我以汉京。又《西京赋》曰：秦里其朔。<br/><br/>　　【丹水 黄山】《山海经》：南山多黄丹水出焉。《西京赋》曰：绕黄山而款牛首。已上京兆府。<br/><br/>　　【桃塞 柏原】《左传》：晋侯使詹嘉守桃林之塞。杜预曰：今潼关是也。《水经注》：灌水于孤柏之原西流。<br/><br/>　　【蒲池 学巿】《水经注》：华山上灵泉名蒲池。《高士传》云：张楷隐华山，学者从之成巿。已上华州。<br/><br/>　　【韩原 姚谷】《古今地名》云：韩武子食寀于韩原。《后汉书》云：姚谷属白水。<br/><br/>　　【堑洛 分华】《史记》曰：秦简公堑洛，蒲城县东长城是也。《后汉书》曰：孝明帝分华山都置武乡郡。已上同州。<br/><br/>　　【蒲谷 柏城】《水经注》曰：蒲谷水源出中部县。又曰：猪水流经柏城。已上同州。<br/><br/>　　【丹川 乌水】《水经注》曰：蒲水南自洛川县流入丹阳川。又曰：乌川水源出汾川县西北。已上丹州。<br/><br/>　　【青牛 白帝】《录异传》曰：秦文公伐雍州南山文梓树，有青牛走出沣水中。《史记》：秦文公作鄜畤，以祭白帝。<br/><br/>　　【漆水 桐池】《水经注》曰：漆水出漆溪。又曰：桐池水东北流入三交水。已上岐州。<br/><br/>　　【岐下 梁邱】《史记》曰：古公亶父止于岐下。《水经注》曰：梁邱谷水，西南注于泾。<br/><br/>　　【芹川 芮水】《水经注》曰：宜禄县北有芹川。又曰：芮水流入泾。已上豳州。<br/><br/>　　【乌亭 昆壤】汉乌氏县，王莽改为乌亭。宋初《山川记》曰：安定昆戎旧壤也。已上泾州。<br/><br/>　　【陇水 吴山】《三秦记》曰：俗歌云陇头水。《地道记》曰：汧阳县属秦国，吴山在西。已上陇州。<br/><br/>　　【芹谷 柞亭】《水经注》曰：芹谷水出罗川县东子午山。《续汉书》曰：汾阳县有五柞亭。已上宁州。<br/><br/>　　【兔州 鸡水】《水经注》曰：兔川西南流注洛水。又曰：乌鸡水出西流入洛。已上庆州。<br/><br/>　　【蓝水 那邑】《十六国春秋》云：赫连定登于可蓝山。《史记》曰：那戎邑也。已上原州。<br/><br/>　　【白水 蒲川】《水经注》曰：白水源出汾水岭西。又曰：小蒲川水东南流，入坊州。已上鄜州。<br/><br/>　　【神泉障 龙尾溪】《水经注》云：龙尾水出神泉障，又有龙尾溪。已上延州。<br/><br/>　　【渌莲池 青盐泽】《十六国春秋》云：赫连勃勃田于三交，至渌莲池而还。《汉书》曰：朔方郡青盐泽在南。<br/><br/>　　【典农城 怀浑障】《水经注》云：河水经典农城，又东北经怀浑障。已上灵州。<br/><br/>　　【蒙水 鸡山】《水经注》云：朔方县有蒙水紫河。《续汉书》曰：将军窦宪出鸡鹿山。已上胜州。<br/><br/>　　§诗<br/><br/>　　【晋挚虞《雍州诗》】于皇先王，经启九有；有州惟雍，居京之右。土载奥区，山包神薮；嘉生惟繁，庶类伊阜。悠悠州域，有华有戎；外接皮服，内含岐丰。周余既没，夷德未终；莫不慕义，易俗移风。<br/><br/>　　§箴<br/><br/>　　【扬雄《雍州箴》】黑水西河，横属昆仑；邪指阊阖，画为雍垠；上侵积石，下碍龙门。安不忘危，盛不讳衰。牧臣司雍，敢告缀衣。<br/><br/>　　○河东道第四<br/><br/>　　§叙事<br/><br/>　　河东道者，禹贡冀州之域。(《尔雅》曰：两河间为冀州。)舜置十二州，分冀州为幽州、并州。今河东道即并、幽两州之地。(《汉书·天文志》曰：毕昴为冀州，营室东壁为并州。)西南距河，北尽朔垂。悉其地，河东本尧之所都。周成王封其弟叔虞。其子燮，是为晋侯。及三家分晋，自蒲州略河东至怀州属魏，(怀州今属河北道。)自泽潞而南至卫州，尽太原府已北属赵。太原府，昔高辛氏子实沉及金天氏子台骀之所居也。又为唐国，帝尧为唐侯所都。(郑玄《诗谱》曰：唐者，帝尧旧都地，后徙平阳。)蒲州，帝舜所都。(《太康地记》云：舜都安邑是也。)绛州，晋献公迁都之地。<br/><br/>　　§事对<br/><br/>　　【尧墟 禹迹】郑玄《诗谱》曰：成王封母弟叔虞于尧之故墟。皇甫谧《帝王世纪》曰：禹自安邑都晋阳，曾孙帝相迁帝丘。子少康中兴，还乎旧都，复禹之迹也。<br/><br/>　　【太夏 中都】《春秋地名》云：晋太康一名太夏。《后魏书》曰：中都属太原郡。<br/><br/>　　【六名 五尉】《春秋地名》云：晋太卤、太原、太夏、太墟、晋阳、太康六名，其实一也。晋《太康地志》：并州部太原六郡，又有护匈奴中郎，左部、右部、中部、南部、北部五都尉。<br/><br/>　　【蒿垣 苇泽】《春秋后语》曰：张孟谈谓赵襄子曰：臣闻董安于之在晋阳，公宫之垣皆荻蒿。《后魏书》云：石艾县有苇泽。<br/><br/>　　【潜邱 涡水】《尔雅》曰：晋有潜邱。郭璞注云：在太原晋阳县。《水经注》曰：洞涡水出平乐县西北。<br/><br/>　　【祁墓 介祠】《后汉书》云：晋阳有祁奚墓。又曰：晋阳有介子推祠。已上并州。<br/><br/>　　【涑水 涤山】《水经注》云：涑川水在桑泉县界。晋《地道记》曰：雷首山一名涤山。<br/><br/>　　【臼亭 虞坂】《左传》曰：公子重耳取臼亭。杜预注曰：河东解县有臼亭。《战国策》曰：骐骥驾盐车上虞坂。今按：在安邑县界。已上蒲州。<br/><br/>　　【玉璧 天井】后魏大统四年，东道行台王思政表筑玉璧城。今按：在后山县西。《水经注》曰：天井水，经尧城西，流入汾水。<br/><br/>　　【枣涧 桐乡】《水经注》曰：干枣涧水北出，入石人岭下南流，俗谓之扶苏水。《汉书》：武帝将幸缑氏，至左邑桐乡，在闻喜县界。已上绛州。<br/><br/>　　【千亩 五城】《左传》曰：晋穆侯以条之役生太子，命之曰仇；其弟以千亩之战生，命之曰成师。《后魏书》云：晋州领五城郡是也。<br/><br/>　　【襄陵 狐谷】后汉襄陵属河东郡。《水经注》曰：平河水出晋阳县西壶口山，东经狐谷亭。已上晋州。<br/><br/>　　【漳川 冀浸】《周礼》曰：冀州其川曰漳。郑玄注云：出长安。《十三州志》曰：潞水出潞县，冀州之浸。<br/><br/>　　【赤壤 黄山】《上党记》曰：高平赤壤，其地阻险，百姓不居。后魏《舆图风土记》曰：黄山在壶关县东。已上潞州。<br/><br/>　　【舜泽 晋山】《墨子》曰：舜渔于雷泽，在护泽县西。后魏《舆图风土记》云：司马山在晋城县北。晋代祠此山，因以为名。<br/><br/>　　【孟门 午台】《左传》曰：齐侯伐晋，入孟门，登太行。《十三州志》曰：太行山或曰孟门，盖其险厄。《水经注》曰：午鷟台亭在晋城县界。已上泽州。<br/><br/>　　【石室 铁骑】后魏《舆图风土记》曰：太原郡山有石室方丈，四壁文字篆书，人不能识。《十六国春秋》曰：石勒当生之时，北山上草木，变为铁骑形。<br/><br/>　　【青谷 黄岩】《水经注》曰：清水源出武乡县西，名青谷水。又曰：黄岩水源出辽山县西黄冈下。已上宜州。<br/><br/>　　【沤泽 汾关】《吕氏春秋》曰：大昭又名沤泽。《水经注》曰：鹤雀津，汾关名也，介休之西南，俗谓之雀鼠谷。<br/><br/>　　【八门 六壁】《十六国春秋》云：刘元海遣将攻西河城，筑营自固。有八门，城高九尺。《后魏书》曰：太武帝讨胡贼于六壁。城有六面，因以为名。已上汾州。<br/><br/>　　【紫川 黄谷】《水经注》曰：紫川水源出隰川县东紫谷也；黄栌水出隰川县东北黄栌谷。已上隰州。<br/><br/>　　【夏屋 仙都】《史记》曰：赵襄子北登夏屋，诱代王。徐广注云：夏屋，山名。《水经注》曰：晋永嘉中，雁门百姓避乱入五台山，见仙人为之先駈，因而不反，寻访莫知所在。俗人以是山为仙都。已上代州。<br/><br/>　　【三会 九原】《水经注》曰：三会水东流入滹沲水，在定襄县界。又云：三会水出九原县西，其山经九原城。<br/><br/>　　【灵邱 圣阜】《后魏书》曰：天平二年置恒州，寄居秀容县城，领灵邱等八县。《水经注》曰：滹沲水东流圣人阜北。阜下有水，泉侧石上有手迹，西又有二脚迹。已上忻州。<br/><br/>　　【苇州 梅岭】《十三州志》曰：代郡故城，卢植说初置筑时，方就板干，夜自移西南五十里大泽中，自设结苇为九门。于是就以为城，周旋七里。今按：在飞狐县界。《土地记》曰：卤地东州四十八里有梅岭焉。<br/><br/>　　【莱水 笄山】《周礼》曰：莱州莱水。郑玄注：莱水出广昌。《史记》：赵襄子姊为代王夫人，襄子杀代王，遂兴兵平代地。其姊闻之，泣而呼天，磨笄自杀。代人怜之，号所死山为磨笄山。今按：在飞狐县界。已上蔚州。<br/><br/>　　【如浑水 纥真山】《水经注》曰：如浑水。《水经》：方山又曰纥真山，夏积雪，鸟雀死者一日千数。<br/><br/>　　【荧台 火井】《水经注》云：火山似火从地中出，故名荧台。又曰：火山上有火井。已上岚州。<br/><br/>　　【壶山 风穴】《汉书》曰：壶口山在北屋东南。《水经注》曰：北屋县故城西十里有风山。其山有穴如轮，风气萧瑟，常不止。已上朔州。<br/><br/>　　【永石 单于】晋《太康地记》曰：西河国，惠帝末陷于刘元海。至石勒时，置永石郡，后魏改为离石郡。《十六国春秋》云：离石，单于所徙之庭。已上石州。<br/><br/>　　§赋<br/><br/>　　【后汉班叔皮《冀州赋》】夫何事于冀州，聊托公以游居；历九土而观风，亦哲人之所娱。望常山之嵯峨，登北岳而高游；建封坛于岱宗，瘗玄玉于此邱。遍五岳与四渎，观沧海以周流。<br/><br/>　　§箴<br/><br/>　　【扬雄《并州箴》】雍别朔方，河水悠悠；北辟獯鬻，南界泾流。画兹朔土，正直幽方；自昔何为，莫不来王。清穆遐征，犬戎不享，爰藐伊德，侵阮上国。宣王命将，攘之泾北，宗幽罔识，日用爽磋。既不俎豆，又不干戈，犬戎作乱，弊于骊阿。太上曜德，其次曜兵，德兵俱颠，靡不悴荒。牧臣司并，敢告执纲。<br/><br/>　　【《冀州箴》】洋洋冀州，鸿原大陆；岳阳是都，岛夷皮服。潺湲河流，夹以碣石；三后攸降，列为侯伯。降周之秦，赵魏是宅，冀制糜沸，泫沄如汤。更盛更衰，载从载衡；汉兴定制，改列蕃王。治不忘乱，安不遗危。牧臣司冀，敢告在兹。<br/><br/>　　§论<br/><br/>　　【魏卢毓《冀州论》】冀州，天下之上国也。《尚书》何平叔邓玄茂谓其土产无珍，人生质朴，上古以来，无应仁贤之例，冀、徐、雍、豫、诸州也。卢释曰：除黄帝已前，未可备闻。略言唐虞已来，冀州乃圣贤之渊薮，帝王之宝地。东河以上，西河以来，南河以北，易水以南，膏壤千里，天地之所会，阴阳之所交，所谓神州也。<br/><br/>　　○河北道第五<br/><br/>　　§叙事<br/><br/>　　河北道者，禹贡冀州之域。舜置十二州，分冀州为幽州、并州，分青州为营州，而幽、冀、营等三州及兖州之北界，今并为河北道。(《汉书·天文志》曰：毕昴为冀州，尾箕为幽州分野。)南距河，东至海，北尽幽营。悉其地，河北本殷之旧都；(在卫州。)周灭殷，分其甸内为三国，邶、鄠、卫是也。至卫懿公为狄所灭，其地属晋、赵、韩、魏三家分晋，而怀属魏。(《汉书·地理志》云：魏分晋得河内，即今怀州也。)自卫、相、洛、赵、贝、冀，北尽恒山，东至海，其地属赵。幽平已北东至海，属燕。洺州、邯郸为赵国。(《史记》：赵敬侯所都。)相州为邺，魏武帝、后赵石季龙、前燕慕容隽，自蓟徙，北齐文宣帝并都之。(幽州曰燕，召公之所封也；营州，前燕慕容皝都之。)<br/><br/>　　§事对<br/><br/>　　【分晋 接燕】《汉书》曰：赵分晋有信都钜鹿清河。卢毓《冀州论》曰：冀州北接燕代。<br/><br/>　　【南宫 北部】《汉书》曰：南宫县属信都国。许慎《说文》曰：冀州北部，以月朝作食为膢祭。已上冀州。<br/><br/>　　【三台 九殿】陆翙《邺中记》曰：魏武于邺城西北立三台。中台名铜雀台，南名金兽台，北名水井台。又曰：石季龙自襄国至邺，二百里辄立一宫。宫有一夫人，侍婢数十。凡季龙所起内外大小殿九，台观行宫四十四所。<br/><br/>　　【紫陌 赤桥】《水经注》曰：滏阳县有紫陌，浮图十里造生墓于此。《邺中记》曰：邺城东七里有赤桥之宫。已上相州。<br/><br/>　　【轵县 苑乡】《史记》曰：秦昭襄伐魏，取轵县。《水经注》曰：丹水经苑乡之城。<br/><br/>　　【平津 陆阜】《晋阳秋》曰：造河桥于富平津，即河阳津也。《水经注》曰：陆真阜南有皇母，马鸣二泉，东南合注于吴陂。已上怀州。<br/><br/>　　【商墟 虞险】《史记》曰：成王伐管叔，以殷余人封康叔为卫君。居故商墟也。《北征道理簿》曰：垄头城，故虞国之险。湛水流其后，清水流其前。<br/><br/>　　【苏岭 饧盆】《十道志》曰：苏门山一名苏岭，孙登所隐处也。又曰：饧盆水一名盆泉，源出县西北三十里。弯屈似盆，其味如醴。因以为名，已上卫州。<br/><br/>　　【鸡泽 狗山】《左传》：襄公三年六月，会单顷公及诸侯，同盟于鸡泽。《汉经注》曰：狗山顶上有狗迹，今在临洺县西。<br/><br/>　　【塘泉 研冢】《水经注》曰：洺水东北流，经广平县故城东，水积于大泽之中，为登泉。南北四十里，东西二十里，亦谓之黄塘泉。《邺中记》曰：邯郸城西南十里子岗上，有冢如研子形，俗谓之研子冢。已上洺州。<br/><br/>　　【斥邱 平邑】《续汉书》曰：斥丘县属魏郡。《竹书》曰：晋烈公四年，赵城平邑。今在昌乐县东北。<br/><br/>　　【沙鹿 石台】《左传》云：沙鹿崩。杜预注云：晋地也。元城东南有沙鹿山。郦善长《水经注》曰：武阳县城有一石台，大城门外又有故台，号曰武阳台。已上魏州。<br/><br/>　　【蓼水 苏亭】《水经注》曰：蓼水出襄国。《汉书》曰：襄国有苏人亭。<br/><br/>　　【百岩 千步】《洺州记》曰：龙岗县西北有百岩山。《水经注》曰：洺水一名漳水，俗名千步。已上邢州。<br/><br/>　　【柏亭 槐水】《水经注》曰：洺水东经柏畅亭。今按：柏畅亭故城，在房子县西。又曰：槐水出黄石山，今在元氏县界。<br/><br/>　　【石柱 珪碑】《水经注》曰：平房城南门，夹道有两石柱，翼路若阙焉。又曰：汉明帝北回，诏高邑于光武即民建石坛，立珪头碑。已上赵州。<br/><br/>　　【善陆 清河】《汉书》：鄃县，汉清河郡，王莽曰善陆。晋《地道记》曰：清河国，凡领清河等六县。<br/><br/>　　【胥陵 甘泉】《汉书》东阳县属清河郡，王莽曰胥陵。《十三州志》曰：历城本周之甘泉西地。已上真州。<br/><br/>　　【重丘 浮水】《左传》曰：诸侯同盟于重丘，今在聊城县东南。《水经注》云：浮水出聊城东北，泛则津注，耗则辍流。<br/><br/>　　【堂邑 灵城】汉高祖封陈婴为堂邑侯。又曰：灵城属清河郡。已上博州。<br/><br/>　　【胥国 宛乡】汉武帝封河间献王子让为胥侯。《水经注》云：浮水东北经高城县之宛乡城。今在盐城县界。<br/><br/>　　【千童 百薄】应劭注《汉书》曰：千童县，灵帝改曰饶安。《水经注》：滈河东北经富平故城北，分为二水：南水为长聚沟，东注海；北水谓百薄沟，东北注海。已上沧州。<br/><br/>　　【马颊河 龙额县】《尔雅》云：九河名有马颊，上广下狭，状如马颊。汉平原郡领龙额县。<br/><br/>　　【管辂冢 曼倩祠】《魏志》：平原县有管略冢。《汉书》：安德县有东方朔祠。已上德州。<br/><br/>　　【新馆 舆亭】汉武帝封中山靖王子未央为新馆侯。《续汉书》：北新县东二十里有樊舆亭。<br/><br/>　　【樊城 柏国】《汉书》曰：武帝封中山靖王子为樊舆侯。故城在清宛县东南。又曰：武帝时，赵敬肃王子然吉为柏陵侯。今清克县南有侯国故城。已上瀛州。<br/><br/>　　【仙岩 天井】晋《太康地记》曰：行唐县西北有仙人岩。《水经注》曰：派水历天井泽南。<br/><br/>　　【马观 鸿关】《水经注》曰：黑水东北有汉中山王故宫处，简文造钓台戏马之观。又曰：定水东流历山，俗谓是处为戏头，即《晋书》所谓鸿上关。已上定州。<br/><br/>　　【轮井 核山】《水经注》曰：行唐城有大井若轮，水沸腾水测。又曰：派水北流，经大核山。<br/><br/>　　【夫城 女庙】晋《太康地记》云：行唐县北二十里有如夫城。《水经注》曰：行唐城内北门东侧有玉女神庙。庙前碑云：赵武灵王营斯邑城。弥载水立，圣女发叹，百堵皆兴，不日而就。已上恒州。<br/><br/>　　【宁台 历室】《史记》曰：燕昭王伐齐，得宝器，设祭于宁台。《战国策》曰：乐毅与燕惠王书曰：大吕陈于元东，故鼎反于历室。今并蓟州界。<br/><br/>　　【仲理金 伯雍璧】《神仙传》曰：仲理居无终山中，含神丹，作黄金五千斤，以救百姓。《搜神记》曰：杨伯雍汲水作义浆，有一人就饮，以石遗之。伯雍种，遂生白璧，其处地可一顷，名曰玉田。已上幽州。<br/><br/>　　【桑谷 刍溪】《水经注》曰：三城水，经伏陵山南，与石门水合，有桑谷之名，盖沿出桑溪故也。又曰：鲍邱水东南流，龙刍溪水注之。<br/><br/>　　【三城 七渡】《水经注》曰：鲍邱水南流，合三城水。又曰：水经渔阳故城南，合七渡水。已上澶州。<br/><br/>　　【阪泉 辔野】《史记》曰：轩辕及炎帝战于阪泉之野。《周书》曰：蚩尤逐二帝，争涿鹿之野。赤帝大惧，乃说黄帝，执蚩尤杀之于中冀，名之曰绝辔野。<br/><br/>　　【覆釜 裂沟】后魏《舆图风土记》曰：潘城西北三里有历山，形似覆釜，因以为名。《水经注》曰：传言，昔时地裂，遂成沟壑，有水，俗谓之分家水。今之怀戎县东北有地裂。已上妫州。<br/><br/>　　【剑石 刀岩】《水经注》曰：徐水东北经郎山西，众崖竟举若鸟翅，立石崭岩似剑。又曰：漆水南经藏刀山，层岩璧立，直上干霄。<br/><br/>　　【穷鱼邱 巨马水】《竹书》曰：晋荀瑶伐中山穷鱼之邱。《水经注》曰：巨马即漆水。已上易州。<br/><br/>　　【素河 黄洛】《水经注》曰：素河水出今皮县蓝山，南合新河。又曰：黄洛水出卢龙山。<br/><br/>　　【玄水 蓝山】《水经注》曰：玄水出肥如县北玄溪。后魏《舆图风土记》曰：卢县西三十九里有蓝山。已上平州。<br/><br/>　　【长谷 平川】《十六国春秋》曰：冯跋弟弘为乱，而跋惊死，弘葬之长谷陵。《水经注》曰：高平川水出西北平川。<br/><br/>　　【狼河 龙苑】《魏氏土地记》曰：狼河，附黄龙城东北下。《十六国春秋》云：慕容熙光始三年，筑龙腾苑，起景云台。已上营州。<br/><br/>　　§箴<br/><br/>　　【扬雄《幽州箴》】荡荡平川，惟冀之别，伊昔唐虞，实为平陆。周末荐臻，迫于獯鬻，六国擅权，燕赵本都。东限秽貊，爰及东胡。强秦北排，蒙公城疆，大汉初定，介狄之荒，元戎屡征，如风之腾，义兵涉漠，扰我边甿。既定且康，复古虞唐，盛不可图，衰不可忘。堤溃蚁穴，器漏臧亡，牧臣司幽，敢告待傍。<br/><br/>　　○陇右道第六<br/><br/>　　§叙事<br/><br/>　　陇右道者，禹贡雍州之域。(雍州自岐陇已北，为关内道；自陇而南，并得禹贡梁州之北地。为陇右道。)自陇而西，尽其地也。秦州有秦亭。秦之先非子。为周孝王养马于汧渭之间，孝王封之附庸邑于秦也。凉州，汉武威郡，故匈奴休屠王地也。前凉张轨，后凉吕光，北凉沮渠蒙逊并都之。甘州，汉张掖郡，故匈奴昆邪王地也。西秦乞伏乾归都之，子炽盘徙都于河州、肃州、汉酒泉郡。前凉张轨，西凉李暠，北凉沮渠蒙逊并都之。西州，汉车师国之高昌壁也。(昔汉武遗兵西讨，师旅顿弊。其中尤因者，因住焉。其地形高尚，人物昌盛，因名高昌也。)<br/><br/>　　§事对<br/><br/>　　【天水 神泉】《汉书》曰：天水郡，武帝时置。《水经注》曰：渭州东南与神泉合也。<br/><br/>　　【黑城 朱圉】《水经注》曰：黑水出黑城北，西南经黑城，西抵渭川。《水经注》：《尚书》：西倾朱圉鸟鼠，至于大华。已上秦州。<br/><br/>　　【艾亭 荆谷】《汉书》曰：骑都尉居密艾亭。《水经注》曰：荆头川水，荆谷北流注渭川。<br/><br/>　　【鸡聚 马溪】《汉书》曰：襄武县有五鸡聚。《水经注》曰：渭水东南流，经首阳县南，左则天马溪水，参差翼注。已上渭州。<br/><br/>　　【百顷 四山】《三秦记》曰：仇池山号百顷。上有百顷池，壁立百仞，一人守道，万夫莫向。沈约《宋书》曰：杨盛袭位，分四山氐羌为二十部。已上成州。<br/><br/>　　【马氐 狼种】应勋注《汉书》曰：武都郡，故白马羌氐也。《汉书》曰：参狼种，武都羌是也。已上武州。<br/><br/>　　【临洮 望曲】《汉书》曰：临洮县属陇西郡。《水经注》曰：洮水东流，经甘根亭，历望曲。已上岷州。<br/><br/>　　【洮水 垫江】《沙州记》曰：洮水出强台山。又曰：山东即洮水源，山南即垫江源。已上洮州。<br/><br/>　　【积石 销铜】《尚书》曰：导河积石。《水经注》曰：离水北经销铜城西。<br/><br/>　　【榆城 麻垒】《水经注》曰：离水东北经榆城，溪水注之。《秦州记》曰：枹罕城西有麻垒，垒中可容万众。已上河州。<br/><br/>　　【燕崖 鹿塞】《仇池记》曰：武兴城下有燕子崖。《十三州志》曰：鹿塞在苍松县南十里，是也。<br/><br/>　　【龟观 鸟城】《十六国春秋》曰：前凉张玄静时，右将军宋熙请取天龟观壤以为宅。《西河记》曰：姑臧匈奴，故曰盖藏城也。城不方，有头尾两翅，名盖鸟城。已上凉州。<br/><br/>　　【柳谷 兰池】习凿齿《汉晋春秋》曰：大柳谷夜激波满溢，其声如雷。王隐《晋书》曰：兰池县属陇西郡。<br/><br/>　　【合黎 临泽】《尚书》曰：导弱水至于合黎。《十三州志》曰：昭武苏有临泽亭在其东。已上甘州。<br/><br/>　　【狄道 夷镇】《汉书》曰：狄道县属陇西郡。《周地图记》曰：临洮郡城，后魏太和中筑，置夷城镇防羌要路。已上兰州。<br/><br/>　　【漆水 金泉】张华《博物志》曰：延寿县南山石泉注为沟，其水有脂。挹取若著器中正黑，如不凝膏。然之极明，但不可食，此方人谓之石漆。应劭《汉官仪》曰：酒泉城下有金泉，味若酒。<br/><br/>　　【酒泉 肥水】《汉书》曰：酒泉郡，武帝太初元年开。《博物志》曰：酒泉延寿县南有山泉，其水有脂，如煮肉汁。已上肃州。<br/><br/>　　【白土川 卑禾海】《水经注》曰：白土川水出白土城城西北下。《十三州志》曰：临羌县西有卑禾海，谓之青海。<br/><br/>　　【鸡谷 龙城】《水经注》曰：湟水东流，鸡谷水北流注之。又曰：湟水出塞外，经蓝池北，又东南经龙夷城。已上鄯州。<br/><br/>　　【效谷 宜禾】《汉书》曰：效谷县属敦煌郡。晋《太康地记》曰：宜禾县属敦煌郡。<br/><br/>　　【龙堆 鱼泽】《汉书》曰：敦煌正西关外有白龙堆。《十三州志》曰：效谷县，故鱼泽障。已上沙州。<br/><br/>　　【地膏腴 田沃衍】《后汉书》曰：顺帝时，以伊吾旧膏腴地，傍近西域。复令开设屯田，置伊吾司马一人。《西河旧事》曰：绕蒲海肥美良田，水草沃衍。<br/><br/>　　【天山 帝江】《汉书》曰：使贰师将军出酒泉，击左贤王于天山。《山海经》曰：天山多金玉，有神鸟状如黄囊，赤如丹火，六足四翼，浑无面目，是识歌舞，实惟帝江。已上伊州。<br/><br/>　　【车师国 田地县】《汉书》曰：车师前王国，居交河城。《地舆志》曰：晋咸和二年置高昌郡，立田地县。<br/><br/>　　【交河城 高昌壁】《汉书》曰：交河城有交河水，分流绕城下。《十三州志》曰：高昌壁，故属敦煌，有长谷在东，都尉居之。已上西州。<br/><br/>　　§歌<br/><br/>　　【后魏温子升《凉州乐歌》】远游武威郡，遥望姑臧城；车马相交错，歌吹日纵横。<br/><br/>　　【又歌】路出玉门关，城接龙城坂；但事弦歌乐，谁道山川远。<br/><br/>　　§箴<br/><br/>　　【扬雄《凉州箴》】黑水西河，横属昆仑；服指阊阖，画为雍垠。每在季王。常失厥绪，上帝不宁，命汉作凉。陇山以徂，列为西荒。南排劲越，北启强胡，井连属国。一护彼都。<br/><br/>　　○山南道第七<br/><br/>　　§叙事<br/><br/>　　山南道者，禹贡荆、梁二州之域。(《尚书》曰：荆及衡阳惟荆州，华阳黑水惟梁州。今按：荆州之南界属江南道，东界入淮南道；梁州自剑阁而南为剑南道，其北垂又入陇右道。《汉书·天文志》曰：翼轸为荆州分野。)北距荆华二山之阳，绝汉水而南至江；西距剑阁，尽其地也。荆州，楚文王始都之。褒州，古褒国也，是为妫墟。(《江陵记》曰：楚文王始自丹阳徙都于郢。今州北南城是也。《水经注》曰：汉水东经妫墟，在金牛县界。皇甫谧《国都城记》曰：褒国故城在县东二百步。)襄州，禹贡荆豫二州之界，邓州，后汉之南都也，光武起焉。<br/><br/>　　§事对<br/><br/>　　【南荆 西楚】《周礼》曰：正南曰荆州。《史记》曰：自淮北沛、陈、汝南，南郡为西楚。<br/><br/>　　【云泽 景洲】《春秋文耀钩》曰：大别以东至云泽、九江、衡山、荆州。今按：即云梦泽也。《吴志》曰：魏将夏侯尚围南郡，作浮桥度量景洲。今在江陵县界。已上荆州。<br/><br/>　　【南岘 北津】《荆州记》曰：襄阳本楚之下邑，桓溪带其西，岘山亘其南。习凿齿《襄阳记》曰：襄城本楚国之北津。<br/><br/>　　【习池 葛井】《襄阳记》曰：岘山南八百步，西下道百步，有习家鱼池。《荆州记》曰：诸葛亮宅有井，深四丈余，口广一尺五寸，累砖如初。已上襄州。<br/><br/>　　【厉乡 舂邑】《左传》曰：楚伐徐，齐师伐厉以救之。杜预注曰：随县北有厉乡。《汉书》曰：元帝以舂陵卑湿，割蔡际之白水二乡为舂陵侯邑。<br/><br/>　　【随国 唐乡】《左传》曰：斗伯比言于楚子曰：“汉东之国随为大。”杜预注曰：随国，今义阳随县也。又曰：晋楚战于邲，唐侯为左拒。杜预注曰：唐属楚，小国，义阳安昌县东南上唐乡是也。已上随州。<br/><br/>　　【马水 鼍湖】《南雍州记》曰：龙居县南有马水。《荆州记》曰：沔阳县东二十里有鼍湖。已上复州。<br/><br/>　　【兽牙 狼尾】《宜都山川记》曰：兽牙山有石壁，其文黄赤色，有牙齿形。《勾将山记》曰：县去山四十里，别从狼尾滩下南崖。已上峡州。<br/><br/>　　【黄龙 白帝】《荆州记》曰：峡之首北岸曰白盐峰，中黄龙滩水，沿溯所忌。《水经注》曰：白帝山，北接缘马岭，南接赤甲山。<br/><br/>　　【九坂 三溪】《荆州记》曰：寒山九坂，最为峭险。又曰：三溪水南流数里，南注大江。已上夔州。<br/><br/>　　【明月峡 缙云山】《华阳国志》曰：巴郡江州有明月峡。峡首南峰石壁有圆孔，形如明月，因以为名。《缙云山传》云：黄帝于上合神丹药，故山得名焉。<br/><br/>　　【涪陵 阳阙】《汉书》曰：巴郡领涪陵县。晋《太康地记》曰：李雄乱，复于阳阙更置垫江县，亦属巴郡。按：今州即古巴郡。已上渝州。<br/><br/>　　【龙蹊 牛道】《道家杂记》曰：张鲁女曾浣衣于山下，有白雾蒙身，遂孕。耻之自裁，临死谓婢曰：“死后破吾腹。”婢依其言，破得龙子一双，遂入汉水。女殡于山顶。龙子后数游母墓前，遂成蹊径。《十三州志》曰：秦王未知蜀道，乃刻石牛五头，置金于尾下，言此天牛能粪金。蜀人信之，乃令五丁共引牛成道。今在褒城县界。<br/><br/>　　【让水 廉川】《梁州记》曰：梁西南十里有让水。《水经注》曰：廉水出巴岭山，北流廉川。今在南郑县界。已上梁州。<br/><br/>　　【骆谷 龙亭】《水经注》曰：路谷水源出骆谷，南流。《梁州记》曰：龙亭县属傥城郡。已上洋州。<br/><br/>　　【黄花川 紫柏坂】《水经注》曰：大散水西流入黄花川。《华阳国志》曰：梁泉县东八十里有紫柏坂。已上凤州。<br/><br/>　　【武关 文邑】《史记》曰：秦昭王遗楚怀王书曰：愿与君会武关，面约结盟。今在商洛县东。《水经注》曰：洛水东北过文邑，在洛南县。已上商州。<br/><br/>　　【金水 锡城】《汉水记》曰：金水郡领金冈县，本金城郡，后魏改之。《梁州记》曰：后魏□华阳、金城二郡为忠城郡，领乡亭、锡城、金川三县。<br/><br/>　　【虞舜祠 汉高庙】《水经注》曰：西城县故城内有虞舜祠。《梁州记》曰：洵阳县南山下有汉高帝庙。已上金州。<br/><br/>　　【梅溪 棘水】《南雍州记》曰：南阳县七里有梅溪。《水经注》曰：棘水经新野县，历黄邮聚。<br/><br/>　　【五垄 六门】《周地图记》曰：五垄山有五梁，汉延相接，曰六门堰。西三里拥湍，邵信臣所作也。已上邓州。<br/><br/>　　【熊川 龙井】《南荆州记》曰：丰利郡领丰利、熊川、阳川三县。《水经注》曰：汉水又东为龙潭，下临龙井渚。已上均州。<br/><br/>　　【景山 粉水】《山海经》曰：荆山之首曰景山，其上多金玉。《水经注》曰：粉水，导东流经上粉县。<br/><br/>　　【雁塞 狼山】《荆州图副记》曰：雁浮山，雁塞也。《水经注》曰：夷水导源狼山。已上房州。<br/><br/>　　【鸣水 泉街】《后魏书》曰：落丛郡，武都、鸣水二县，属东益州。《水经注》曰：泉街水出河池，东南入沮县。已上兴州。<br/><br/>　　【金溪 铜水】《梁州记》曰：益昌县东山西北有金铜溪，溪出金，因以为名。《益州记》曰：葭萌县南十里有刀镮山，赤铜水出焉。已上利州。<br/><br/>　　【铜梁 石户】左思《蜀都赋》曰：外负铜梁宕渠。《益州记》曰：龙盘山南有石，长三十丈，高五丈。当中有户及扉，若人掩闭。古老以为玉女房。已上合州。<br/><br/>　　§歌<br/><br/>　　【梁宋史《荆州乐歌》】章华游猎去，绝郢从禽归；溶溶紫烟合，郁郁红尘飞。<br/><br/>　　【又歌】朝发江津路，暮宿灵溪道；平衢广且直，长杨郁袅袅。<br/><br/>　　§箴<br/><br/>　　【扬雄《荆州箴》】杳杳巫山，在荆之阳；江汉朝宗，其流汤汤。夏君遭鸿，荆衡是调；云梦途泥，苞匦菁茅。金玉砥砺，象齿元龟；贡篚百物，世世以饶。战战栗栗，至桀荒溢；曰在帝位，若有天日。不顺庶国，孰敢余夺；亦有成汤，果秉其钺。放之南巢，号之以桀；南巢茫茫，多楚与荆。风飘以悍，气锐以刚；有道后服，无道先强。世虽安平，无敢逸豫；牧臣司荆，敢告执御。<br/><br/>　　○剑南道第八<br/><br/>　　§叙事<br/><br/>　　剑南道者，禹贡梁州之域。梁州自剑阁而南，分为益州，是为剑南道。(梁州剑阁之东，而分属山南陇右二道。《汉书·天文志》曰：觜〈虫隽〉参为益州分野。)其始王则有蚕丛杜宇。(扬雄《蜀本纪》曰：蜀始王曰蚕丛，次曰伯雍，次曰鱼凫。《十三州志》曰：蜀王杜宇，自号望帝。)后其地属秦，前汉末公孙述居之，后汉末刘备居之。<br/><br/>　　§事对<br/><br/>　　【蚕丛 杜宇】并见叙事。<br/><br/>　　【石镜 铜梁】《蜀本纪》曰：武都人有女，蜀王纳以为妃，疾卒，葬于成都。作石镜一枚，以表其墓。左思《蜀都赋》曰：外负铜梁宕渠，内函要害膏腴。已上益州。<br/><br/>　　【银水 金山】《华阳国志》曰：涪陵有孱山水，其源有金矿。《益州记》曰：金山东临涧水，光照映川。已上绵州。<br/><br/>　　【飞梁 绝涧】《华阳国志》曰：诸葛亮相蜀，凿石架空为飞梁阁道，即古剑阁道也。《益州记》曰：姜维抗钟会，故垒其山，峭壁千丈，下临绝涧。已上剑州。<br/><br/>　　【南池 西水】《益州记》曰：南池在阆中县东南八里。又西水县本秦阆中县之地。已上阆州。<br/><br/>　　【郪道 射洪】《蜀志》曰：姜维等闻诸葛瞻破，乃引军由广汉郪道，以审虚实。《水经注》曰：涪江水又东南至射洪。今在射洪县界。已上梓州。<br/><br/>　　【龙鹤山 鱼蛇水】《华阳国志》曰：丹阳县西北十五里有龙鹤山。《益州记》曰：鱼蛇水，东北自陵州界入青神县界。已上眉州。<br/><br/>　　【隅山 陵井】《益州记》曰：东隅、西隅、南隅、三山相对。又曰：三隅山去陵井一里。已上陵州。<br/><br/>　　【金堂木 铜宫山】《华阳国志》曰：新都县有金堂山，水通于巴汉。《益州记》曰：五城县西南六十里有铜宫山，高出众峰。已上简州。<br/><br/>　　【昆井 邮溪】《益州记》曰：南充县西南六十里有昆井、盐井。又曰：鸡邮神在相如县东，次北下步有鸡邮溪，因此而为之名。已上果州。<br/><br/>　　【锦山 绵水】《华阳国志》曰：合江北有绫锦山。《水经注》曰：绵水至江阳县方山下入江，谓之绵口。已上泸州。<br/><br/>　　【邛水 邓山】《山海经》曰：峡山邛水出焉，其阳多黄金。《汉书》云：文帝赐邓通邛道铜山，得陂擅铸钱。已上雅州。<br/><br/>　　【温穴 曲池】《华阳国志》曰：温水穴冬夏常热。应劭注《汉书》云：苏初县西北有泥池。按：今曲池是也。已上隽州。<br/><br/>　　【伏犀滩 腾龙水】《益州记》曰：伏犀滩东南六十里，有黄鱼像岸。今在僰道县界。又曰：龙腾溪水源出南溪县。已上戎州。<br/><br/>　　§箴<br/><br/>　　【扬雄《益州箴》】岩岩岷山，古曰梁州；华阳西极，黑水南流。秦作无道，三方溃叛；谊兵征暴，遂国于汉。拓开疆宇，恢梁之野；列为十二，光羡虞夏。牧臣司梁，是职是图；经营盛衰，敢告士夫。<br/><br/>　　○淮南道第九<br/><br/>　　§叙事<br/><br/>　　淮南道者，禹贡扬州之域。又得荆州之东界。(《尚书》曰：淮海惟扬州。今按：扬州之东偏为江南道，南偏为岭南道。又《汉书·天文志》曰：牵牛婺女为扬州分野。)自淮以南，略江而西，尽其地也。今扬州，汉广陵郡，更名江都，吴王濞居之。广陵厉王，江都易王并居之。庐州，古庐子国，烈王都之，南巢之地。(《尚书》曰：成汤放桀于南巢。)寿州，楚考烈王都之。<br/><br/>　　§事对<br/><br/>　　【南兖 东阳】《舆地志》曰：南兖州，宋文帝元嘉八年始割江淮间为境，居于广陵。又曰：广陵郡，楚汉之际为东阳郡。<br/><br/>　　【钓台 舆浦】《西征记》曰：雷陂有台，高二丈。《南兖州记》曰：以为吴王濞之钓台也。《南兖州记》曰：舆浦朝夕恒淤浊。一朝清澈，太守范邈表以为瑞。已上扬州。<br/><br/>　　【射陂 盐渎】《汉书》曰：广陵王相胜之奏，夺王射陂草田，赋与贫人。又云：盐渎属临淮郡。已上楚州。<br/><br/>　　【丰浦 包湖】《水经注》曰：江水北合乌江县之丰浦，上通湖池。又曰：次得阴塘水，同受皇后湖。湖水连接包湖，西翼潭湖。<br/><br/>　　【横津 洞浦】《吴志》曰：孙坚经略江东，扬州刺史刘繇遣将樊熊于糜屯横津筑击破之。《魏志》曰：魏使曹休张辽伐吴，出洞口。郦元注《水经》曰：江上左对洞口江浦。已上和州。<br/><br/>　　【鹊甫亭 马邱聚】《水经注》曰：鹊甫溪水西北流，经鹊甫亭南。《续汉书》云：当途有马邱聚，徐凤反于此。<br/><br/>　　【禹聚 秦墟】《帝王世纪》曰：禹会涂山，扬州之域。当涂县有禹聚。《水经注》曰：洛涧北历秦墟，下注淮。已上濠州。<br/><br/>　　【庐国 舒城】应劭注《汉书》曰：庐江郡故庐子国。又曰：庐江六县东有舒城。<br/><br/>　　【桐乡 巢邑】《汉书》曰：朱邑为桐乡啬夫，廉平有恩惠。病且死，嘱其子曰：“桐乡人爱我，必葬我于桐乡。”《左传》曰：楚为疆城巢。《舆地志》曰：楚名为巢邑。已上庐州。<br/><br/>　　【赵屯城 周瑜庙】《水经注》曰：破虏矶东有赵屯城，内有仓。又曰：江水对雷州之北侧有周瑜庙。已上舒州。<br/><br/>　　【羊头涧 龙泉陂】《水经注》曰：肥水左合羊头溪水，受芍陂，谓之羊头涧。《伏滔正淮论》曰：彼寿阳者，视龙泉之良畴万顷。<br/><br/>　　【镬里 鼓川】《吴志》曰：吴使孙綝大发卒，屯镬里。《水经注》曰：泚水东北右鼓川水。<br/><br/>　　【洞台 隐室】《黄庭经注》曰：霍山下有洞台，方二百里。有二门，其中有五香芝飞华之实。《水经注》曰：八公山有隐室石井。已上寿州。<br/><br/>　　【翻车 积布】《史记》曰：九江王英布于翻车水北，以筑翻车城。《水经注》曰：江水又东经积布山南，俗谓之积布矶。<br/><br/>　　【黄石 青林】《水经注》曰：江之右岸有黄石山，江水经由其北，即黄石之矶。又曰：江水左得青林口，水积为湖，谓之青林湖。已上蕲州。<br/><br/>　　【蓼县 蒋城】《左传》曰：楚公子燮灭蓼。杜预注曰：安丰有蓼县。又曰：凡蒋邢茅胙祭，周公之胤也。杜预注曰：弋阳期思县蒋乡城是也。<br/><br/>　　【弦子都 虞丘郭】《左传》曰：楚人伐弦，弦子奔黄。《十三州志》曰：皲城，故弦子都也。《水经注》曰：弋阳郡东有虞丘郭，南有伍子胥庙。并光州。<br/><br/>　　【石城 天井】《水经注》曰：师水经石城山，山甚高峻。又曰：义阳郡南十五步，对门有天井，周百余步。<br/><br/>　　【九塞 三关】《淮南子》曰：何谓九塞？大汾、冥阨、荆苑、方城、豪阪、井陉、今疵、句注、居庸也。《齐志》曰：后魏置平靖关于义阳，故云义阳有三关之塞。此其一焉。已上申州。<br/><br/>　　【楚邑 新城】《汉水记》曰：自汉口入二百里，得涓口，有村。入三百里得郑城，楚邑也。《舆地志》曰：安陆县东有新城，桓温征石季龙所筑，南临涓水。已上安州。<br/><br/>　　【龟头山 龙骧水】《水经注》曰：举水出龟头山，又江之左岸，会龙骧水口。<br/><br/>　　【沌阳镇 象山城】《水经注》曰：晋永嘉六年，王敦以陶侃为荆州，镇于沌阳。《舆地志》曰：临江数十里，象山上有城，吴江夏太守所居也。已上沔州。<br/><br/>　　§箴<br/><br/>　　【扬雄《扬州箴》】夭矫扬州，江汉之浒；彭蠡既都，阳鸟攸处。橘柚羽贝，瑶琨筿簜；闽越北垠，沅湘攸注。太伯逊位，其吴绍类；夫差一误，太伯无祚。周室不匡，勾践入朝；当周之兴，越裳重译。春秋之末，侯甸畔逆。元首不可不思，股肱不可不慈。尧崇屡省，舜盛钦谟。牧臣司扬，敢告执筹。<br/><br/>　　○江南道第十<br/><br/>　　§叙事<br/><br/>　　江南道者，禹贡扬州之域。又得荆州之南界，(扬州，自江已北为淮南道，自岭而南为岭南道。)北距江东际海，南至岭，尽其地也。苏州为吴泰伯之墟。(《地理志》曰：吴地斗之分野。)泰伯卒，仲雍立，传国至曾孙周章。武王克殷，因而封之也。越州为越，夏少康封少子无余，以奉禹祠。(《地理志》曰：越地，牵牛婺女之分野。)润州，春秋之朱方。江宁县，楚之金陵邑也，吴、晋、宋、齐、梁、陈六代都之。<br/><br/>　　§事对<br/><br/>　　【东府 西州】山谦之《丹阳记》曰：东府城地，则晋简文为会稽王时第。东则丞相会稽王道子府。道子领扬州，故俗称东府。又曰：扬州廨，王敦所创，开东南西三门。俗谓之西州。<br/><br/>　　【孙陵 蒋庙】《丹阳记》曰：蒋陵，因山以为名，吴大帝陵也。《舆地志》曰：台当孙陵曲衍之傍，故蒋陵亭亦名孙陵亭。《丹阳记》曰：蒋子文为秣陵尉，自言己将死，当为神。后为贼所杀，故吏忽见子文乘白马，如平生。孙权发使，封子文而为都中侯，立庙钟山，因改为蒋山。已上润州。<br/><br/>　　【扈渎 盐田】《吴都记》曰：松江东泻海口，名曰扈渎。《舆地志》曰：扈业者，滨海渔捕之名。插竹列于海中，以绳编之，向岸张两翼。潮上即没，潮落即出。鱼随潮碍竹不得去，名之云扈。又曰：海滨广斥，盐田相望。吴煮海为盐，即盐官县境也。<br/><br/>　　【包山 干隧】《玄中记》曰：吴西具区泽中包山，有洞庭室。《战国策》曰：越王散卒三千，擒夫差于干隧。吴县西北有地名干隧是也。已上苏州。<br/><br/>　　【横山 长渎】《左传》曰：楚子重伐吴，克鸠兹，至于横山。注曰：在乌程南。横，古衡字，通用。《吴兴记》曰：河口山东滨大溪，西带长渎。<br/><br/>　　【若下 嵎中】《吴录》云：长城若下酒有名，溪南曰上若，北曰下若。并有村，村人取若下水以酿酒，醇美胜云阳。《吴兴记》曰：风渚南三十里曰嵎中，即嵎山也。已上湖州。<br/><br/>　　【西部 东安】《汉书》曰：钱塘，西部都尉居之。《吴志》曰：黄武五年，丹阳、会稽、吴都山寇攻没诸县，乃分三郡之要害地，置东安郡，居富春。<br/><br/>　　【树呼龟 人化鹤】《异苑》曰：孙权时，获一大龟，持献吴主。夜宿越里，系船于大桑树。树呼龟曰：“元绪奚事尔耶。”龟曰：“行不择日，今方见烹。虽然，尽南山之柴不能溃我。”《幽明录》曰：孙钟以种瓜为业。有二少年诣钟乞瓜，曰：“此山下善，可作冢，当为定墓。”钟随下山三十步，二人悉化成白鹤，飞入空中。即孙坚所葬地。已上杭州。<br/><br/>　　【苍蛟溪 白獭穴】《孔氏志怪》云：义兴有白额兽，溪渚长桥有苍饺，并周处为三害。周处《风土记》曰：长桥下有白獭。若将有兵，獭出穴口，四望而嗥。旧言有神。<br/><br/>　　【横岘 长塘】《风土记》曰：〈山羊〉山多纵石，而有大横岘，以承众流。《舆地志》曰：洮湖即长塘湖。已上常州。<br/><br/>　　【慈姥 舒姑】《丹阳记》曰：江宁南有慈母山，积山临江，生箫管竹。俗呼为鼓吹山，江宁谓之慈姥山。在当涂县北。《宣城记》曰：登盖山百步有泉。昔有舒氏女，与父析薪于此山，忽坐泉处，牵挽不动。父遽告家。比来，唯见清泉湛然。因名舒姑泉。<br/><br/>　　【鳖洲 牛渚】《江记》曰：江中有鳖洲，长三里，与芜湖洲相接。《续汉书》曰：秣陵南有牛渚。已上宣州。<br/><br/>　　【玉山 石盖】郭璞注《山海经》曰：玉山，浙江水出其边。《舆地志》曰：歙县灵山甚高峻。有圆石，高数丈，上有石盖。<br/><br/>　　【二砾 三姑】《舆地志》曰：黟县南有五硍，二砾。两边皆坛石，中央有沟。裁五尺许，水甚悬迅。砾音历。又曰：黟县东有灵山，山有三峰，名为三姑山。三年一遇野火，自烧；百姓放火，辄降雨不燃。已上歙州。<br/><br/>　　【贺齐城 岩陵濑】《吴志》曰：吴大帝使贺齐击黟歙山贼，定立新都郡。《舆地志》曰：郡城，贺齐所创也。《东观汉记》曰：严光，字子陵，耕于富春。后人名其钓处为严陵濑。已上睦州。<br/><br/>　　【铜釜 石甑】《异苑》曰：吴时，军士五百人破湖，得铜釜。发之，水便暴出。即五百人湖也。《东阳记》曰：昆仑山顶有一孤石，可高三十丈，其形似甑，人谓之石甑。已上婺州。<br/><br/>　　【莲镬 梅池】《鄱阳记》曰：弋阳岭上多密岩。宋元嘉中，有人见其岩内三铁镬。镬各容百斛，中生莲花。他日往寻，不行所在。宋永初《山川记》曰：广陵县东有梅池。<br/><br/>　　【夫岗 子石】《鄱阳记》曰：鄱阳西有望夫岗。昔县人陈明与梅氏为姻，未成，而妖魅诈迎妇去。明诣卜者决，云西北行五十里求之。明如言，见一大穴，深邃无底。以绳悬入，遂得其妇。乃令妇先出，而明所将邻人秦文遂不取明。其妻乃自誓执志，登此岗首而望其夫，因以名焉。又曰：九子石在弋阳水左岸间，相去数十步，石形似印。已上饶州。<br/><br/>　　【石矾 玉笥】《会稽志》曰：射的北有石帆壁立。临水漫石，宜山遥望，芃芃有似张帆。又名玉笥山，又曰石簧山。<br/><br/>　　【镜水 铜溪】《舆地志》曰：山阴南湖，萦带郊郭，白水翠岩，互相映发，若镜若图，故王逸少云：“山阴上路行，如在镜中游。”《会稽志》曰：昔欧冶子涸若耶之溪而出铜，破赤堇之山而出锡。已上越州。<br/><br/>　　【丹洞 赤城】《登真隐决》云：赤城山下有丹洞，在三十六洞天数。其山足丹。《名山略记》云：赤城山一名烧山，东卿司命君所居。洞周回三百里，上有玉清平天。<br/><br/>　　【金庭 玉室】《道书》曰：天台山其上八重，视之如一，中有金庭不死之乡。许迈《与王逸少书》曰：自山至临海，多有金堂玉室，仙人芝草。已上台州。<br/><br/>　　【东瓯 西隗】《汉书》曰：惠帝立闽君摇为东海王，都瓯。《永嘉记》曰：西隗山，东接安固，西接松阳。<br/><br/>　　【茅岘 剑峰】《永嘉记》曰：尘屿有卢隈，又有茅岘，去卢隈二十五里。《舆地志》曰：楼石山三石，并高百丈，杪如剑峰。已上括州。<br/><br/>　　【彭泽 浅源】《汉书》：彭泽县属豫章郡，彭蠡泽在西。《尚书》曰：过九江至于敷浅源。<br/><br/>　　【庐山 盆水】《庐山记》曰：匡俗出于周威王时，生而神灵，隐沦潜景，庐于此山，俗称庐君，故山取号焉。《浔阳记》曰：盆水出青盆山，因以为名。带山双流，而右灌浔阳，东北流入江。已上江州。<br/><br/>　　【铜精 剑窟】《豫章记》曰：西山周回三百里。此山时有夜光，远望如火气。《舆地志》曰：此为铜之精光也。《豫章记》又曰：丰城县狱后，有雷孔章掘神剑窟，方七八丈。<br/><br/>　　【然石 热泉】宋永初《山川记》曰：建城县西有羊山，有然石，色黄白而理疏，以水灌之便热，可煮物，故谓之然石。又曰：皮县有热泉，如汤，以生物投之，须臾烂熟。已上洪州。<br/><br/>　　【茨野 落亭】《安成记》曰：昔豫章太守贾萌与安城侯张普争境，战于新茨之野，即兹地也。又《安成记》曰：郡渚江川，发源同会。落亭石，上有芝草，下有紫磨金。<br/><br/>　　【山都 木客】《异物志》曰：庐陵大山之间，有山都似人裸身，见人便走，自有男女，可长四五尺，能〈口丛〉相唤，常在幽昧之中，似魑魅鬼物。又曰：庐陵有木客鸟，大如鹊，千百为群，不与众鸟相厕。云是木客所化。已上吉州。<br/><br/>　　【金鸡 石雁】《南康记》曰：云都县有金鸡石，傍有穴。宋永初中，见金鸡栖翔此穴，颇时飞鸣。又云：覆笥山平湖中有石雁，浮在水。每至炎气代序则飞翔，若知感候。<br/><br/>　　【松阙 梓潭】《舆地志》云：归美山有石城，高数丈，有二石夹左右。石形似松，俨如双阙。《南康记》曰：梓潭昔有梓树，巨围，叶广丈余，垂柯数亩。吴王伐树作船，使童男女挽之。船自飞下水，男女皆溺死。至今潭中时有歌唱之音。已上虔州。<br/><br/>　　【甘渚 蜜岩】《临川记》曰：东兴人家，曾以木甑沉井中，乃流出达樊溪，甘渚得之。此泉穴相通也。又曰：五章山绝岩崄峭，有蜜蜂依之为房。其形如笠，望者皆悬磴数丈，然后得至其所。<br/><br/>　　【石人 枫鬼】《临川记》曰：虚谷东英巨山岩内，有石人坐磐石上。体上尘秽则兴风，湿润则致雨，晴日便举体鲜洁、朗然玉净。又云：麻姑山上人登之，有物人形，眼鼻口面，无臂脚，俗名之枫子鬼也。已上抚州。<br/><br/>　　【米砂 雪壁】《安成记》曰：钟山临水阻峡，春夏则湍洑沸涌，濆上白沙如米，两岸各十余斛，呼曰米砂，以之候岁。若一岸偏饶，则其方丰穰。殷斌《石室记》曰：第三室高十丈，余者粗为似，皆素壁若雪，则万象森罗。<br/><br/>　　【宜春水 罗霄山】《吴录》曰：宜春泉水。《地道记》曰：宜春县出美酒，随岁贡上。《安成记》曰：罗霄山有石井，天旱祠之，以木投井中，即雨；至井溢木出，乃雨止。已上袁州。<br/><br/>　　【鹦洲 凤阙】《舆地志》曰：夏口江中有鹦鹉洲。《武昌记》曰：城东南角有岗，名凤阙。吴时有凤集之。因以为名。<br/><br/>　　【鄂渚 樊山】《离骚》云：乘鄂渚而反顾。《武昌记》曰：樊口之东有樊山。已上鄂州。<br/><br/>　　【湘山 沅水】《史记》曰：秦始皇浮江至湘山。《水经注》曰：沅水注洞庭湖中，方会于江也。<br/><br/>　　【地道 江门】《湘中记》曰：君山有地道。郭璞《江赋》曰：爰有包山洞庭，巴陵地道。《山海经》曰：洞庭山，帝女居之。其上沅沣之交，潇湘之源，是在九江之门。已上岳州。<br/><br/>　　【楂渚 橘洲】《湘中记》：楂渚对岸古城，孙权遣程普所立。《舆地志》曰：橘洲在郡南，对南津，常看如下。及至夏水，怀山渚洲皆没，橘洲独在。<br/><br/>　　【昭潭 羽濑】《湘州记》曰：岳阳有昭潭，其下无底，湘水最深处。又曰：石子山西有小溪，水石映澈，名之羽濑。昔关羽南征，顿此山下，因以为名。已上潭州。<br/><br/>　　【青坛 紫盖】《湘州记》云：祝融峰上有青玉坛，方五丈，有盖香峰行道处，《异苑》曰：衡山有峰名曰华盖，又一名紫盖。<br/><br/>　　【宝洞 仙宫】《南岳记》云：衡山者，太虚之宝洞。又曰：流丹崖南五里，得仙人宫。道士休粮绝谷，身轻清虚，便得入此宫。已上衡州。<br/><br/>　　【菁口 兰岩】《湘州记》云：都溪又西北流入营水，谓之菁口。王韶之《神境记》曰：兰岩山，其路危阻，迥绝人迹。登其山，有石路松林焉，杳然便是云霞中馆宇矣。<br/><br/>　　【九疑山 五会水】《山海经》曰：苍梧之丘，九疑之山，舜所葬也。《水经注》曰：都溪水出舂陵县左，与五溪俱会。县有五山，山有一溪。五水会于县门，故云都溪。已上永州。<br/><br/>　　【茹溪 澧浦】《荆州记》曰：茹溪，源出茹龙山，水极清澈。《离骚》云：遗余珮兮澧浦。<br/><br/>　　【天帚 松梁】《荆州图副记》曰：天门角上石生倒垂下一竹拂，谓之天帚。《吴录》曰：松梁山，山石间开处，容数十丈。其高，以弩射之，不及其上。已上澧州。<br/><br/>　　【热石 温泉】《舆地志》曰：临武县山有热石。置物其上，立焦。《荆州记》曰：郴县温泉，下流有田，资以溉灌。常十二月下种，至明年三月，新谷便登。<br/><br/>　　【仙人祠 义帝庙】《舆地志》曰：马岭山有仙人苏耽坛。耽至孝。一朝忽辞母曰：“受性应仙，当违供养。”涕泗呜咽。百姓立坛祠之。《湘州记》曰：郴县南有义帝庙，百姓祭之。《汉书》曰：项羽尊楚怀王以为义帝。已上郴州。<br/><br/>　　【龙池 鹤泽】《武陵记》曰：谢承为武陵郡守时，有黄龙见于郡东水中。拜表上贺，因号龙池。刘义庆《世说》曰：晋羊祜镇荆州，于江陵泽中得鹤。教其舞动，以乐宾友。<br/><br/>　　【鼎口 风门】《沅川记》曰：沅川水名鼎口，昔有神鼎出乎其间。《武陵记》曰：风门山有石门，去地百余丈。将欲风起，此门隐隐有黑气上，须臾有黑风竞起。已上朗州。<br/><br/>　　【葱岭 茗山】《沅川记》曰：沅川有孤山，岩石崔嵬上，有葱如人所种。人时往取，援辄断绝。请神而求，不挽自出。《武陵记》谓之葱岭。《荆州图副》曰：茗山九岭，崄峻。木多杉松，兽多熊豹。<br/><br/>　　【龙门 鹿穴】《水经注》曰：有独母水，南出龙门。《荆州记》曰：宋元嘉初，武溪蛮人射鹿，逐入石穴。才容人。蛮人入穴，见其傍有梯，因上梯。豁然开朗，桑果蔚然，行人翱翔，亦不以怪。此蛮于路斫树为记。其后茫茫，无复仿佛。已上辰州。<br/><br/>　　【石床 云水】《湘州记》曰：文斤山上有石床，方高一丈。四面绿竹扶疏，常随风委拂。《水经注》曰：邵陵水东会云泉。已上邵州。<br/><br/>　　【浪水 舞溪】《水经注》曰：浪水出武陵镡城北界山谷，《荆州记》谓之浪溪。《荆州记》曰：舞溪东流注沅，西接牂牁。已上巫州。<br/><br/>　　【铜柱 石门】《周地图记》曰：江中有铜柱滩。又曰：均提东十三里，至石门东，有石鼓。<br/><br/>　　【清台 神窟】《史记》曰：陵邑寡妇清，其先得丹穴，家富不訾。清能守其业。秦始皇以为贞妇，为筑女怀清台。《益州记》曰：黄葛峡有相思崖，芳泉周灌，俗谓之神窟。已上涪州。<br/><br/>　　【牂牁 桂浦】汉武帝平南夷，置牂牁郡。又曰：牂牁郡有桂浦关。<br/><br/>　　【天井 石关】《华阳国志》曰：牂牁郡，上当天井，故多雨潦。又曰：且兰县西南有地，名石潼关。已上牂州。<br/><br/>　　§箴<br/><br/>　　【□□《润州箴》】洋洋润州，江川秀远；蒋庙钟山，孙陵曲衍。江宁之邑，楚曰金陵；吴晋梁宋，六代都兴。<br/><br/>　　○岭南道第十一<br/><br/>　　§叙事<br/><br/>　　岭南道者，禹贡扬州之南境。其地皆粤之分，(《地理志》云：今苍梧、蔚林、合浦、交趾、九真、日本、南海皆粤分。)自岭而南至海，尽其地。(广州故南海郡，秦末南海尉赵佗王有其地。)<br/><br/>　　§事对<br/><br/>　　【蒲涧 兰湖】《南越志》曰：熙安县东北有昌蒲涧。咸安中，姚成甫尝涧侧遇一丈夫，曰：“此昌蒲，安期先生所饵，可以忘老。”又曰：番禺北有芝兰湖，并注西海。<br/><br/>　　【贪泉 浈水】《晋中兴书》曰：旧云往广州饮贪泉，失廉洁之性。吴隐之为刺史，自酌贪泉饮之，题石门为诗曰：石门有贪泉，一饮怀千金；试使夷齐饮，终当不易心。《汉书》曰：楼船将军杨仆出豫章，下浈水。<br/><br/>　　【二山 八桂】《南越志》曰：番禺县有番禺二山，因以为名。《山海经》曰：桂林有八树，在番禺东。已上广州。<br/><br/>　　【潮穴 泉山】《潮州记》曰：斯溪西通淮水，其穴若井。或枯涸弥年，或一日十盈十竭，若潮水焉。又曰：泉山有峭壁高竦，连阜湎属，石泉悬注，瀑布飞流。已上连州。<br/><br/>　　【钱石 玉山】《湘州记》曰：曲江县东有泉石山，其状四方若台榭。其南有石，三面壁峭。其上有钱，故谓之钱石。又曰：曲江县东有玉山，卉木滋茂，泉石澄涧。相传云昔有人采玉处。<br/><br/>　　【石台 银瓮】《始兴记》曰：劳口东岸有石，四方而高，可百余仞，其状若台。又曰：林水源出磐石上。罗列十瓮，皆盖以青盆，中悉银鉼。有人遇之，得开观而不可取。取辄失路，迷闷欲死。已上韶州。<br/><br/>　　【龙川 牛岭】《汉书》曰：龙川县属南海郡。《南越志》曰：罗浮山有石楼，右带牛岭山，左据龙尾。已上循州。<br/><br/>　　【文贝 锦蛇】《南越志》曰：潮阳南有小水，注海滨，带层山。其中多文贝，可以解毒。《舆地志》曰：龙溪谓之盘龙，蛇青黑色，赤带锦文，随渎瀵水而入于海。有毒，伤人辄死。已上潮州。<br/><br/>　　【素女 青牛】《发蒙记》曰：侯官谢端，曾于海中得一大螺。中有美女，云：“我天汉中白水素女。天矜卿贫，令我为卿妻。”《南越志》：绥安县北有连山，昔越王建德伐木为船，其大千石，以童男女三千人牵之。既而人船俱坠于潭。时闻附船有唱唤督进之声，往往有青牛驰回与船俱，盖神灵之至。<br/><br/>　　【灵江 神草】《舆地志》云：从余姚至海三十里，过温麻江，有一江名灵江。《道书》云：霍山上有神草三十四种。已上泉州。<br/><br/>　　【建安 将乐】《吴志》云：永安三年，以会稽南郡为建安郡。《吴录》云：将乐县属建安郡。已上建州。<br/><br/>　　【石室 嵩台】《南越志》曰：高安石室，自生风峒，南北二门，状若人功，意者以为仙都。又曰：高要有竦石，广六十余丈，高二百许仞，土人谓之嵩台。已上端州。<br/><br/>　　【端石 岑珠】《吴录》曰：端溪有端山，山有五色石，石上多香水。《南越志》曰：端溪俚人岑班，入山，遇一宝珠，径五寸，取还。夜光明照烛，俚人甚惧。以火烧之，虽小损，犹照一室。已上康州。<br/><br/>　　【香林 纶木】《南越志》曰：盆元县利山，上多香林。又曰：威宁县有穿州，其上多纶木，似谷皮，可以为绵。已上冈州。<br/><br/>　　【苍梧 班石】《汉书》曰：苍梧郡，武帝元鼎六年开。《舆地志》曰：广信县之寿乡，有孤岩。岩有班石，石皆五色。已上梧州。<br/><br/>　　【围洲 合浦】《交州记》曰：合浦八十里有围洲，周回百里。《汉书》曰：合浦郡，武帝元鼎六年开。已上廉州。<br/><br/>　　【贺水 富川】《湘州记》曰：临水经临贺县东，又南至郡左，合贺水。《汉书》曰：富川县属苍梧郡。已上贺州。<br/><br/>　　【二鼓 三田】《舆地志》曰：后汉周敞为交趾刺史，伐龙山木以为鼓。以下分鼓给桂林郡，上分鼓给交趾郡。击一鼓则二鼓皆鸣。《广志》曰：南方地气暑热，一岁田三熟。冬种春熟，春种夏熟，秋种冬熟。已上交州。<br/><br/>　　【苏峤 麻岭】《南越志》曰：宁浦郡东南有苏摩峤。屈璆《道理记》曰：沙麻岭在宁浦郡南，郡即岭之北垠。已上横州。<br/><br/>　　【树止 竹梁】《林邑记》曰：狼野人居无室，依树宿止。《南征八郡志》曰：麊泠县有大竹，数围实中，任屋梁柱；覆用之则当瓦。已上峰州。<br/><br/>　　【蚁漆 鸡潮】《吴录》云：居风县有蚁絮藤，人视土中知有蚁，因垦发。以木皮插其上，则蚁出，缘而生漆。《舆地志》曰：移风县有潮鸡，鸣长旦清如吹角，每潮至则鸣。一名林鸡。<br/><br/>　　【石坻 金屐】《南越志》曰：马援凿通九真山。又积石为坻，以遏海波，由是不复过涨海。又曰：军安县女子赵妪，尝在山中，聚结群党，攻掠郡县。著金箱齿屐，恒居象头斗战。已上爱州。<br/><br/>　　【咸驩 都沃】《汉书》曰：咸驩县属九真郡。《晋太康地志》：都沃县属九德郡。已上驩州。<br/><br/>　　【极外 海中】《交广二州记》曰：珠崖在大海中，南极之外。吴时复置太守，住徐闻县遥抚之。《汉书》曰：武帝立珠崖郡，在南方大海中居，广袤千里。<br/><br/>　　【巢居 椎紒】《广志》云：珠崖人皆巢居。《珠崖传》曰：男女皆椎紒，或被发徒跣，紒音髻。已上崖州。<br/><br/>　　【儋耳 镂颊】《汉书》曰：武帝元鼎六年，定越以为儋耳郡。张晏注曰：儋耳，镂其颊及上连耳匡。分为数支，状似鸡肠，累累下垂。已上儋州。<br/><br/>　　【文魮 朱鳖】《南越志》曰：海中有文魮，鸟头尾，鸣似磬，而生玉。又曰：海中多朱鳖，状如肺，有四眼六脚，而吐珠。<br/><br/>　　【〈马孛〉马 水犀】《南越志》曰：平定县东巨海有〈马孛〉马。似马，牛尾，一角。又云：平定县巨海有水犀，似牛。其出入有光，水为之开。已上高州。<br/><br/>　　§箴<br/><br/>　　【扬雄《交州箴》】交州荒裔，水与天际；越裳是南，荒国之外。爰自开辟，不袅不绊；周公摄祚，白雉是献。昭王陵迟，周室是乱；越裳绝贡，荆楚逆叛。大汉受命，中国兼该；南海之宇，圣武是恢。稍稍受羁，遂臻黄支；牵来其犀，航海三万。泉竭中虚，池竭濑干。牧臣司交，敢告执宪。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9580.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9582.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

