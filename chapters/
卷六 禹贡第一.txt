<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《尚书正义》正文_卷六 禹贡第一_孔安国、孔颖达作品 - 维普阅读网</title>
<meta name="keywords" content="尚书正义,尚书正义原文,尚书正义阅读,卷六 禹贡第一全文,孔安国、孔颖达作品" />
<meta name="description" content="尚书正义原文阅读,卷六 禹贡第一全文在线阅读,孔安国、孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1051-11747.html";
var nextpage="novel-read-1051-11749.html";
var indexpage = "novel-chapter-1051.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1051.html">尚书正义</a></strong>
<strong><a href="novel-chapter-1051.html">尚书正义目录</a></strong>
<span>卷六 禹贡第一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1051-11747.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷六 禹贡第一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔安国、孔颖达&amp;searchsubmit=yes"  target="_blank">孔安国、孔颖达</a><span class="divide">|</span>发布时间：2014-12-07 22:55:45<span class="divide">|</span></p>
<div class="page-body">
<div class="page-content">
<p>夏书<br/><br/>　　禹别九州，分其圻界。○别，彼列反。九州，《周公职录》云：“黄帝受命，风后受图，割地布九州。”《鄹子》云：“中国为赤县，内有九州。”《春秋说题辞》云：“州之言殊也。”圻，其依反。随山濬川，刊其木，深其流。○濬，思俊反。刊，苦安反。任土作贡。任其土地所有，定其贡赋之差。此尧时事，而在《夏书》之首，禹之王以是功。○任，而鸩反。贡，字或作赣。王，于况反。<br/><br/>　　[疏]“禹别”至“作贡”○正义曰：禹分别九州之界，随其所至之山，刊除其木，深大其川，使得注海。水害既除，地复本性，任其土地所有，定其贡赋之差，史录其事，以为《禹贡》之篇。○传“分其圻界”○正义曰：《诗》传云：“圻，疆也。”分其疆界，使有分限。计九州之境，当应旧定，而云“禹别”者，以尧遭洪水，万事改新，此为作贡生文，故言“禹别”耳。○传“刊其木，深其流”○正义曰：经言“随山刊木”，序以较略为文，直云“随山”，不云随山为何事，故传明之随山刊其木也。“濬川”，深其流也。“随山”本为“濬川”，故连言之。○传“任其”至“是功”○正义曰：九州之土，物产各异，任其土地所有，以定贡赋之差，既任其所有，亦因其肥瘠多少不同，制为差品。郑玄云：“任土谓定其肥硗之所生。”是言用肥瘠多少为差也。“赋”者，自上税下之名，谓治田出穀，故经定其差等，谓之“厥赋”。“贡”者，从下献上之称，谓以所出之穀，市其土地所生异物，献其所有，谓之“厥贡”。虽以所赋之物为贡用，赋物不尽有也，亦有全不用赋物，直随地所有，采取以为贡者，此之所贡，即与《周礼·太宰》“九贡”不殊，但《周礼》分之为九耳。其赋与《周礼》“九赋”全异，彼赋谓口率出钱。不言“作赋”而言“作贡”者，取下供上之义也。诸序皆言作某篇，此序不言“作《禹贡》”者，以发首言“禹”，句末言“贡”，篇名足以显矣。百篇之序，此类有三。“微子作诰父师、少师”，不言“作《微子》”，“仲虺作诰”，不言“作《仲虺之诰》”，与此篇皆为理足而略之也。又解篇在此之意，此治水是尧末时事，而在《夏书》之首，禹之得王天下，以是治水之功，故以为《夏书》之首。此篇史述时事，非是应对言语，当是水土既治，史即录此篇，其初必在《虞书》之内，盖夏史抽入《夏书》，或仲尼始退其第，事不可知也。<br/><br/>　<br/><br/>　　禹贡禹制九州贡法。<br/><br/>　　[疏]“禹贡”○正义曰：此篇史述为文，发首“奠高山大川”，言禹治九州之水，水害既除，定山川次秩，与诸州为引序。自“导岍”至“嶓冢”，条说所治之山，言其首尾相及也。自“导弱水”至“导洛”，条说所治之水，言其发源注海也。自“九州攸同”至“成赋中邦”，总言水土既平，贡赋得常之事也。“锡土姓”三句，论天子於土地布行德教之事也。自“五百里甸服”至“二百里流”，总言四海之内，量其远近，分为五服之事也。自“东渐于海”以下，总结禹功成受锡之事也。○传“禹制九州贡法”○正义曰：禹制贡法，故以“禹贡”名篇。贡赋之法其来久矣，治水之后更复改新，言此篇贡法是禹所制，非禹始为贡也。<br/><br/>　<br/><br/>　　禹敷土，随山刊木，洪水汎溢，禹布治九州之土，随行山林，斩木通道。○敷，芳无反，马云：“分也。”汎，敷剑反。行，下孟反。奠高山大川。奠，定也。高山，五岳。大川，四渎。定其差秩，祀礼所视。○奠，田遍反。渎音独，下同。<br/><br/>　　[疏]“禹敷”至“大川”○正义曰：言禹分布治此九州之土，其治之也，随行所至之山，除木通道，决流其水，水土既平，乃定其高山大川。谓定其次秩尊卑，使知祀礼所视。言禹治其山川，使复常也。○传“洪水”至“通道”○正义曰：《诗》传云：“汎，汎流也。”汎是水流之貌，洪水流而汎溢，浸坏民居，故禹分布治之。知者，文十八年《左传》云“举八凯使主后土”，则伯益之辈佐禹多矣，禹必身行九州，规谋设法，乃使佐巳之人分布治之。於时平地尽为流潦，鲜有陆行之路，故将欲治水，随行山林，斩木通道。郑云：“必随州中之山而登之，除木为道，以望观所当治者，则规其形而度其功焉。”是言禹登山之意也。《孟子》曰，禹三过门不入。其家门犹三过之，则其馀所历多矣。来而复往，非止一处，故言分布治之之。○传“奠定”至“所视”○正义曰：《礼》定器於地，通名为“奠”，是“奠”为定也。山之高者，莫高於岳；川之大者，莫大於渎；故言“高山，五岳”，谓、嵩、岱、衡、华、恒也；“大川，四渎”，谓江、河、淮、济也。此举高大为言，卑小亦定之矣。《舜典》云：“望秩於山川。”故言“定其差秩”，定其大小次叙也。定其“祀礼所视”，谓《王制》所云“五岳视三公，四渎视诸侯，其馀视伯子男”。往者洪水滔天，山则为水所包，川则水皆汎溢，祭祀礼废，今始定之，以见水土平，复旧制也。经云“荆岐既旅”，“蔡蒙旅平”，“九山刊旅”，是次秩既定，故旅祭之。<br/><br/>　<br/><br/>　　冀州既载，尧所都也。先施贡赋役，载於书。○冀，居器反。州，九州名义见《尔雅音》。载如字。载，载於书也；马同，郑、韦昭云：“载，事也。”<br/><br/>　　[疏]“冀州”○正义曰：九州之次，以治为先后。以水性下流，当从下而泄，故治水皆从下为始。冀州，帝都，於九州近北，故首从冀起。而东南次兖，而东南次青，而南次徐，而南次扬，从扬而西次荆，从荆而北次豫，从豫而西次梁，从梁而北次雍，雍地最高，故在后也。自兖已下，皆准地之形势，从下向高，从东向西。青、徐、扬三州并为东偏，雍州高於豫州，豫州高於青、徐，雍、豫之水从青、徐而入海也。梁高於荆，荆高於扬，梁、荆之水从扬而入海也。兖州在冀州东南，冀、兖二州之水，各自东北入海也。冀州之水不经兖州，以冀是帝都，河为大患，故先从冀起，而次治兖。若使冀州之水东入兖州，水无去处，治之无益，虽是帝都，不得先也。此经大体每州之始先言山川，后言平地。青州、梁州先山后川，徐州、雍州先川后山，兖、扬、荆、豫有川无山，扬、豫不言平地，冀州田赋之下始言“恒、卫既从”，史以大略为文，不为例也。每州之下言水路相通，通向帝都之道，言禹每州事了，入朝以白帝也。○传“尧所”至“于书”○正义曰：史传皆云尧都平阳，《五子之歌》曰：“惟彼陶唐，有此冀方。”是冀州尧所都也。诸州冀为其先，治水先从冀起，为诸州之首。记其役功之法，“既载”者，言先施贡赋役，载於书也。谓计人多少，赋功配役，载於书籍，然后徵而用之，以治水也。冀州如此，则馀州亦然，故於此特记之也。王肃云：“言巳赋功属役，载於书籍。”传意当然，郑云：“载之言事，事谓作徒役也。禹知所当治水，又知用徒之数，则书於策以告帝，徵役而治之。”惟解“载”字为异，其意亦同孔也。<br/><br/>　<br/><br/>　　壶口治梁及岐。壶口在冀州，梁、岐在雍州，从东循山治水而西。○壶音胡，马云：“壶口，山名。”治如字。岐，其宜反。雍，於用反，后州名同。<br/><br/>　　[疏]传“壶口”至“而西”○正义曰：《史记》称高祖入咸阳，萧何先收图籍，则秦焚诗书，图籍皆在。孔君去汉初七八十年耳，身为武帝博士，必当具见图籍，其山川所在，必是验实而知。“壶口在冀州，梁、岐在雍州”，当时疆界为然也。此於冀州之分，言及雍州之山者，“从东循山治水而西”故也。郑云：“於此言‘治梁及岐’者，盖治水从下起，以襄水害易也。”班固作《汉书·地理志》，据前汉郡县言山川所在。《志》云壶口在河东北屈县东南。应劭云：“已有南屈，故称北屈。”梁山在左冯翊夏阳县西北，岐山在右扶风美阳县西北，然则壶口西至梁山，梁山西至岐山，从东而向西言之也。经於“壶口”之下言“治”者，孔意盖云欲见上下皆治也。<br/><br/>　<br/><br/>　　既修太原，至于岳阳。高平曰太原，今以为郡名。岳，太岳，在太原西南。山南曰阳。○岳，字又作{山狱}。太岳，山名。阳，山南曰阳，水北亦曰阳。<br/><br/>　　[疏]传“高平”至“曰阳”○正义曰：“太原”，原之大者，《汉书》以为郡名，传欲省文，故云“高平曰太原，今以为郡名”，即晋阳县是也。《释地》云：“广平曰原，高平曰陆。”孔以太原地高，故言“高平”，其地高而广也。下文导山云“壶口、雷首至于太岳”，知此“岳”即太岳也。属河东郡，在太原西南也。《地理志》河东彘县东有霍太山，此彘县周厉王所奔，顺帝改为永安县，《周礼·职方氏》冀州其山镇曰霍山，即此太岳是也。山南见日，故“山南曰阳”。此说循理平地，言从太原至岳山之南，故云“岳阳”也。<br/><br/>　<br/><br/>　　覃怀厎绩，至于衡漳。覃怀，近河地名。漳水横流入河，从覃怀致功至横漳。○覃，徒南反。厎，之履反。衡如字，横也；马云：“水名。”漳音章。近，附近之近。<br/><br/>　　[疏]传“覃怀”至“衡漳”○正义曰：《地理志》河内郡有怀县，在河之北，盖“覃怀”二字共为一地，故云“近河地名”。“衡”即古“横”字，漳水横流入河，故云“横漳”。漳在怀北五百馀里，从覃怀致功而北至横漳也。《地理志》云，清漳水出上党沾县大黾谷，东北至渤海阜城县入河，过郡五，行千六百八十里，此沾县因水为名。《志》又云：“沾水出壶关。《志》又云，浊漳水出长子县，东至邺县入清漳。郑玄亦云：“横漳，漳水横流。”王肃云：“衡、漳，二水名。”厥土惟白壤，无块曰壤，水去土复，其性色白而壤。○壤，若丈反。马云：“天性和美也。”块，苦对反。<br/><br/>　<br/><br/>　　[疏]传“无块”至“而壤”○正义曰：《九章算术》“穿地四，为壤五。壤为息土”，则“壤”是土和缓之名，故云“无块曰壤”。此土本色为然，水去土复其性，色白而壤。雍州色黄而壤，豫州直言“壤”，不言其色，盖州内之土不纯一色，故不得言色也。<br/><br/>　<br/><br/>　　厥赋惟上上错，赋谓土地所生，以供天子。上上，第一。错，杂，杂出第二之赋。○上如字，赋第一。错，仓各反，马云：“地有上下相错，通率第一。”供音恭。<br/><br/>　　[疏]传“赋谓”至“之赋”○正义曰：以文承“厥土”之下，序云“任土作贡”，又“赋”者税敛之名，往者洪水为灾，民皆垫溺，九州赋税盖亦不行，水灾既除，土复本性，以作贡赋之差，故云“赋谓土地所生，以供天子”。谓税穀以供天子，郑玄云“此州入穀不贡”是也。因九州差为九等，“上上”是第一也。交错是间杂之义，故“错”为杂也。顾氏云“上上之下即次上中”，故云“杂出第二之赋”也。《孟子》称税什一为正；轻之於尧舜，为大貊小貊；重之於尧舜，为大桀小桀；则此时亦什一。税俱什一，而得为九等差者，人功有强弱，收获有多少。传以荆州“田第八，赋第三”，为“人功修”也，雍州“田第一，赋第六”，为“人功少”也，是据人功多少总计以定差。此州以上上为正，而杂为次等，言出上上时多，而上中时少也。多者为正，少者为杂，故云“第一”。此州言“上上错”者，少在正下，故先言“上上”，而后言“错”。豫州言“错上中”者，少在正上，故先言“错”，而后言“上中”。扬州云“下上上错”，不言“错下上”者，以本设九等，分三品为之上中下，下上本是异品，故变文言“下上上错”也。梁州云“下中三错”者，梁州之赋凡有三等，其出下中时多，故以“下中”为正，上有下上，下有下下，三等杂出，故言“三错”，是明杂有下上、下下可知也。此九等所较无多，诸州相准为等级耳。此计大率所得，非上科定也。但治水据田责其什一，随上丰瘠，是上之任土，而下所献自有差降，即以差等为上之定赋也。然一升一降，不可常同。冀州自出第二，与豫州同，时则无第一之赋。豫州与冀州等一同，时则无第二之赋。或容如此，事不可恒。郑玄云：“赋之差，一井，上上出九夫税，下下出一夫税，通率九州一井税五夫。”如郑此言，上上出税，九倍多於下下。郑《诗笺》云：“井税一夫，其田百亩。”若上上一井税一夫，则下下九井乃出一夫，税太少矣；若下下井税一夫，则上上全入官矣，岂容轻重顿至是乎？<br/><br/>　<br/><br/>　　厥田惟中中。田之高下肥瘠，九州之中为第五。○中，丁仲反，又如字。中，马云：“土地有高下。”肥，符非反。瘠，在亦反。<br/><br/>　　[疏]传“田之”至“第五”○正义曰：郑玄云“田著高下之等者，当为水害备也”，则郑谓地形高下为九等也。王肃云“言其土地各有肥瘠”，则肃定其肥瘠以为九等也。如郑之义，高处地瘠，出物既少，不得为上。如肃之义，肥处地下，水害所伤，出物既少，不得为上。故孔云“高下肥瘠”，共相参对，以为九等。上言“敷土”，此言“厥田”，“田”、“土”异者，郑玄云：“地当阴阳之中，能吐生万物者曰土。据人功作力竞得而田之，则谓之田。”“田”、“土”异名，义当然也。<br/><br/>　<br/><br/>　　恒、卫既从，大陆既作。二水已治，从其故道，大陆之地巳可耕作。○从，才容反。<br/><br/>　　[疏]传“二水”至“耕作”○正义曰：二水汎溢漫流已治，从其故道故，今已可耕作也。青州“潍、淄其道”，与此“恒、卫既从”同，是从故道也。荆州“云土、梦作乂”，与此“大陆既作”同，是水治可耕作也。其文不同，史异辞耳，无义例也。“壶口”与雍州之山连文，故传言“壶口在冀州”。此无所嫌，故不言在冀州，以下皆如此也。《地理志》云，恒水出常山上曲阳县，东入滱水。卫水出常山灵寿县，东北入滹。大陆在巨鹿县北。《释地》“十薮”云：“晋有大陆。”孙炎等皆云：“今巨鹿县北广阿泽也。”郭璞云：“广阿，犹大陆，以地名言之。”近为是也。《春秋》：“魏献子畋于大陆，焚焉，还，卒于宁。”杜氏《春秋》说云，嫌巨鹿绝远，以为汲郡修武县吴泽也。宁即修武也。然此二泽相去其远，所以得为“大陆”者，以《尔雅》“广平曰陆”，但广而平者则名大陆，故异所而同名焉。然此二泽地形卑下，得以广平为陆者，泽虽卑下，旁带广平之地，故统名焉。故大陆，泽名；广河，以旁近大陆故也。<br/><br/>　<br/><br/>　　岛夷皮服，海曲谓之岛。居岛之夷还服其皮，明水害除。○岛，当老反，马云：“岛夷，北夷国。”<br/><br/>　　[疏]传“海曲”至“害除”○正义曰：孔读“鸟”为“岛”。岛是海中之山，《九章算术》所云“海岛邈绝不可践量”是也。传云“海曲谓之岛”，谓其海曲有山。夷居其上，此居岛之夷，常衣鸟兽之皮，为遭洪水，衣食不足，今还得衣其皮服，以明水害除也。郑玄云：“鸟夷，东方之民，搏食鸟兽者也。”王肃云：“鸟夷，东北夷国名也。”与孔不同。<br/><br/>　<br/><br/>　　夹右碣石，入于河。碣石，海畔山。禹夹行此山之右，而入河逆上。此州帝都，不说境界，以馀州所至则可知。先赋后田，亦殊於馀州。不言贡篚，亦差於馀州。○夹音协，注同带也。碣，其列反，韦昭其逝反。上，时掌反。篚，方尾反。<br/><br/>　　[疏]传“碣石”至“馀州”○正义曰：《地理志》碣石山在北平骊城县西南，是碣石为海畔山也。郑云：“《战国策》碣石在九门县，今属常山郡，盖别有碣石与此名同。今验九门无此山也。”下文“导河入于海”，传云：“入于渤海。”渤海之郡当以此海为名。计渤海北距碣石五百馀里，河入海处远在碣石之南，禹行碣石不得入于河也。盖远行通水之处，北尽冀州之境，然后南回入河而逆上也。“夹右”者，孔云“夹行此山之右”，则行碣石山西，南行入河，在碣石之右，故云“夹右”也。顾氏亦云：“山西曰右。”郑玄云：“禹由碣石山西北行，尽冀州之境，还从山东南行，入河。”郑以北行则东为右，南行西为右，故夹山两旁，山常居右，与孔异也。“梁州”传云：“浮东渡河而还帝都，白所治也。”则入河逆上，为还都白所治也。禹之治水，必每州巡行，度其形势，计其人功，施设规模，指授方略，令人分布并作，还都白帝所治。於时帝都近河，故於每州之下皆言浮水达河，记禹还都之道也。冀、兖、徐、荆、豫、梁、雍州各自言河，惟青、扬二州不言河耳。兖州云“浮于济、漯，达于河”，故青州直云“达于济”；徐州云“浮于淮、泗，达于河”，故扬州云“达于淮、泗”；皆记禹入河之道也。王肃云：“凡每州之下说诸治水者，禹功主於治水，故详记其所治之州往还所乘涉之水名。”肃虽不言“还都白帝”，亦谓为治水，故浮水也。郑玄以为“治水既毕，更复行之，观地肥瘠，定贡赋上下”．其意与孔异也。八州皆言境界，而此独无，故解之，“此州帝都，不说境界，以馀州所至则可知”也。兖州云“济、河”，自东河以东也。豫州云“荆、河”，自南河以南也。雍州云“西河”，自西河以西也。明东河之西，西河之东，南河之北是冀州之境也。马、郑皆云“冀州不书其界者，时帝都之，使若广大然”。文既局以州名，复何以见其广大？是妄说也。又解馀州先田后赋，此州先赋后田，亦如境界，殊於馀州也。言“殊”者，当为田赋以收获为差，田以肥瘠为等。若田在赋上，则赋宜从田，田美则宜赋重，无以见人功修否，故令赋先於田也。以见赋由人功，此州既见此理，馀州从而可知，皆令赋在田下，欲见赋从田出，为此故殊於馀州也。郑玄云：“此州入穀不贡。”下云“五百里甸服”，传云“为天子服治田”，是田入穀，故不献贡篚，差异於馀州也。甸服止方千里，冀之北土境界甚遥，远都之国，必有贡篚，举大略而言也。<br/><br/>　<br/><br/>　　济、河惟兖州。东南据济，西北距河。○济，子礼反，下同。兖，悦转反。<br/><br/>　　[疏]“兖州”○传“东南”至“距河”○正义曰：此下八州，发首言山川者，皆谓境界所及也。“据”谓跨之，“距”，至也。济、河之间相去路近，兖州之境，跨济而过，东南越济水，西北至东河也。李巡注《尔雅》解州名云：“两河间其气清，性相近，故曰冀。冀，近也。济、河间其气专，体性信谦，故云兖。兖，信也。淮海间其气宽舒，禀性安徐，故曰徐。徐，舒也。江南其气燥劲，厥性轻扬，故曰扬。扬，轻也。荆州其气燥刚，禀性彊梁，故曰荆。荆，强也。河南其性安舒，厥性宽豫，故曰豫。豫，舒也。河西其气蔽壅，受性急凶，故云雍。雍，壅也。”《尔雅》“九州”无梁、清，故李巡不释，所言未必得其本也。<br/><br/>　<br/><br/>　　九河既道，河水分为九道，在此州界，平原以北是。○九河，徒骇一，太史二，马颊三，覆釜四，胡苏五，简六，絜七，钩盘八，鬲津九；出《尔雅》。<br/><br/>　　[疏]传“河水”至“北是”○正义曰：河自大陆之北敷为九河，谓大陆在冀州，嫌九河亦在冀州，故云“在此州界”也。河从大陆东畔北行，而东北入海。冀州之东境，至河之西畔。水分大河，东为九道，故知在兖州界平原以北是也。《释水》载“九河”之名云：“徒骇、太史、马颊、覆釜、胡苏、简、絜、钩盘、鬲津。”李巡曰：“徒骇，禹疏九河，以徒众起，故云徒骇。太史，禹大使徒众通其水道，故曰太史。马颊，河势上广下狭，状如马颊也。覆釜，水中多渚，往往而处，形如覆釜。胡苏，其水下流，故曰胡苏。胡，下也。苏，流也。简，大也，河水深而大也。絜，言河水多山石，治之苦絜。絜，苫也。钩盘，言河水曲如钩，屈折如盘也。鬲津，河水狭小，可鬲以为津也。”孙炎曰：“徒骇，禹疏九河，用功虽广，众惧不成，故曰徒骇。胡苏，水流多散胡苏然。”其馀同李巡。郭璞云：“徒骇今在成平。东光县今有胡苏亭。”覆釜之名同李巡，馀名皆云其义未详。计禹陈九河，云复其故道，则名应先有，不宜“徒骇”、“太史”因禹立名，此郭氏所以未详也。或九河虽旧有名，至禹治水，更别立名，即《尔雅》所云是也。《汉书·沟洫志》成帝时，河堤都尉许商上书曰：“古记九河之名，有徒骇、胡苏、鬲津，今见在成平、东光、鬲县界中。自鬲津以北至徒骇，其间相去二百馀里。”是知九河所在，徒骇最北，鬲津最南。盖徒骇是河之本道，东出分为八枝也。许商上言三河，下言三县，则徒骇在成平，胡苏在东光，鬲津在鬲县，其馀不复知也。《尔雅》“九河”之次，从北而南。既知三河之处，则其馀六者，太史、马颊、覆釜在东光之北，成平之南；简、絜、钩盘在东光之南，鬲县之北也。其河填塞，时有故道。郑玄云：“周时齐桓公塞之，同为一河。今河间弓高以东，至平原鬲津，往往有其遗处。”《春秋纬·宝乾图》云：“移河为界在齐吕，填阏八流以自广。”郑玄盖据此文为“齐桓公塞之”也。言阏八流拓境，则塞其东流八枝，并使归於徒骇也。<br/><br/>　<br/><br/>　　雷夏既泽，灉沮会同。雷夏，泽名。灉、沮，二水，会同此泽。○灉，徐音邕，王於用反。沮，七馀反。<br/><br/>　　[疏]传“雷夏”至“此泽”○正义曰：洪水之时，高原亦水，泽不为泽。“雷夏既泽”，高地水尽，此复为泽也。於“泽”之下言“灉、沮会同”，谓二水会合而同入此泽也。《地理志》云，雷泽在济阴城阳县西北。<br/><br/>　<br/><br/>　　桑土既蚕，是降丘宅土。地高曰丘。大水去，民下丘，居平土，就桑蚕。○蚕，在南反。<br/><br/>　　[疏]“桑土”至“宅土”○正义曰：宜桑之土既得桑养蚕矣。洪水之时，民居丘上，於是得下丘陵，居平土矣。○传“地高”至“桑蚕”○正义曰：《释丘》云：“非人为之丘。”孙炎曰：“地性自然也。”是“地高曰丘”也。“降丘宅土”与“既蚕”连文，知“下丘，居平土，就桑蚕”也。计下丘居土，诸处皆然，独於此州言之者，郑玄云：“此州寡於山，而夹川两大流之间，遭洪水，其民尤困。水害既除，於是下丘居土，以其免於厄，尤喜，故记之。<br/><br/>　<br/><br/>　　厥土黑坟，色黑而坟起。○坟，扶粉反，后同；韦昭音勃偾反，起也；马云：“有膏肥也。”厥草惟繇，厥木惟条。繇，茂。条，长也。○繇音遥，马云：“抽也。”<br/><br/>　　[疏]传“繇，茂。条，长也”○正义曰：“繇”是茂之貌，“条”是长之体，言草茂而木长也。九州惟此州与徐扬三州言草木者，三州偏宜之也。宜草木，则地美矣。而田非上者，为土下湿故也。<br/><br/>　<br/><br/>　　厥田惟中下，田第六。厥赋贞，贞，正也。州第九，赋正与九相当。<br/><br/>　　[疏]传“贞正”至“相当”○正义曰：《周易》彖、象皆以“贞”为正也。诸州赋无下下，“贞”即下下，为第九也。此州治水最在后毕，州为第九成功，其赋亦为第九，列赋於九州之差，与第九州相当，故变文为“贞”，见此意也。<br/><br/>　<br/><br/>　　作十有三载，乃同。治水十三年，乃有赋法，与他州同。○载，马、郑本作年。<br/><br/>　　[疏]传“治水”至“州同”○正义曰：“作”者，役功作务，谓治水也。治水十三年，乃有赋法，始得贡赋，与他州同也。他州十二年，此州十三年，比於他州最在后也。《尧典》言鲧治水九载，绩用不成，然后尧命得舜，舜乃举禹治水，三载功成，尧即禅舜。此言“十三载”者，并鲧九载数之。《祭法》云“禹能脩鲧之功”，明鲧已加功，而禹因之也。此言“十三载”者，记其治水之年，言其水害除耳，非言十三年内皆是禹之治水施功也。马融曰：“禹治水三年，八州平，故尧以为功而禅舜。”是十二年而八州平，十三年而兖州平，兖州平在舜受终之年也。<br/><br/>　<br/><br/>　　厥贡漆丝，厥篚织文。地宜漆林，又宜桑蚕。织文，锦绮之属。盛之篚篚而贡焉。○漆音七。盛音成。<br/><br/>　　[疏]传“地宜”至“贡焉”○正义曰：任土作贡，此州贡漆，知“地宜漆林”也。《周礼·载师》云“漆林之征”，故以“漆林”言之。“绮”是织缯之有文者，是绫锦之别名，故云“锦绮之属”，皆是织而有文者也。“篚”是入贡之时盛在於篚，故云“盛之篚篚而贡焉”。郑玄云：“贡者百功之府受而藏之。其实於篚者，入於女功，故以贡篚别之。”历检篚之所盛，皆供衣服之用，入於女功，如郑言矣。“檿丝”中琴瑟之弦，亦是女功所为也。“织贝”，郑玄以为织如贝文，传谓“织为细纻。贝为水物”，则贝非服饰所须，盖恐其损缺，故以筐篚盛之也。诸州无“厥篚”者，其诸州无入篚之物，故不贡也。汉世陈留襄邑县置服官，使制作衣服，是兖州绫锦美也。<br/><br/>　<br/><br/>　　浮于济、漯，达于河。顺流曰浮。济、漯两水名。因水入水曰达。○漯，天答反，《篇韵》作他合反。<br/><br/>　　[疏]传“顺流”至“曰达”○正义曰：《地理志》云，漯水出东郡东武阳县，至乐安千乘县入海，过郡三，行千二十里。其济则下文具矣，是“济、漯”为二水名也。言“因水入水曰达当”，谓从水入水，不须舍舟而陆行也。扬州云“沿于江海，达于淮泗”，传云“沿江入海，自海入淮，自淮入泗”，是言水路相通，得乘舟经达也。案青州云“浮于汶，达于济”，经言济会于汶，浮汶则达济也。此云“浮于济、漯，达于河”，从漯入济，自济入河徐州云“浮于淮泗，达于河”，盖以徐州北接青州，既浮淮泗，当浮汶入济，以达于河也。<br/><br/>　<br/><br/>　　海、岱惟青州。东北据海，西南距岱。○岱音代，泰山也。<br/><br/>　　[疏]“青州”○传“东北”至“距岱”○正义曰：海非可越而言“据”者，东莱东境之县，浮海入海曲之间，青州之境，非至海畔而已，故言“据”也。汉末有公孙度者，窃据辽东，自号青州刺史，越海收东莱诸郡。尧时青州当越海而有辽东也。舜为十二州，分青州为营州，营州即辽东也。<br/><br/>　<br/><br/>　　嵎夷既略，潍、淄其道。嵎夷，地名。用功少曰略。潍、淄二水复其故道。○嵎音隅。潍音惟，本亦作惟，又作维。淄，侧其反。<br/><br/>　　[疏]传“嵎夷”至“故道”○正义曰：“嵎夷，地名”，即《尧典》“宅嵎夷”是也。“嵎夷”、“莱夷”、“和夷”为地名，“淮夷”为水名，“岛夷”为狄名，皆观文为说也。“略”是简易之义，故“用功少为略”也。《地理志》云，潍水出琅邪箕屋山，北至都昌县入海，过郡三，行五百二十里。淄水出泰山莱芜县原山，东北至千乘博昌县入海。<br/><br/>　<br/><br/>　　厥土白坟，海滨广斥。滨，涯也。言复其斥卤。○滨，必人反。斥，徐音尺。《说文》云：“东方谓之斥，西方谓之卤。”郑云：“斥谓地咸卤。”涯，鱼佳反。<br/><br/>　　[疏]传“滨涯”至“斥卤”○正义曰：“滨，涯”，常训也。《说文》云：“卤，咸地也。东方谓之斥，西方谓之卤。”海畔迥阔，地皆斥卤，故云“广斥”，言水害除，复旧性也。<br/><br/>　<br/><br/>　　厥由惟上下，厥赋中上。田第三，赋第四。厥贡盐、絺，海物惟错。絺，细葛。错，杂，非一种。○盐，馀占反。絺，敕其反。种，章勇反。岱畎丝、枲、铅、松、怪石。畎，谷也。怪，异；好石似玉者。岱山之谷，出此五物，皆贡之。○畎，工犬反，徐本作畎谷。枲，思似反。铅，寅专反，字从{几口}；{几口}音以选反。怪如字。怪石，碔砆之属。<br/><br/>　　[疏]传“畎谷”至“贡之”○正义曰：《释水》云：“水注川曰谿，注谿曰谷。”谷是两山之閒流水之道，“畎”言畎去水，故言“谷”也。“怪石”，奇怪之石，故云“好石似玉”也。“枲”，麻也。“铅”，锡也。岱山之谷有此五物，美於他方所有，故贡之也。<br/><br/>　<br/><br/>　　莱夷作牧，莱夷，地名。可以放牧。○莱音来。牧，牧养之牧，徐音目，一音茂，注同。厥篚檿丝。檿桑蚕丝，中琴瑟弦。○檿，乌簟反，山桑也。<br/><br/>　　[疏]传“檿桑”至“瑟弦”○正义曰：《释木》云：“檿桑，山桑。”郭璞曰：“柘属也。”“檿丝”，是蚕食檿桑，所得丝韧，中琴瑟弦也。<br/><br/>　<br/><br/>　　浮于汶，达于济。<br/><br/>　　[疏]“浮于汶”○正义曰：《地理志》云，汶水出泰山莱芜县原山，西南入济也。<br/><br/>　<br/><br/>　　海、岱及淮惟徐州。东至海，北至岱，南及淮。○汶音问。淮、沂其乂，蒙、羽其艺。二水已治，二山已可种艺。○沂，鱼依反，水名。艺，鱼世反。<br/><br/>　　[疏]“徐州”○传“二水”至“种艺”○正义曰：“乂”训治也，故云“二水已治”。《地理志》云，沂水出泰山，盖县临乐子山南至下邳入泗，过郡五，行六百里。淮出桐柏山，发源远矣，於此州言之者，淮水至此而大，为害尤甚，喜得其治，故於此记之。《地理志》云，蒙山在泰山蒙阴县西南。羽山在东海祝其县南。《诗》云“艺之荏菽”，故“艺”为种也。<br/><br/>　<br/><br/>　　大野既猪，东原底平。大野，泽名。水所停曰猪。东原致功而平，言可耕。○猪，张鱼反，马云：“水所停止深者曰猪。”刘东胡反。<br/><br/>　　[疏]传“大野”至“可耕”○正义曰：《地理志》云，大野泽在山阳钜野县北。“巨”即大也。《檀弓》云：“污其宫而猪焉。”又泽名孟猪，停水处也，故云“水所停曰猪”。往前漫溢，今得猪水为泽也。“东原”即今之东平郡也。致功而地平，言其可耕也。<br/><br/>　<br/><br/>　　厥土赤埴坟，草木渐包。土黏曰埴。渐，进长。包，丛生。○埴，市力反，郑作戠，徐、郑、王皆读曰炽，韦昭音试。渐如字，本又作蔪，《字林》才冉反，草之相包裹也。包，必茅反，字或作苞，非丛生也，马云：“相包裹也。”黏，女占反。长，丁丈反。丛，才公反。<br/><br/>　　[疏]传“土黏”至“丛生”○正义曰：“戠”“埴”、音义同。《考工记》用土为瓦，谓之“抟埴之工”，是“埴”谓黏土，故“土黏曰埴”。《易·渐卦》彖云：“渐，进也。”《释言》云：“苞，稹也。”孙炎曰“物丛生曰苞，齐人名曰稹”。郭璞曰：“今人呼丛致者为稹。”“渐苞”谓长进丛生，言其美也。<br/><br/>　<br/><br/>　　厥田惟上中，厥赋中中。田第二，赋第五。厥贡惟土五色，王者封五色土为社，建诸侯则各割其方色土与之，使立社。焘以黄土，苴以白茅，茅取其洁，黄取王者覆四方。○焘，徒报反，覆也。苴，子馀反，包裹也。<br/><br/>　　[疏]传“王者”至“四方”○正义曰：传解贡土之意，王者封五色土以为社，若封建诸侯，则各割其方色土与之，使归国立社。其土焘以黄土。焘，覆也。四方各依其方色，皆以黄土覆之。其割土与之时，苴以白茅，用白茅裹土与之。必用白茅者，取其絜清也。《易》称“藉用白茅”，茅色白而絜美。《韩诗外传》云：“天子社广五丈，东方青，南方赤，西方白，北方黑，上冒以黄土。将封诸侯，各取其方色土，苴以白茅，以为社。明有土谨敬絜清也。”蔡邕《独断》云：“天子大社，以五色土为坛。皇子封为王者，授之大社之土，以所封之方色苴以白茅，使之归国以立社，谓之茅社。”是必古书有此说，故先儒之言皆同也。<br/><br/>　<br/><br/>　　羽畎夏翟，峄阳孤桐，夏翟，翟，雉名。羽中旌旄，羽山之谷有之。孤，特也。峄山之阳特生桐，中琴瑟。○夏，行雅反。翟，徒历反。峄音亦，一音夕。<br/><br/>　　[疏]传“夏翟”至“琴瑟”○正义曰：《释鸟》云：“翟，山雉。”此言“夏翟”，则“夏翟”共为雉名。《周礼》立夏采之官，取此名也。《周礼·司常》云：“全羽为旞，析羽为旌。”用此羽为之，故云“羽中旌旄”也。《地理志》云，东海下邳县西有葛峄山，即此山也。<br/><br/>　<br/><br/>　　泗滨浮磬，淮夷蠙珠暨鱼。泗，水涯。水中见石，可以为磬。蠙珠，珠名。淮、夷二水出蠙珠及美鱼。○泗音四，水名。淮夷，郑云：“淮水之夷民也。”马云：“淮、夷，二水名。”孔传云“淮夷之水”，本亦有作“淮夷二水”也。蠙音蒲边反，徐扶坚反，字又作蚍，韦昭薄迷反，蚌也。暨，其器反。见，贤遍反。<br/><br/>　　[疏]传“泗水”至“美鱼”○正义曰：泗水旁山而过，石为泗水之涯，石在水旁，水中见石，似若水中浮然，此石可以为磬，故谓之“浮磬”也。贡石而言磬者，此石宜为磬，犹如“砥砺”然也。蠙是蚌之别名，此蚌出珠，遂以蠙为珠名。蠙之与鱼皆是水物，而以“淮夷”冠之，知“淮夷”是二水之名。“淮”即四渎之淮也。“夷”盖小水，后来竭涸，不复有其处耳。王肃亦以“淮夷”为水名。郑玄以为“淮水之上，夷民献此珠与鱼”也。《地理志》泗水出济阴乘氏县，东南至临淮雎陵县入淮，行千一百一十里也。<br/><br/>　<br/><br/>　　厥篚玄纤缟。玄，黑缯。缟，白缯。纤，细也。纤在中，明二物皆当细。○纤，息廉反。缟，古老反，徐古到反。缯，似陵反。<br/><br/>　　[疏]传“玄黑”至“当细”○正义曰：篚之所盛，例是衣服之用，此单言“玄”，玄必有质，玄是黑色之别名，故知玄是黑缯也。《史记》称高祖为义帝发丧，诸侯皆缟素，是缟为白缯也。<br/><br/>　<br/><br/>　　浮于淮、泗，达于河。○河如字，《说文》作菏，工可反，云：“水出山阳湖陵南。”<br/><br/>　　淮、海惟扬州。北据淮，南距海。彭蠡既猪，阳鸟攸居。彭蠡，泽名。随阳之鸟，鸿雁之属，冬月所居於此泽。○蠡音礼，张勃《吴录》云：“今名洞庭湖。”案今在九江郡界。<br/><br/>　　[疏]“扬州”○传“彭蠡”至“此泽”○正义曰：“彭蠡”是江汉合处，下云“导漾水，南入于江，东汇为彭蠡”是也。日之行也，夏至渐南，冬至渐北，鸿雁之属，九月而南，正月而北，左思《蜀都赋》所云“木落南翔，冰泮北徂”是也。日，阳也，此鸟南北与日进退，随阳之鸟，故称“阳鸟”，冬月所居於此彭蠡之泽也。<br/><br/>　<br/><br/>　　三江既入，震泽厎定。震泽，吴南大湖名。言三江已入，致定为震泽。○三江，韦昭云：“谓吴松江、钱唐江、浦阳江也。”《吴地记》云：“松江东北行七十里，得三江口，东北入海为娄江，东南入海为东江，并松江为三江。○震泽，吴都太湖。厎，之履反，致也，《史记》音致。大湖，音太湖。<br/><br/>　　[疏]传“震泽”至“震泽”○正义曰：《地理志》云，会稽吴县，故周泰伯所封国也。具区在西，古文以为震泽，是“吴南大湖名”。盖县治居泽之东北，故孔传言“南”，《志》言“西”。大泽畜水，南方名之曰湖，三江既入此湖也。治水致功，今江入此泽，故“致定为震泽”也。下传云：“自彭蠡江分为三，入震泽，遂为北江而入海。”是孔意江从彭蠡而分为三，又共入震泽，从震泽复分为三，乃入海。郑云：“三江分於彭蠡，为三孔东入海。”其意言“三江既入”，入海耳，不入震泽也。又案《周礼·职方》扬州薮曰具区，浸曰五湖。五湖即震泽。若如《志》云具区即震泽，则浸、薮为一。案馀州浸、薮皆异而扬州同者，盖扬州浸、薮同处，论其水谓之浸，指其泽谓之薮。<br/><br/>　<br/><br/>　　篠簜既敷，篠，竹箭。簜，大竹。水去巳布生。○篠，西了反。簜，徒党反，或作{�昜}，他莽反。<br/><br/>　　[疏]传“篠，竹箭。簜，大竹”○正义曰：《释草》云：“篠，竹箭。”郭璞云：“别二名也。”又云“簜，竹”。李巡曰：“竹节相去一丈曰簜。”孙炎曰：“竹阔节者曰簜。”郭璞云：“竹别名。”是篠为小竹，簜为大竹。<br/><br/>　<br/><br/>　　厥草惟夭，厥木惟乔。少长曰夭。乔，高也。○夭，於娇反，马云：“长也。”乔，其娇反，徐音骄。少，诗照反。长，丁丈反。<br/><br/>　　[疏]传“少长曰夭。乔，高也”○正义曰：夭是少长之貌，《诗》曰：“桃之夭夭”是也。“乔，高”，《释诂》文。《诗》曰“南有乔木”是也。<br/><br/>　<br/><br/>　　厥土惟涂泥，地泉湿。厥田惟下下，厥赋下上错。田第九，赋第七，杂出第六。厥贡惟金三品，金、银、铜也。<br/><br/>　　[疏]传“金、银、铜也”○正义曰：“金”既总名，而云“三品”，黄金以下惟有白银与铜耳，故为“金、银、铜也”。《释器》云：“黄金谓之璗，其美者谓之镠。白金谓之银，其美者谓之鐐。”郭璞曰：“此皆道金银之别名及其美者也。镠即紫磨金也。”郑玄以为“金三品者，铜三色也。”<br/><br/>　<br/><br/>　　瑶、琨、篠簜，瑶、琨皆美玉。○瑶音遥。琨音昆，美石也，马本作瑻，韦昭音贯。<br/><br/>　　[疏]传“瑶、琨，皆美玉”○正义曰：美石似玉者也。玉、石其质相类，美恶别名也。王肃云：“瑶、琨，美石次玉者也。”<br/><br/>　<br/><br/>　　齿、革、羽、毛、惟木。齿，革牙。革，犀皮。羽，鸟羽。毛，旄牛尾。木，楩、轺、豫章。○犀，细兮反。旄音毛。楩音缏，又婢善反。<br/><br/>　　[疏]传“齿象”至“豫章”○正义曰：《诗》云“元龟象齿”，知“齿”是象牙也。《说文》云：“齿，口龂骨也。牙，牡齿也。”隐五年《左传》云“齿牙骨角”，“牙”、“齿”小别，统而名之，“齿”亦“牙”也。《考工记》：“犀甲七属，兕甲六属。”宣二年《左传》云：“犀兕尚多，弃甲则那？”是甲之所用，犀革为上；革之所美，莫过於犀；知“革”是犀皮也。《说文》云：“兽皮治去其毛为革。”革与皮去毛为异耳。《说文》云：“羽，鸟长毛也。”知“羽”是鸟羽。南方之鸟，孔雀、翡翠之属，其羽可以为饰，故贡之也。《说文》云：“牦，西南夷长旄牛也。”此牦牛之尾可为旌旗之饰，经传通谓之“旄”。《牧誓》云“右秉白旄”，《诗》云“建旐设旄”，皆谓此牛之尾，故知“毛”是旄牛尾也。直云“惟木”，不言木者，故言“楩、轺、豫章”，此三者是扬州美木，故传举以言之，所贡之木不止於此。<br/><br/>　<br/><br/>　　岛夷卉服，南海岛夷草服葛越。○卉，徐许贵反。<br/><br/>　　[疏]传“南海”至“葛越”○正义曰：上传“海曲谓之岛”，知此“岛夷”是南海岛上之夷也。《释草》云：“卉，草。”舍人曰：“凡百草一名卉。”知“卉服”是“草服葛越”也。葛越，南方布名，用葛为之。左思《吴都赋》云“蕉葛升越，弱於罗纨”是也。冀州云“岛夷皮服”，是夷自服皮，皮非所贡也。此言“岛夷卉服”，亦非所贡也。此与“莱夷作牧”并在贡篚之间，古史立文不次也。郑玄云：“此州下湿，故衣草服。贡其服者，以给天子之官。”与孔异也。<br/><br/>　<br/><br/>　　厥篚织、贝。织，细缯。贝，水物。<br/><br/>　　[疏]传“织细”至“水物”○正义曰：传以“贝”非织物，而云“织贝”，则贝、织异物，织是织而为之，扬州纻之所出，此物又以篚盛之，为衣服之用，知是“细纻”，谓细纻布也。《释鱼》之篇贝有居陆居水，此州下湿，故云“水物”。《释鱼》有“玄贝，贻贝。馀貾，黄白文。馀泉，白黄文”，当贡此有文之贝以为器物之饰也。郑玄云：“贝，锦名。《诗》云：‘萋兮斐兮，成是贝锦。’凡为织者先染其丝，乃织之则文成矣。《礼记》曰：‘土不衣织。’”与孔异也。<br/><br/>　<br/><br/>　　厥包橘柚锡贡。小曰橘，大曰柚。其所包裹而致者，锡命乃贡。言不常。○橘，均必反。柚，由究反。裹音果。<br/><br/>　　[疏]传“小曰”至“不常”○正义曰：橘、柚二果，其种本别，以实相比，则柚大橘小，故云“小曰橘，大曰柚”。犹《诗传》云“大曰鸿，小曰雁”，亦别种也。此物必须裹送，故云其所包裹而送之。以须之有时，故待锡命乃贡，言不常也。文在“篚”下，以不常故耳。荆州“纳锡大龟”，豫州“锡贡磬错”，皆为非常，并在“篚”下。荆州言“包”，传云“橘柚”也，文在“篚”上者，荆州橘柚为善，以其常贡。此州则不常也。王肃云：“橘与柚锡其命而后贡之，不常入，当继荆州乏无也。”郑云：“有锡则贡之，此州有锡而贡之，或时无，则不贡。锡，所以柔金也。《周礼·考工记》云，攻金之工掌执金锡之齐故也。”<br/><br/>　<br/><br/>　　沿于江、海，达于淮、泗。顺流而下曰沿。沿江入海，自海入淮，自淮入泗。○沿，悦专反；郑本作松，松当为沿；马本作均，云：“均，平。”<br/><br/>　　[疏]传“顺流”至“入泗”○正义曰：文十年《左传》云：“沿汉泝江。”泝是逆，沿是顺，故“顺流而下曰沿”。“沿江入海”，顺也。“自海入淮，自淮入泗”，逆也。<br/><br/>　<br/><br/>　　荆及衡阳惟荆州。北据荆山，南及衡山之阳。<br/><br/>　　[疏]“荆州”○传“北据”至“之阳”○正义曰：此州北界至荆山之北，故言“据”也。“南及衡山之阳”，其境过衡山也。以衡是大山，其南无复有名山大川可以为记，故言“阳”见其南至山南也。<br/><br/>　<br/><br/>　　江、汉朝宗于海，二水经此州而入海，有似於朝，百川以海为宗。宗，尊也。○朝，直遥反。<br/><br/>　　[疏]传“二水”至“宗尊也”○正义曰：《周礼·大宗伯》诸侯见天子之礼，“春见曰朝，夏见曰宗”。郑云：“朝犹朝也，欲其来之早也。宗，尊也，欲其尊王也。”“朝宗”是人事之名，水无性识，非有此义。以海水大而江、汉小，以小就大，似诸侯归於天子，假人事而言之也。《诗》云：“沔彼流水，朝宗於海。”《毛传》云：“水犹有所朝宗。”“朝宗”是假人事而言水也。《老子》云：“沧海所以能为百谷王者，以其下之。”是百川以海为宗。郑云：“江水、汉水其流遄疾，又合为一，共赴海也。犹诸侯之同心尊天子而朝事之。荆楚之域，国有道则后服，国无道则先强，故记其水之义，以著人臣之礼。<br/><br/>　<br/><br/>　　九江孔殷，江於此州界分为九道，甚得地势之中。○九江，《浔阳地记》云：“一曰乌白江，二曰蚌江，三曰乌江，四曰嘉靡江，五曰畎江，六曰源江，七曰累江，八曰提江，九曰箘江。”张须元《缘江图》云：“一曰三里江，二曰五州江，三曰嘉靡江，四曰乌土江，五曰白蚌江，六曰白乌江，七曰箘江，八曰沙提江，九曰廪江。参差随水长短，或百里，或五十里。始於鄂陵，终於江口，会于桑落洲。《太康地记》曰：“九江，刘歆以为湖汉九水，入彭蠡泽也。”<br/><br/>　　[疏]传“江於”至“之中”○正义曰：传以“江”是此水大名，“九江”谓大江分而为九，犹大河分为九河，故言“江於此州之界分为九道”。训“孔”为甚，“殷”为中，言“甚得地势之中”也。郑云：“殷犹多也。九江从山谿所出，其孔众多，言治之难也。《地理志》九江在今庐江浔阳县南，皆东合为大江。”如郑此意，九江各自别源，其源非大江也，下流合於大江耳。然则江以南水无大小，俗人皆呼为江，或从江分出，或从外合来，故孔、郑各为别解。应劭注《地理志》云“江自浔阳分为九道”，符於孔说，《浔阳记》有九江之名：“一曰乌江，二曰蚌江，三曰乌白江，四曰嘉靡江，五曰畎江，六曰源江，七曰廪江，八曰提江，九曰箘江。”虽名起近代，义或当然。<br/><br/>　<br/><br/>　　沱、潜既道，沱，江别名。潜，水名。皆复其故道。○沱，徒河反。潜，捷廉反，马云：“沱，湖也。其中泉出而不流者谓之潜。”<br/><br/>　　[疏]传“沱江”至“故道”○正义曰：下文“泯山导江，东别为沱”，是“沱”为江之别名也。经无“潜”之本源，直云“水名”。《释水》云，水自江出为沱，汉为潜。郑注此，既引《尔雅》，乃云：“今南郡枝江县有沱水，其尾入江耳，首不於江出也。华容有夏水，首出江，尾入沔盖，此所谓沱也。潜则未闻象类。”此解荆州之沱、潜发源此州。若如郑言，此水南流，不入荆州界，非此潜也。此下梁州注云：“二水亦谓自江汉出者。《地理志》在今蜀郡郓县江沱及汉中安阳皆有沱水、潜水，其尾入江汉耳，首不於此出。江源有寿阝江，首出江，南至犍为武阳又入江，岂沱之类与？盖汉西汉，出嶓冢，东南至巴郡江州入江，行二千七百六十里。”此解梁州之沱、潜也。郭璞《尔雅音义》云：“沱水自蜀郡都水县揃山与江别而更流。”璞又云：“有水从汉中沔阳县南流，至梓潼汉寿入大穴中，通峒山下西南潜出，一名沔水，旧俗云即《禹贡》潜也。”郭璞此言，亦解梁州沱、潜，与郑又异。然《地理志》及郑皆以荆、梁二州各有沱、潜，又郭氏所解沱、潜惟据梁州，不言荆州之沱、潜，而孔梁州注云“沱、潜发源此州，入荆州”，以二州沱、潜为一者。然彼州山水古今不可移易，孔为武帝博士，《地理志》无容不知，盖以水从江汉出者皆曰“沱潜”，但地势西高东下，虽於梁州合流，还从荆州分出，犹如济水入河，还从河出，故孔举大略为发源梁州耳。<br/><br/>　<br/><br/>　　云土、梦作乂。云梦之泽在江南，其中有平土丘，水去可为耕作畎亩之治。○云，徐本作云。梦，亡弄反，一音武仲反，徐莫公反。治，直吏反。<br/><br/>　　[疏]传“云梦”至“之治”○正义曰：昭三年《左传》楚子与郑伯田于江南之梦，是“云梦之泽在江南”也。《地理志》南郡华容县南有云梦泽，杜预云“南郡枝江县西有云梦城”，江夏安陆县亦有云梦，或曰南郡华容县东南有巴丘湖。江南之梦，云梦一泽，而每处有名者，司马相如《子虚赋》云“云梦者方八九百里”，则此泽跨江南北，每处名存焉。定四年《左传》称楚昭王寝于云中，则此泽亦得单称“云”，单称“梦”。经之“土”字在二字之间，盖史文兼上下也。此泽既大，其内有平土，有高丘，水去可为耕作畎亩之治。<br/><br/>　<br/><br/>　　厥土惟涂泥，厥田惟下中，厥赋上下。田第八，赋第三，人功修。厥贡羽、毛、齿、革，惟金三品，土所出与扬州同。<br/><br/>　　[疏]传“土所”至“州同”○正义曰：与扬州同，而扬州先“齿、革”，此州先“羽、毛”者，盖以善者为先。由此而言之，诸州贡物多种，其次第皆以当州贵者为先也。<br/><br/>　<br/><br/>　　杶、榦、栝、柏，榦，柘也。柏叶松身曰栝。○杶，敕伦反，徐敕荀反，木名，又作櫄。榦，本又作幹，故旦反。栝，古活反。马云：“白栝也。”柘，章夜反。<br/><br/>　　[疏]传“榦柘”至“曰栝”○正义曰：“榦”为弓榦，《考工记》云，弓人取榦之道也，以柘为上，知此“榦”是柘也。《释木》云：“栝，柏叶松身。”陆机《毛诗义疏》云“杶、〈木虖〉、栲、漆相似如一”，则杶似〈木虖〉漆也。杶、栝、柏皆木名也，以其所施多矣，柘木惟用为弓榦，弓榦莫若柘木，故举其用也。<br/><br/>　<br/><br/>　　砺、砥、砮、丹，砥细於砺，皆磨石也。砮，石，中矢镞。丹，朱类。○砺，力世反。砥音脂，徐之履反，韦昭音旨。砮音奴，韦昭乃固反。磨，末佐反。镞，子木反，一音七木反。<br/><br/>　　[疏]传“砥细”至“朱类”○正义曰：“砥”以细密为名，“砺”以粗粝为称，故“砥细於砺，皆磨石也”。郑云：“砺，磨刀刃石也。精者曰砥。”《鲁语》曰：“肃慎氏贡楛矢石砮。”贾逵云：“砮，矢镞之石也。”故曰“砮，石，中矢镞”。“丹”者，丹砂，故云“朱类”。王肃云：“丹可以为采。”<br/><br/>　<br/><br/>　　惟菌、簵、楛，三邦厎贡厥名。箘、簵，美竹。楛中矢榦。三物皆出云梦之泽，近泽三国常致贡之，其名天下称善。○箘，求陨反，韦昭一名聆风。簵音路。楛音户，马云：“木名，可以为箭。”《毛诗草木疏》云：“叶如荆而赤，茎似蓍。”近，附近之近。<br/><br/>　　[疏]传“箘簵”至“称善”○正义曰：“箘、簵，美竹”，当时之名犹然。郑云：“箘簵，{�聆}风也。”竹有二名，或大小异也，箘、簵是两种竹也。“肃慎氏贡楛矢”，知“楛中矢榦”。“三物皆出云梦之泽”，当时验之犹然。经言“三邦厎贡”，知近泽三国致此贡也。文续“”，则其物特有美名，故云“其名天下称善”。郑玄以“厥名”下属“包匦菁茅”。<br/><br/>　<br/><br/>　　包橘柚。<br/><br/>　　[疏]传“橘柚”○正义曰：“包”下言“匦菁茅”，《说文》云：“匚，受物之器。象形也。凡匚之属皆从匚。”“匮”、“匣”之字皆从匚，“匦”亦从匚，故“匦”是匣也。“菁茅”既以匦盛，非所包之物，明包必有裹也。此州所出与扬州同，扬州“厥包橘柚”，知此“包”是橘柚也。王肃云：“扬州‘厥包橘柚’，从省而可知也。”<br/><br/>　<br/><br/>　　匦菁茅，匦，匣也。菁以为菹，茅以缩酒。○匦音轨。菁，子丁反，徐音精，马同，郑云：“茅有毛刺曰菁茅。”匣，胡甲反，又音甲。菹，《切韵》侧鱼反。缩，所六反。<br/><br/>　　[疏]传“匦，匣也。菁以为菹，茅以缩酒”○正义曰：“匦”是匮之别名，匮之小者。菁茅所盛，不须大匮，故用匣也。《周礼·醢人》有“菁菹”、“鹿臡”，故知“菁以为菹”。郑云：“菁，蔓菁也。”蔓菁处处皆有，而令此州贡者，盖以其味善也。僖四年《左传》齐桓公责楚云“尔贡包茅不入，王祭不供，无以缩酒”，是“茅以缩酒”也。《郊特牲》云：“缩酒用茅，明酌也。”郑注云：“以茅缩酒也。”，《周礼·甸师》云：“祭祀供萧茅。”郑兴云：“萧字或为莤，莤读为缩，束茅立之祭前，酒沃其上，酒渗下，若神饮之，故谓之缩。”杜预解《左传》，用郑兴之说，未知谁同孔旨。特令此州贡茅，茅当异於诸处。杜预云：“茅之为异，未审也。”或云茅有三脊，案《史记》齐桓公欲封禅，管仲睹其不可穷以辞，因设以无然之事云：“古之封禅，江淮之间，三脊茅以为藉。”此乃惧桓公耳，非荆州所有也。郑玄以“菁茅”为一物，“匦犹缠结也。菁茅之有毛刺者重之，故既包裹而又缠结也”。<br/><br/>　<br/><br/>　　厥篚玄纁、玑组，此州染玄纁色善，故贡之。玑，珠类，生於水。组，绶类。○纁，许云反。玑，其依反，又音机，马同，《说文》云：“珠不圜也。”《字书》云：“小珠也。”《玉篇》渠依、居沂二反。组音祖，马云：“组，文也。”<br/><br/>　　[疏]传“此州”至“绶类”○正义曰：《释器》云：“三染谓之纁。”李巡云：“三染其色已成为绛，纁、绛一名也。”《考工记》云：“三入为纁，五入为緅，七入为缁。”郑云：“纁者三入而成，又再染以黑则为緅，又再染以黑则为缁。玄色在緅、缁之间，其六人者是染玄纁之法也。”此州染玄纁色善，故令贡之。《说文》云“玑，珠不圆者”，故为“珠类”。《玉藻》说佩玉所悬者皆云“组绶”，是组、绶相类之物也。<br/><br/>　<br/><br/>　　九江纳锡大龟。尺二寸曰大龟，出於九江水中。龟不常用，锡命而纳之。○马云：“纳，入也。”<br/><br/>　　[疏]传“尺二”至“纳之”○正义曰：《史记·龟策传》云：“龟千岁满尺二寸”，《汉书·食货志》云“元龟距髯长尺二寸”，故以“尺二寸为大龟”。冠以“九江”，知“出九江水中”也。文在“篚”下而言“纳锡”，是言“龟不常用，故锡命乃纳之”，言此大龟锡命乃贡之也。<br/><br/>　<br/><br/>　　浮于江、沱、潜、汉，逾于洛，至于南河。逾，越也。河在冀州，南东流，故越洛而至南河。○江、沱、潜、汉，四水名。本或作“潜于汉”，非。逾，羊朱反。<br/><br/>　　[疏]“浮于江、沱、潜、汉”○正义曰：浮此四水乃得至洛。本或“潜”下有“于”，误耳。<br/><br/>　<br/><br/>　　荆、河惟豫州。西南至荆山，北距河水。伊、洛、瀍、涧既入于河，伊出陆浑山，洛出上洛山，涧出沔池山，瀍出河南北山，四水合流而入河。○瀍，直然反。涧，故晏反。浑音魂，又胡囷、胡昆二反。沔，亡浅反，又亡忍反，下同。陆浑、沔池二县属河南郡。<br/><br/>　　[疏]“豫州”○传“伊出”至“入河”○正义曰：《地理志》云，伊水出弘农卢氏县东熊耳山，东北入洛。洛水出弘农上洛县冢领山，东北至巩县入河。瀍水出河南穀城县潜亭北，东南入洛。涧水出弘农新安县，东南入洛。《志》与传异者，熊耳山在陆浑县西，冢领山在上洛县境之内，沔池在新安县西、穀城潜亭北，此即是河南境内之北山也。《志》详而传略，所据小异耳。伊、瀍、涧三水入洛合流而入河，言其不复为害也。<br/><br/>　<br/><br/>　　荥波既猪，荥泽波水已成遏猪。○荥，户扃反；荥泽也。波如字，马本又播；荥播，泽名。遏，乌葛反。<br/><br/>　　[疏]传“荥泽”至“遏猪”○正义曰：沇水入河而溢为荥，“荥”是泽名。洪水之时，此泽水大，动成波浪。此泽其时波水已成遏猪，言壅遏而为猪，畜水而成泽，不滥溢也。郑云：“今塞为平地，荥阳民犹谓其处为荥泽，在其县东。”言在荥泽县之东也。马、郑王本皆作“荥播”，谓此泽名“荥播”。《春秋》闵二年卫侯“及狄人战于荥泽”，不名“播”也。郑玄谓卫狄战在此地，杜预云“此荥泽当在河北，以卫败方始渡河，战处必在河北”。盖此泽跨河南北，多而得名耳。<br/><br/>　<br/><br/>　　导菏泽，被孟猪。菏泽在胡陵。孟猪，泽名，在菏东北，水流溢覆被之。○导音道，下同。菏，徐音柯，又土可反，注同，韦胡阿反。被，皮寄反，徐扶义反，注同。猪，张鱼反，又音诸；《左传》及《尔雅》皆作“孟诸”，宋薮泽也。<br/><br/>　　[疏]传“菏泽”至“被之”○正义曰：《地理志》山阳郡有胡陵县，不言其县有菏泽也。又云，菏泽在济阴定陶县东。孟猪在梁国雎阳县东北。以今地验之，则胡陵在雎阳之东，定陶在雎阳之北，其水皆不流溢东北被孟猪也。然郡县之名，随代变易，古之胡陵当在雎阳之西北，故得东出被孟猪也。於此作“孟猪”，《左传》、《尔雅》作“孟诸”，《周礼》作“望诸”，声转字异，正是一地也。<br/><br/>　<br/><br/>　　厥土惟壤，下土坟垆。高者壤，下者垆，垆疏。○垆音卢，《说文》：“黑刚土也。”厥田惟中上，厥赋错上中。田第四，赋第二，又杂出第一。厥贡漆、枲、絺、纻，厥篚纤纩，纩，细绵。○絺，敕其反。纻，直吕反。纩音旷。绵，《切韵》武延反。<br/><br/>　　[疏]传“纩，细绵”○正义曰：《礼·丧大记》候死者“属纩以俟绝气”，即“纩”是新绵耳。“纤”是细，故言“细绵”。<br/><br/>　<br/><br/>　　锡贡磬错。治玉石曰错。治磬错。<br/><br/>　　[疏]传“治玉”至“磬错”○正义曰：《诗》云：“佗山之石，可以攻玉。”又曰：“可以为错。”磬有以玉为之者，故云“治玉石曰错”，谓“治磬错”也。<br/><br/>　<br/><br/>　　浮于洛，达于河。<br/><br/>　　华阳、黑水惟梁州。东据华山之南，西距黑水。○华，胡化反，又胡瓜反。<br/><br/>　　[疏]“梁州”○传“东据”至“黑水”○正义曰：《周礼·职方氏》豫州其山镇曰华山，在豫州界内。此梁州之境东据华山之南，不得其山，故言“阳”也。此山之西，雍州之境也。<br/><br/>　<br/><br/>　　岷、嶓既艺，沱、潜既道。岷山、嶓冢皆山名。水去已可种艺。沱、潜发源此州，入荆州。○岷，武巾反。嶓音波，徐甫河反，韦音播。<br/><br/>　　[疏]传“岷山”至“荆州”○正义曰：汉制，县有羌夷曰道。《地理志》云，蜀郡有湔道，岷山在西徼外，江水所出也。陇西郡西县冢山，西汉水所出。是二者皆山名也。沱出于江，潜出于汉，二水发源此州而入荆州，故荆州亦云“沱、潜既道”。<br/><br/>　<br/><br/>　　蔡、蒙旅平，和夷厎绩。蔡，蒙二山名。祭山曰旅。平言治功毕。和夷之地，致功可艺。○旅如字，韦音卢。和如字，又作龢，郑云：“和读曰洹。”治，直吏反，下同。<br/><br/>　　[疏]传“蔡蒙”至“可艺”○正义曰：《地理志》云，蒙山在蜀郡青衣县。应劭云：“顺帝改曰汉嘉县。”蔡山不知所在。《论语》云：“季氏旅於泰山。”是“祭山曰旅”也。“平”者言其治水毕，犹上“既艺”也。“和夷”平地之名，致功可艺。“艺”与“平”互言耳。<br/><br/>　<br/><br/>　　厥土青黎，色青黑而沃壤。○黎，郑力兮反，徐力私反，马云：“小疏也。”<br/><br/>　　[疏]传“色青黑而沃壤”○正义曰：孔以“黎”为黑，故云“色青黑”。其地“沃壤”，言其美也。王肃曰：“青，黑色。黎，小疏也。”<br/><br/>　<br/><br/>　　厥田惟下上，厥赋下中三错。田第七，赋第八，杂出第七、第九三等。<br/><br/>　　[疏]传“田第”至“三等”○正义曰：传以既言“下中”，复云“三错”，举下中第八为正，上下取一，故杂出第七、第九与第八为三也。郑云：“三错者，此州之地有当出下之赋者少耳，又有当出下上、中下者差复益小。”与孔异也。<br/><br/>　<br/><br/>　　厥贡璆、铁、银、镂、砮、磬，璆，玉名。镂，刚铁。○璆音蚪，徐又居蚪反，又闾幼反，马同，韦昭、郭璞云：“紫磨金。”案郭注《尔雅》璆即紫磨金。铁，天结反。镂，娄豆反。<br/><br/>　　[疏]传“璆玉”至“刚铁”○正义曰：《释器》云：“璆、琳，玉也。”郭璞云：“璆、琳，美玉之别名。”“镂”者，可以刻镂，故为“刚铁”也。<br/><br/>　<br/><br/>　　熊、罴、狐、貍织皮。贡四兽之皮，织金罽。○熊音雄。罴，彼宜反，如熊而黄。貍，力疑反。罽，纪例反。<br/><br/>　　[疏]传“贡四”至“金罽”○正义曰：与“织皮”连文，必不贡生兽，故云“贡四兽之皮”。《释言》云：“氂，罽也。”舍人曰：“氂谓毛罽也。胡人续羊毛作衣。”孙炎曰：“毛氂为罽。”织毛而言“皮”者，毛附於皮，故以“皮”表毛耳。<br/><br/>　<br/><br/>　　西倾因桓是来，浮于潜，逾于沔，西倾，山名。桓水自西倾山南行，因桓水是来，浮于潜。汉上曰沔。○倾，窥井反。<br/><br/>　　[疏]传“西倾”至“曰沔”○正义曰：下文导山有“西倾”，知是山名也。《地理志》云，西倾在陇西临洮县西南。西倾在雍州，自西倾山南行，因桓水是来，浮於潜水也。《地理志》云，桓水出蜀郡蜀山，西南行羌中，入南海，则初发西倾未有水也，不知南行几里得桓水也。下传云“泉始出山为漾水，东南流为沔水，至汉中东行为汉水”，是“汉上曰沔”。<br/><br/>　<br/><br/>　　入于渭，乱于河。越沔而北入渭，浮东渡河而还帝都，白所治。正绝流曰乱。○渭音谓。<br/><br/>　　[疏]传“越沔”至“曰乱”○正义曰：计沔在渭南五百馀里，故越沔陆行而北入渭。渭水入河，故浮渭而东。帝都在河之东，故渡河陆行而还帝都也。以每州之下言入河之事，河近帝都，知是还都白所治也。“正绝流曰乱”，《释水》文。孙炎曰：“横渡也。”<br/><br/>　<br/><br/>　　黑水、西河惟雍州。西距黑水，东据河。龙门之河在冀州西。○雍，於用反。<br/><br/>　　[疏]“雍州”○传“西距”至“州西”○正义曰：禹治豫州，乃次梁州，自东向西，故言梁州之境，先以华阳而后黑水。从梁適雍，自南向北，故先黑水而后西河。计雍州之境，被荒服之外，东不越河，而西逾黑水，王肃云“西据黑水，东距西河”，所言得其实也。遍检孔本，皆云“西距黑水，东据河”，必是误也。又河在雍州之东，而谓之“西河”者，龙门之河在冀州西界，故谓之“西河”。《王制》云：“自东河至於西河，千里而近。”是河相对而为东西也。<br/><br/>　<br/><br/>　　弱水既西，导之西流，至於合黎。<br/><br/>　　[疏]传“导之”至“合黎”○正义曰：诸水言“既导”，此言“既西”，由地势不同，导之使西流也。郑云：“众水皆东，此水独西，故记其西下也。”<br/><br/>　<br/><br/>　　泾属渭汭。属，逮也。水北曰汭。言治泾水入於渭。○泾音经。属，之蜀反。汭，本又作内，同；如锐反，马云：“入也。”逮音代。<br/><br/>　　[疏]传“属逮”至“於渭”○正义曰：“属”谓相连属，故训为逮。逮，及也，言水相及。《诗》毛传云：“汭，水涯也。”郑云：“汭之言内也。”盖以人皆南面望水，则北为汭也。且泾水南入渭，而名为“渭汭”，知“水北曰汭”。言治泾水使之入渭，亦是从故道也。《地理志》云，泾水出安定泾阳县西岍头山，东南至冯翊阳陵县入渭，行千六百里。<br/><br/>　<br/><br/>　　漆沮既从，沣水攸同。漆沮之水，已从入渭。沣水所同，同於渭也。○沮，七徐反。沣，芳弓反。<br/><br/>　　[疏]传“漆沮”至“於渭”○正义曰：《诗》云：“自土沮漆。”《毛传》云：“沮水、漆水也。”则“漆沮”本为二水。《地理志》云，漆水出扶风漆县西。阚骃《十三州志》云：“漆水出漆县西北岐山，东入渭。”沮则不知所出，盖东入渭时已与漆合。渭发源远，以渭为主，上云“泾属渭”是矣。故此言“漆沮既从”，已从於渭；沣水所同，亦同於渭；以渭为主故也。《地理志》沣水出扶风鄠县东南，北过上林苑入渭也。<br/><br/>　<br/><br/>　　荆、岐既旅，已旅祭，言治功毕。此荆在岐东，非荆州之荆。○治，直吏反。<br/><br/>　　[疏]传“已旅”至“之荆”○正义曰：洪水之时，祭祀礼废，已旅祭而言治功毕。治水从下，自东而西，先荆后岐，荆在岐东，嫌与上荆为一，故云“非荆州之荆”也。《地理志》云，《禹贡》北条荆山在冯翊怀德县南，南条荆山在南郡临沮县北。彼是荆州之荆也。<br/><br/>　<br/><br/>　　终南、惇物，至于鸟鼠。三山名，言相望。○终南，山名。《汉书·地理志》一名太一。《山秦记》云：“又名地肺。”惇物，山名，《汉书》云：“垂山也。”<br/><br/>　　[疏]传“三山”至“相望”○正义曰：以“荆”、“岐”单名，此山复名，故辩之云“三山名”也。至於为首尾之辞。故“言相望”也。三山空举山名，不言治意，蒙上“既旅”之文也。《地理志》云，扶风武功县有太一山，古文以为终南。垂山，古文以为惇物。皆在县东。<br/><br/>　<br/><br/>　　原隰厎绩，至于猪野。下湿曰隰。猪野，地名。言皆致功。<br/><br/>　　[疏]传“下湿”至“致功”○正义曰：“下湿曰隰”，《释地》文。《地理志》云，猪野泽，在武威县东北有休屠泽，古文以为猪野泽。郑玄以为“《诗》云‘度其隰原’，即此‘原隰’是也。原隰，豳地。从此致功，西至猪野之泽也”。<br/><br/>　<br/><br/>　　三危既宅，三苗丕叙。西裔之山已可居，三苗之族大有次叙。美禹之功。○丕，普悲反。<br/><br/>　　[疏]传“西裔”至“之功”○正义曰：《左传》称舜去四凶，投之四裔，《舜典》云“窜三苗於三危”，是“三危”为西裔之山也。其山必是西裔，未知山之所在。《地理志》杜林以为敦煌郡，即古瓜州也。昭九年《左传》云：“先王居梼杌於四裔，故允姓之奸居于瓜州。”杜预云：“允姓之祖与三苗俱放於三危。瓜州，今敦煌也。”郑玄引《地记书》云：“三危之山在鸟鼠之西，南当岷山，则在积石之西南。”《地记》乃妄书，其言未必可信。要知三危之山必在河之南也。禹治水未已窜三苗，水灾既除，彼得安定，故云三危之山已可居，三苗之族大有次叙，记此事以美禹治之功也。<br/><br/>　<br/><br/>　　厥土惟黄壤，厥田惟上上，厥赋中下。田第一，赋第六，人功少。<br/><br/>　　[疏]传“田第一”至“功少”○正义曰：此与荆州赋田升降皆较六等，荆州升之极，故云“人功修”；此州降之极，故云“人功少”。其馀相较少者，从此可知也。《王制》云：“凡居民，量地以致邑，度地以居民，地、邑、民居必参相得也。”则民当相准，而得有人功修、人功少者，《记》言初置邑者，可以量之，而州境阔远，民居先定，新遭洪水，存亡不同，故地势有美，恶人功有多少。治水之后即为此差，在后随人少多必得更立其等，此非永定也。<br/><br/>　<br/><br/>　　厥贡惟球、琳、琅玕。球、琳皆玉名。琅玕，石而似珠。○球音求。琳，韦音来金反。琅音郎。玕音干，《山海经》云：“昆仑山有琅玕树。”<br/><br/>　　[疏]传“球琳”至“似珠”○正义曰：《释地》云：“西北之美者，有昆仑虚之璆琳琅玕焉。”说者皆云：“球、琳，美玉名。琅玕，石而似珠者。”必相传验，实有此言也。<br/><br/>　<br/><br/>　　浮于积石，至于龙门西河，积石山在金城西南，河所经也。沿河顺流而北，千里而东，千里而南。龙门山在河东之西界。<br/><br/>　　[疏]传“积石”至“西界”○正义曰：《地理志》云，积石山在金城河关县西南羌中，河行塞外东，北入塞内。积石非河之源，故云“河所经也”。河从西来，至此北流，故禹“沿河顺流而北”。《释水》云：“河千里一曲一直。”故千里而东，千里而南，至于龙门西河也。《地理志》云，龙门山在冯翊夏阳县北。此山当河之道，禹凿以通河东郡之西界也。禹至此渡河而还都白帝也。“沿”或误为“治”，此说禹行，不说治水也。<br/><br/>　<br/><br/>　　会于渭汭。逆流曰会。自渭北涯逆水西上。○上，时掌反。<br/><br/>　　[疏]传“逆流”至“西上”○正义曰：“会”，合也。人行逆流而水相向，故“逆流曰会”。从河入渭，自渭北涯逆水西上，言禹白帝讫，从此而西上，更入雍州界也。诸州之末，惟言还都之道，此州事终，言发都更去，明诸州皆然也。<br/><br/>　<br/><br/>　　织皮昆仑、析支、渠、搜、西戎即叙。织皮，毛布。有此四国，在荒服之外，流沙之内，羌髳之属皆就次叙。美禹之功及戎狄也。○仑，曾门反，马云：“昆仑在临羌西。”析，星历反，马云：“析支在河关西。”搜，所由反。《汉书·志》朔方郡有渠搜县，《武纪》云“北发渠搜”是也。髳音谋，又音毛。西戎，国名。<br/><br/>　　[疏]传“织皮”至“戎狄也”○正义曰：四国皆衣皮毛，故以“织皮”冠之。传言“织皮，毛布。有此四国”，昆仑也，析支也，渠也，搜也，四国皆是戎狄也。末以“西戎”总之。此戎在荒服之外，流沙之内。《牧誓》云，武王伐纣，有羌髳从之。此是羌髳之属，禹皆就次叙。美禹之功远及戎狄，故记之也。郑玄云：“衣皮之民，居此昆仑、析支、渠搜三山之野者，皆西戎也。”王肃云：“昆仑在临羌西，析支在河关西。西戎，西域也。”王肃不言“渠搜”，郑并“渠搜”为一，孔传不明。或亦以“渠搜”为一，通“西戎”为四也。郑以“昆仑”为山，谓别有昆仑之山，非河所出者也。所以孔意或是地名国号，不必为山也。<br/><br/>　<br/><br/>　　导岍及岐，至于荆山，更理说所治山川首尾所在，治山通水，故以山名之。三山皆在雍州。○导音道，从首起也。岍音牵，字又作汧，山名，一名吴岳，马本作开。<br/><br/>　　[疏]“导岍及岐”○正义曰：上文每州说其治水登山，从下而上，州境隔绝，未得径通。今更从上而下，条说所治之山，本以通水，举其山相连属，言此山之傍所有水害皆治讫也。因冀州在北，故自北为始。从此“导岍”至“敷浅原”，旧说以为三条。《地理志》云，《禹贡》北条荆山，在冯翊怀德县南，南条荆山，在南郡临沮县东北。是旧有三条之说也。故马融、王肃皆为三条，“导岍”北条，“西倾”中条，“嶓冢”南条。郑玄以为四列，“导岍”为阴列，“西倾”为次阴列，“嶓冢”为次阳列，“岷山”为正阳列。郑玄创为此说，孔亦当为三条也。“岍”与“嶓冢”言“导”，“西倾”不言“导”者，史文有详略，以可知，故省文也。○传“更理”至“雍州”○正义曰：“荆”、“岐”上已具矣，而此复言之，以山势相连而州境隔绝，更从上理说所治山川首尾所在，总解此下导山水之意也。其实通水而文称导山者，导山本为治水，故以导山名之。《地理志》云，吴岳在扶风岍县西，古文以为岍山，岐山在美阳县西北，荆山在怀德县。三山皆在雍州。<br/><br/>　<br/><br/>　　逾于河。此谓梁山龙门西河。<br/><br/>　　[疏]传“此谓”至“西河”○正义曰：“逾于河”谓山逾之也。此处山势相望，越河而东，故云此谓龙门西河，言此处山不绝，从此而渡河也。<br/><br/>　<br/><br/>　　壶口、雷首，至于太岳。三山在冀州。太岳，上党西。<br/><br/>　　[疏]传“三山”至“党西”○正义曰：《地理志》云，壶口在河东北屈县东南，雷首在河东蒲坂县南，太岳在河东彘县东。是“三山在冀州”。以太岳东近上党，故云“在上党西”也。<br/><br/>　<br/><br/>　　厎柱、析城，至于王屋。此三山在冀州南河之北东行。○厎，之履反。柱如字，韦知父反，又知女反。厎柱，山名，在河水中。<br/><br/>　　[疏]传“此三”至“东行”○正义曰：《地理志》云，析城在河东濩泽县西，王屋在河东垣县东北。《地理志》不载厎柱。厎柱在太阳关东，析城之西。从厎柱至王屋，在冀州南河之北东行也。<br/><br/>　<br/><br/>　　大行、恒山，至于碣石，入于海。此二山连延东北，接碣石而入沧海。百川经此众山，禹皆治之，不可胜名，故以山言之。○行，户刚反，又如字。沧音仓。胜音升。<br/><br/>　　[疏]传“此二”至“言之”○正义曰：《地理志》云，大行山在河内山阳县西北，恒山在常山上曲阳县西北。大行去恒山太远，恒山去碣石又远，故云“此二山连延东北，接碣石而入沧海”，言山傍之水皆入海，山不入海也。又解治水言山之意，“百川经此众山，禹皆治之，川多不可胜名，故以山言之”也。谓漳、潞、汾、涑在壶口、雷首、太行，经厎柱、析城，济出王屋，淇近大行，恒、卫、滹沲、滱、易近恒山、碣石之等也。<br/><br/>　<br/><br/>　　西倾、朱圉、鸟鼠，西倾、朱圉在积石以东。鸟鼠，渭水所出，在陇西之西。三者雍州之南山。○倾，窥井反。圉，鱼吕反。<br/><br/>　　[疏]传“西倾”至“南山”○正义曰：《地理志》云，西倾在陇西临洮县西南，朱圉在天水冀县南。言“在积石以东”，见河所经也。《地理志》云，鸟鼠同穴山，在陇西首阳县西南，渭水所出，在陇西郡之西。是三者皆雍州之南山也。<br/><br/>　<br/><br/>　　至于太华。相首尾而东。○华如字，又户化反。<br/><br/>　　[疏]传“相首尾而东”○正义曰：《地理志》云，太华在京兆华阴县南。鸟鼠东望太华太远，故云“相首尾而东”也。<br/><br/>　<br/><br/>　　熊耳、外方、桐柏，至于陪尾。四山相连，东南在豫州界。洛经熊耳，伊经外方，淮出桐柏，经陪尾。凡此皆先举所施功之山於上，而后条列所治水於下，互相备。○陪音裴；陪尾，山名；《汉书》作“横尾”。列如字，本或作别，彼列反。<br/><br/>　　[疏]传“四山”至“相备”○正义曰：《地理志》云，熊耳山在弘农卢氏县东，伊水所出。嵩高山在颖川嵩高县，古文以为外方山。桐柏山在南阳平氏县东南。横尾山在江夏安陆县东北，古文以为陪尾山。是四山接华山而相连，东南皆在豫州界也。凡举山名，皆为治水，故言水之所经，“洛出熊耳，伊经外方，淮出桐柏，经陪尾”。导山本为治水，故云“皆先举所施功之山於上，而后条列所治水於下，互相备”也。<br/><br/>　<br/><br/>　　导嶓冢，至于荆山。漾水出嶓冢，在梁州，经荆山。荆山在荆州。○漾，羊尚反。<br/><br/>　　[疏]传“漾水”至“荆州”○正义曰：下云：“嶓冢导漾”，梁州云“岷、嶓既艺”，是嶓冢在梁州也。荆州以荆山为名，知“荆山在荆州”也。<br/><br/>　<br/><br/>　　内方，至于大别。内方、大别，二山名。在荆州，汉所经。<br/><br/>　　[疏]传“内方”至“所经”○正义曰：《地理志》云，章山在江夏竟陵县东北，古文以为内方山。《地理志》无大别。郑玄云：“大别在庐江安丰县。”杜预解《春秋》云：“大别阙，不知何处。”或曰大别在安丰县西南，《左传》云，吴既与楚夹汉，然后楚“乃济汉而陈，自小别至于大别”。然则二别近汉之名，无缘得在安丰县。如预所言，虽不知其处，要与内方相接，汉水所经，必在荆州界也。<br/><br/>　<br/><br/>　　岷山之阳，至于衡山。岷山，江所出，在梁州。衡山，江所经，在荆州。<br/><br/>　　[疏]传“岷山”至“荆州”○正义曰：其下云“岷山导江”，梁州“岷、嶓既艺”，是岷山在梁州也。《地理志》云，衡山在长沙湘南县东南，上言“衡阳惟荆州”，是“江所经，在荆州”也。<br/><br/>　<br/><br/>　　过九江，至于敷浅原。言衡山连延过九江，接敷浅原。言“导”从首起，言“阳”从南。敷浅原，一名博阳山，在扬州豫章界。<br/><br/>　　[疏]传“言衡”至“章界”○正义曰：“衡”即横也，东西长，今之人谓之为岭。东行连延过九江之水，而东接於敷浅原之山也。经於岍及嶓冢言“导”，岷山言“阳”，故解之“言‘导’从首起，言‘阳’从南”，言岷山之南至敷浅原，别以岷山为首，不与大别相接。由江所经，别记之耳，以见岷非三条也。《地理志》豫章历陵县南有博阳山，古文以为敷浅原。<br/><br/>　<br/><br/>　　导弱水，至于合黎，合黎，水名，在流沙东。○弱，本或作溺。合如字。黎，力兮反，马云：“地名。”<br/><br/>　　[疏]“导弱水”○正义曰：此下所导，凡有九水，大意亦自北为始。以弱水最在西北，水又西流，故先言之。黑水虽在河南，水从雍、梁西界南入南海，与诸水不相参涉，故又次之。四渎江、河为大，河在北，故先言河也。汉入於江，故先汉后江。其济发源河北，越河而南，与淮俱为四渎，故次济，次淮。其渭与洛俱入于河，故后言之。计流水多矣，此举大者言耳。凡此九水，立文不同，弱水、黑水、沇水不出于山，文单，故以“水”配。其馀六水，文与山连，既系於山，不须言“水”。积石山非河上源，记施功之处，故云“导河积石”，言发首积石起也。漾、江先山后水，淮、渭洛先水后山，皆是史文详略，无义例也。又淮、渭、洛言“自某山”者，皆是发源此山，欲使异於导河，故加“自”耳。郑玄云：“凡言‘导’者，发源於上，未成流。凡言‘自’者，亦发源於上，未成流。”必其俱未成流，何须别“导”与“自”？河出昆仑，发源甚远，岂至积石，犹未成流而云“导河”也？○传“合黎”至“沙东”○正义曰：弱水得入合黎，知“合黎”是水名。顾氏云：“《地说书》合黎，山名。”但此水出合黎，因山为名。郑玄亦以为山名。《地理志》张掖郡删丹县，桑钦以为导弱水自此，西至酒泉、合黎。张掖郡又有居延泽，在县东北，古文以为流沙。如《志》之言，酒泉郡在张掖郡西，居延属张掖，合黎在酒泉，则流沙在合黎之东，与此传不合。案经弱水西流，水既至于合黎，馀波入于流沙，当如传文合黎在流沙之东，不得在其西也。<br/><br/>　<br/><br/>　　馀波入于流沙。弱水馀波西溢入流沙。○溢音逸。导黑水，至于三危，入于南海。黑水自北而南，经三危，过梁州，入南海。<br/><br/>　　[疏]传“黑水”至“南海”○正义曰：《地理志》益州郡计在蜀郡西南三千馀里，故滇王国也。武帝元封二年始开为郡。郡内有滇池县，县有黑水祠，止言有其祠，不知水之所在。郑云：“今中国无也。”传之此言，顺经文耳。案郦元《水经》：“黑水出张掖鸡山，南流至敦煌，过三危山，南流入于南海。”然张掖、敦煌并在河北，所以黑水得越河入南海者，河自积石以西皆多伏流，故黑水得越而南也。<br/><br/>　<br/><br/>　　导河积石，至于龙门；施功发於积石，至于龙门，或凿山，或穿地以通流。<br/><br/>　　[疏]传“施功”至“通流”○正义曰：河源不始於此，记其施功处耳，故言“施功发于积石”。《释水》云“河千里一曲一直”，则河从积石北行，又东，乃南行至于龙门，计应三千馀里。龙门厎柱，凿山也。其馀平地，穿地也。“或凿山、或穿地以通流”，言自积石至海皆然也。《释水》云：“河出昆仑虚，色白。”李巡曰：“昆仑，山名。虚，山下地也。”郭璞云：“发源高处激凑，故水色白。潜流地中，受渠众多，浑浊，故水色黄。”《汉书·西域传》云：“河有两源，一出葱岭，一出于阗。于阗在南山下，其河北流，与葱岭河合，东注蒲昌海。蒲昌海，一名盐泽者，去玉门、阳关三百馀里，广袤三四百里。其水停居，冬夏不增减，皆以为潜行地下，南出于积石，为中国河。”郭璞云：“其去昆仑，里数远近未得详也。”<br/><br/>　<br/><br/>　　南至于华阴，河自龙门南流至华山，北而东行。东至于厎柱；厎柱，山名。河水分流，包山而过，山见水中若柱然，在西虢之界。○见，贤遍反。虢，寡白反。又东至于孟津，孟津，地名。在洛北，都道所凑，古今以为津。○孟津，如字。洛北，地名。凑，七豆反。<br/><br/>　　[疏]传“孟津”至“为津”○正义曰：“孟”是地名，“津”是渡处，在孟地致津，谓之“孟津”。传云“地名”，谓“孟”为地名耳。杜预云：“孟津，河内河阳县南孟津也。在洛阳城北，都道所凑，古今常以为津。武王渡之，近世以来呼为武济。”<br/><br/>　<br/><br/>　　东过洛汭，至于大伾；洛汭，洛入河处。山再成曰伾。至于大伾而北行。○伾，本或作岯，音丕，又皮鄙反；徐扶眉反，又敷眉反；韦音嚭；郭抚梅反，字或作。<br/><br/>　　[疏]传“洛汭”至“北行”○正义曰：“洛汭，洛入河处”，河南巩县东也。《释山》云：“再成英，一成岯。”李巡曰：“山再重曰英，一重曰岯。”传云“再成曰岯”，与《尔雅》不同，盖所见异也。郑玄云：“大岯在修武武德之界。”张揖云：“成皋县山也。”《汉书音义》有臣瓒者，以为：“脩武武德无此山也。成皋县山，又不一成，今黎阳县山临河。岂不是大岯乎？”瓒言当然。<br/><br/>　<br/><br/>　　北过降水，至于大陆；降水，水名，入河。大陆，泽名。○降如字，郑户江反。<br/><br/>　　[疏]传“降水”至“泽名”○正义曰：《地理志》云，降水在信都县。案班固《汉书》以襄国为信都，在大陆之内。或降水发源在此，下尾至今之信都，故得先过降水，乃至大陆。若其不尔，则降水不可知也。郑以“降读为降下江反，声转为共，河内共县，淇水出焉，东至魏郡黎阳县入河。北近降水也，周时国於此地者恶言降水，改谓之共”。此郑胸臆，不可从也。<br/><br/>　<br/><br/>　　又北播为九河，北分为九河，以杀其溢，在兖州界。○杀，所界反。溢，字又作隘，於卖反。同为逆河，入于海。同合为一大河，名逆河，而入於渤海。皆禹所加功，故叙之。○渤，蒲兀反。<br/><br/>　　[疏]传“同合”至“叙之”○正义曰：传言九河将欲至海，更同合为一大河，名为逆河，而入于渤海也。郑玄云：“下尾合，名为逆河，言相向迎受。”王肃云：“同逆一大河，纳之於海。”其意与孔同。<br/><br/>　<br/><br/>　　嶓冢导漾，东流为汉；泉始出山为漾水，东南流为沔水，至汉中东流为汉水。<br/><br/>　　[疏]传“泉始”至“汉水”○正义曰：传之此言，当据时人之名为说也。《地理志》云，漾水出陇西氐道县，至武都为汉水。不言中为沔水。孔知嶓冢之东、汉水之西而得为沔水者，以禹治梁州，入帝都白所治，云“逾于沔，入于渭”，是沔近于渭，当梁州向冀州之路也。应劭云：“沔水自江别，至南郡华容县为夏水，过江夏郡入江。”既云“江别”，明与此沔别也。依《地理志》，汉水之尾变为夏水，是应劭所云沔水下尾亦与汉合，乃入於江也。<br/><br/>　<br/><br/>　　又东为沧浪之水；别流在荆州。○浪音郎。<br/><br/>　　[疏]传“别流在荆州”○正义曰：传言“别流”，似分为异水。案经首尾相连，不是分别，当以名称别流也。又上在梁州，故此云“在荆州”。<br/><br/>　<br/><br/>　　过三澨，至于大别，三澨，水名，入汉。大别，山名。○澨，市制反。南入于江。触山回南，入江。○触，《切韵》尺玉反。东汇泽为彭蠡，汇，回也。水东回为彭蠡大泽。○汇，徐胡罪反，韦空为反。东为北江，入于海。自彭蠡江分为三，入震泽，遂为北江而入海。<br/><br/>　　[疏]传“自彭”至“入海”○正义曰：扬州云：“三江既入，震泽厎定”，孔为“三江既入”，入震泽也，故言江自彭蠡分而为三江，复共入震泽。出泽又分为三，此水遂为北江而入于海。郑玄以为：“‘三江既入’，入于海，不入震泽也。”孔必知入震泽者，以震泽属扬州，彭蠡在扬州之西界，今从彭蠡有三江，则震泽之西三江具矣。今云“三江既入”，继以“震泽厎定”，故知三江入震泽矣。今南人以大江不入震泽，震泽之东别有松江等三江。案《职方》扬州“其川曰三江”，宜举州内大川，其松江等虽出震泽，入海既近，《周礼》不应舍岷山大江之名，而记松江等小江之说。山水古今变易，故郑云既知今，亦当知古，是古今同之验也。<br/><br/>　<br/><br/>　　岷山导江，东别为沱；江东南流，沱东行。○沱，唐河反。<br/><br/>　　[疏]传“江东”至“东行”○正义曰：以上云“浮于江、沱、潜、汉”，其次自南而北，江在沱南，知“江东南流，而沱东行”。<br/><br/>　<br/><br/>　　又东至于澧，澧，水名。○澧音礼。<br/><br/>　　[疏]传“澧，水名”○正义曰：郑玄以此经自“导弱水”已下，言“过”言“会”者，皆是水名，言“至于”者或山或泽，皆非水名，故以“合黎”为山名，“澧”为陵名。郑玄云：“今长沙郡有澧陵县，其以陵名为县乎？”孔以“合黎”与“澧”皆为水名，弱水馀波入于流沙，则本源入合黎矣。合黎得容弱水，知是水名。《楚辞》曰：“濯余佩兮澧浦”是，“澧”亦为水名。<br/><br/>　<br/><br/>　　过九江，至于东陵；江分为九道，在荆州。东陵，地名。<br/><br/>　　[疏]传“江分”至“地名”○正义曰：九江之水，禹前先有其处。禹今导江，过历九江之处，非是别有九江之水。<br/><br/>　<br/><br/>　　东迆北会于汇；迆，溢也。东溢分流，都共北会为彭蠡。○迆，以尔反，马云靡也。<br/><br/>　　[疏]传“迆溢”至“彭蠡”○正义曰：“迆”言靡迆，邪出之言，故为溢也。东溢分流，又都共聚合，北会彭蠡，言散流而复合也。郑云“东迆者为南江”，孔意或然。“至”之与“会”，史异文耳。<br/><br/>　<br/><br/>　　东为中江，入于海。有北，有中，南可知。<br/><br/>　　[疏]传“有北，有中，南可知”○正义曰：《地理志》云，南江从会稽吴县南东入海，中江从丹阳无湖县西东至会稽阳羡县东入海，北江从会稽毗陵县北入于海。<br/><br/>　<br/><br/>　　导沇水，东流为济，泉源为沇，流去为济，在温西北平地。○沇音兖，又以转反。<br/><br/>　　[疏]传“泉源”至“平地”○正义曰：《地理志》云，济水出河东垣县王屋山，东南至河内武德县入河。传言“在温西北平地”者，济水近在河内，孔必验而知之。见今济水所出，在温之西北七十馀里，温是古之旧县，故计温言之。<br/><br/>　<br/><br/>　　入于河，溢为荥；济水入河，并流十数里，而南截河。又并流数里，溢为荥泽，在敖仓东南。○数，色主反，下同，一本作十所。<br/><br/>　　[疏]传“济水”至“东南”○正义曰：此皆目验为说也。济水既入于河，与河相乱，而知截河过者，以河浊济清，南出还清，故可知也。<br/><br/>　<br/><br/>　　东出于陶丘北，陶丘，丘再成。○陶音桃。<br/><br/>　　[疏]传“陶丘，丘再成”○正义曰：《释丘》云：“再成为陶丘。”李巡曰：“再成，其形再重也。”郭璞云：“今济阴定陶城中有陶丘。”《地理志》云，定陶县西南有陶丘亭。<br/><br/>　<br/><br/>　　又东至于菏；菏泽之水。又东北，会于汶；济与汶合。又北东入于海。北折而东。○折，之设反。导淮自桐柏，桐柏山，在南阳之东。<br/><br/>　　[疏]传“桐柏”至“之东”○正义曰：《地理志》云，桐柏山在南阳平氏县东南，淮水所出。《水经》云：“出胎簪山，东北过桐柏山。”胎簪盖桐柏之傍小山，传言南阳郡之东也。<br/><br/>　<br/><br/>　　东会于泗、沂，东入于海。与泗、沂二水合，入海。<br/><br/>　　[疏]传“与泗”至“入海”○正义曰：《地理志》云，沂水出泰山盖县，南至下邳，入泗。泗水出济阴乘氏县，至临淮雎陵县入淮。乃沂水先入泗，泗入淮耳。以沂水入泗处去淮已近，故连言之。<br/><br/>　<br/><br/>　　导渭自鸟鼠同穴，鸟鼠共为雌雄，同穴处此山，遂名山曰鸟鼠，渭水出焉。<br/><br/>　　[疏]传“鸟鼠”至“出焉”○正义曰：《释鸟》云：“鸟鼠同穴，其鸟为鵭，其鼠为鼵。”李巡曰：“鵭鼵鸟鼠之名，共处一穴，天性然也。”郭璞曰：“鼵如人家鼠而短尾，鵭似鵽而小，黄黑色。穴入地三四尺，鼠在内，鸟在外，今在陇西首阳县有鸟鼠同穴山。《尚书》孔传云‘共为雄雌’，张氏《地理记》云‘不为牝牡’。”璞并载此言，未知谁得实也。《地理志》云，陇西首阳西南有鸟鼠同穴山，渭水所出，至京兆北船司空县入河，过郡四，行千八百七十里。<br/><br/>　<br/><br/>　　东会于沣，又东会于泾，沣水自南，泾水自北而合。○沣音丰。又东过漆沮，入于河。漆沮，一水名，亦曰洛水，出冯翊北。○翊，与职反。<br/><br/>　　[疏]传“漆沮”至“翊北”○正义曰：《地理志》云，漆水出扶风漆县。依《十三州记》，漆水在岐山东入渭，则与漆沮不同矣。此云“会于泾”，又“东过漆沮”，是漆沮在泾水之东，故孔以为洛水一名漆沮。《水经》沮水出北池直路县，东入洛水。又云郑渠在太上皇陵东南，濯水入焉，俗谓之漆水，又谓之漆沮，其水东流注於洛水。《志》云，出冯翊怀德县，东南入渭。以水土验之，与《毛诗》古公“自土沮漆”者别也。彼漆即扶风漆水也，彼沮则未闻。<br/><br/>　<br/><br/>　　导洛自熊耳，在宜阳之西。东北会于涧瀍，会于河南城南。又东会于伊，合於洛阳之南。又东北入于河。合於巩之东。○巩，恭勇反，县名，属河南郡。<br/><br/>　　九州攸同，所同事在下。四隩既宅，四方之宅巳可居。○隩，於六反，《玉篇》於报反。九州刊旅，九川涤源，九泽既陂，九州名山与槎木通道而旅祭矣，九州之川已涤除泉源无壅塞矣，九州之泽已陂障无决溢矣。○涤，待历反。陂，彼宜反。槎，仕雅反。障，章尚反。四海会同，六府孔修。四海之内会同京师，九州同风，万国共贯，水、火、金、木、土、穀甚修治。言政化和。○贯，工唤反。庶土交正，厎慎财赋，交，俱也。众土俱得其正，谓壤、坟、垆。致所慎者，财货贡赋。言取之有节，不过度。咸则三壤，成赋中邦。皆法壤田上中下大较三品，成九州之赋，明水害除。○较音角。<br/><br/>　　[疏]“九州”至“中邦”○正义曰：昔尧遭洪水，道路阻绝，今水土既治，天下大同，故总叙之，今九州所共同矣。所同者，四方之宅已尽可居矣，九州之山刊槎其木旅祭之矣，九州之川涤除泉源无壅塞矣，九州之泽已皆陂障无决溢矣，四海之内皆得会同京师无乖异矣，六材之府甚修治矣。言海内之人皆丰足矣。水灾已除，天下众土坟壤之属俱得其正，复本性故也。民既丰足，取之有艺，致所重慎者惟财货赋税也。慎之者，皆法则其三品上壤，准其地之肥瘠，为上中下三等，以成其贡赋之法於中国。美禹能治水土，安海内，於此裛结之。○传“所同事在下”○正义曰：九州所同，与下为目，故言“所同事在下”。“四隩既宅”已下皆是也，其言“九山”、“九川”、“九泽”，最是同之事矣。○传“四方”至“可居”○正义曰：室隅为“隩”，“隩”是内也。人之造宅为居，至其隩内，遂以“隩”表宅，故传以“隩”为宅，以宅内可居，言四方旧可居之处皆可居也。○传“九州”至“溢矣”○正义曰：上文诸州有言山川泽者，皆举大言之。所言不尽，故於此复更总之。“九山”、“九川”、“九泽”，言九州之内所有山川泽，无大无小，皆刊槎决除已讫，其皆旅祭。惟据名山大川言“旅”者，往前大水，旅祭礼废，已旅见已治也。山非水体，故以“旅”见治。其实水亦旅矣，发首云“奠高山大川”，但是定位，皆已旅祭也。川言“涤除泉源”，从其所出，至其所入，皆荡除之，无壅塞也。泽言“既陂”，往前滥溢，今时水定，或作陂以障之，使无决溢。《诗》云：“彼泽之陂。”《毛传》云：“陂，泽障也。”○传“四海”至“化和”○正义曰：《礼》诸侯之见天子，“时见曰会，殷见曰同”。此言“四海会同”，乃谓官之与民皆得聚会京师，非据诸侯之身朝天子也。夷狄戎蛮谓之四海，但天子之於夷狄，不与华夏同风，故知“四海”谓“四海之内”，即是九州之中，乃有万国。万国同其风化，若物在绳索之贯，故云“九州同风，万国共贯”。《大禹谟》云，水、火、金、木、土、穀谓之六府。皆修治者，言政化和也。由政化和平，民不失业，各得殖其资产，故六府修治也。○传“交俱”至“过度”○正义曰：交错、更互，“俱”之义，故“交”为俱也。洪水之时，高下皆水，土失本性。今水灾既除，“众土俱得其正，谓壤、坟、垆”，还复其壤、坟、垆之性也。诸州之土，“青黎”是色，“涂泥”是湿，土性之异，惟有“壤、坟、垆”耳，故举三者以言也。致所慎者，财货贡赋，谨慎其事，不使害人，言取民有节，什一而税，不过度也。○传“皆法”至“害除”○正义曰：土壤各有肥瘠，贡赋从地而出，故分其土壤为上中下，计其肥瘠等级甚多，但举其大较，定为三品，法则地之善恶，以为贡赋之差。虽细分三品，以为九等，人功修少，当时小异，要民之常税必准其土，故皆法三壤成九州之赋。言得施赋法，以明水害除也。“九州”即是“中邦”，故传以“九州”言之。<br/><br/>　<br/><br/>　　锡土姓，祗台德先，不距朕行。台，我也。天子建德，因生以赐姓。谓有德之人生此地，以此地名赐之姓以显之。王者常自以敬我德为先，则天下无距违我行者。<br/><br/>　　[疏]“锡土”至“朕行”○正义曰：此一经皆史美禹功，言九州风俗既同，可以施其教化，天子惟当择任其贤者，相与共治之。选有德之人，赐与所生之土为姓，既能尊贤如是，又天子立意，常自以敬我德为先，则天下之民无有距违我天子所行者。皆禹之使然，故叙而美之。○传“台我”至“行者”○正义曰：“台，我”，《释诂》文。“天子建德，因生以赐姓”，隐八年《左传》文。既引其文，又解其义：土，地也，谓有德之人生于此地，天子以地名赐之姓以尊显之。《周语》称帝嘉禹德，赐姓曰姒；祚四岳，赐姓曰姜；《左传》称周赐陈胡公之姓为妫，皆是因生赐姓之事也。臣蒙赐姓，其人少矣，此事是用贤大者，故举以为言。王者既能用贤，又能谨敬，其立意也常自以敬我德为先，则天下无有距违我天子之行者。《论语》云：“上好礼，则民莫敢不敬。上好义，则民莫敢不服。上好信，则民莫敢不用情。”王者自敬其德，则民岂敢不敬之？人皆敬之，谁敢距违者？圣人行而天下皆悦，动而天下皆应，用此道也。<br/><br/>　<br/><br/>　　五百里甸服。规方千里之内谓之甸服。为天子服治田，去王城面五百里。○甸，田遍反。为，于伪反。<br/><br/>　　[疏]“五百里甸服”○正义曰：既言九州同风，法壤成赋，而四海之内路有远近，更叙弼成五服之事。甸、侯、绥、要、荒五服之名，尧之旧制。洪水既平之后，禹乃为之节文，使赋役有恒，职掌分定。甸服去京师最近，赋税尤多，故每於百里即为一节。侯服稍远，近者供役，故二百里内各为一节，三百里外共为一节。绥、要、荒三服，去京师益远，每服分而为二，内三百里为一节，外二百里为一节。以远近有较，故其任不等。甸服入穀，故发首言赋税也。赋令自送入官，故三百里内每皆言“纳”。四百里、五百里不言“纳”者，从上省文也。於三百里言“服”者，举中以明上下，皆是服王事也。侯服以外贡不入穀，侯主为斥候。二百里内徭役差多，故各为一名。三百里外同是斥候，故共为一名。自下皆先言三百里，而后二百里，举大率为差等也。○传“规方”至“百里”○正义曰：“先王规方千里，以为甸服”，《周语》文。《王制》亦云：“千里之内曰甸。”郑玄云：“服治田，出穀税也。言甸者，主治田，故服名甸也。”<br/><br/>　<br/><br/>　　百里赋纳緫，甸服内之百里近王城者。禾稿曰緫，入之供饲国马。○纳如字，本又作内，音同，下如字。緫音揔。近，附近之近。稿，故老反。供音恭。饲音嗣。<br/><br/>　　[疏]传“甸服”至“国马”○正义曰：去王城五百里总名甸服，就其甸服内又细分之。从内而出，此为其首，故云“甸服之内近王城者”，“緫”者，纟悤下“铚”、“秸”，禾穗与稿，緫皆送之，故云“禾稿曰緫，入之供饲国马”。《周礼》掌客待诸侯之礼有刍，有禾，此緫是也。<br/><br/>　<br/><br/>　　二百里纳铚，铚，刈，谓禾穗。○铚，珍栗反。穗亦作穟，音遂。<br/><br/>　　[疏]传“铚，刈，谓禾穗”○正义曰：刘熙《释名》云：“铚，获禾铁也。”《说文》云：“铚，获禾短镰也。”《诗》云“奄观铚刈”，用铚刈者，谓禾穗也。禾穗用铚以刈，故以“铚”表禾穗也。<br/><br/>　<br/><br/>　　三百里纳秸服，秸，稿也，服瑽役。○秸，本或作稭，工八反，马云：“去其颖，音鞂。”<br/><br/>　　[疏]传“秸，稿也，服稿役”○正义曰：《郊特牲》云：“莞簟之安，而稿秸之设。”“秸”亦“稿”也，双言之耳。去穗送稿，易於送穗，故为远弥轻也。然计什一而得，稿粟皆送，则秸服重於纳铚，则乖近重远轻之义。盖纳粟之外，斟酌纳稿。“服稿役”者，解经“服”字，於此言“服”，明上下服皆并有所纳之役也。四百里犹尚纳粟，此当稿、粟别纳，非是徒纳稿也。<br/><br/>　<br/><br/>　　四百里粟，五百里米。所纳精者少，粗者多。<br/><br/>　　[疏]传“所纳”至“者多”○正义曰：直纳粟米为少，禾稿俱送为多。其於税也。皆当什一，但所纳有精粗，远轻而近重耳。<br/><br/>　<br/><br/>　　五百里侯服。甸服外之五百里。侯，候也。斥候而服事。<br/><br/>　　[疏]传“甸服”至“服事”○正义曰：“侯”声近候，故为候也。襄十八年《左传》称晋人伐齐，使司马斥山泽之险。“斥”谓检行之也。“斥候”谓检行险阻，伺候盗贼。此五百里主为斥候而服事天子，故名“侯服”。因见诸言“服”者，皆是服事也。<br/><br/>　<br/><br/>　　百里采，侯服内之百里，供王事而已，不主一。<br/><br/>　　[疏]传“侯服”至“主一”○正义曰：“采”训为事，此百里之内主供王事而已。“事”谓役也，有役则供，不主於一，故但言“采”。<br/><br/>　<br/><br/>　　二百里男邦，男，任也，任王者事。○任，而针反，又而鸩反，下同。<br/><br/>　　[疏]传“男，任也，任王者事”○正义曰：“男”声近任，故训为任。“任王者事”，任受其役，此任有常，殊於“不主一”也。言“邦”者，见上下皆是诸侯之国也。<br/><br/>　<br/><br/>　　三百里诸侯。三百里同为王者斥候，故合三为一名。○为，于伪反。<br/><br/>　　[疏]传“三百”至“一名”○正义曰：经言“诸侯”者，三百里内同为王者斥候，在此内所主事同，故合三百、四百、五百共为一名，言“诸侯”以示义耳。<br/><br/>　<br/><br/>　　五百里绥服。绥，安也。侯服外之五百里，安服王者之政教。○绥，息遗反。<br/><br/>　　[疏]传“绥安”至“政教”○正义曰：“绥，安”，《释诂》文。要服去京师已远，王者以文教要束使服。此绥服路近，言“王者政教”，以示不待要束言安服自服也。《周语》云：“先王之制，邦内甸服，邦外侯服，侯卫宾服，夷蛮要服，戎狄荒服。”彼“宾服”当此“绥服”。韦昭云：“以文武侯卫为安，王宾之，因以名服。”然则“绥”者据诸侯安王为名，“宾”者据王敬诸侯为名，故云“先王之制”，则此服旧有二名。<br/><br/>　<br/><br/>　　三百里揆文教，揆，度也。度王者文教而行之，三百里皆同。○揆，葵癸反。度，待洛反。<br/><br/>　　[疏]传“揆度”至“皆同”○正义曰：《释诂》训“揆”为度，故双言之。以王者有文教，此服诸侯揆度王者政教而行之，必自揆度，恐其不合上耳。即是安服王者之义。<br/><br/>　<br/><br/>　　二百里奋武卫。文教外之二百里奋武卫，天子所以安。○奋，方问反。<br/><br/>　　[疏]传“文教”至“以安”○正义曰：既言“三百”，又言“二百”，嫌是“三百”之内，以下二服文与此同，故於此解之，此是“文教外之二百里”也。由其心安王化，奋武以卫天子，所以名此服为安也。内文而外武，故先“揆文教”，后言“奋武卫”，所从言之异，与安之义同。奋武卫天子，是其安之验也。言服内诸侯，心安天子，非言天子赖诸侯以安也。<br/><br/>　<br/><br/>　　五百里要服。绥服外之五百里，要束以文教。○要，一遥反。束如字，一音来。<br/><br/>　　[疏]传“绥服”至“文教”○正义曰：“要”者约束之义。上言“揆文教”，知“要”者，“要束以文教”也。绥服自揆天子文教，恐其不称上旨。此要服差远，已慢王化，天子恐其不服，乃以文教要服之。名为“要”，见其疏远之义也。<br/><br/>　<br/><br/>　　三百里夷，守平常之教，事王者而已。○马云：“夷，易也。”二百里蔡。蔡，法也。法三百里而差简。○差，初佳反，又初卖反。<br/><br/>　　[疏]传“蔡法”至“差简”○正义曰：“蔡”之为法，无正训也。上言“三百里夷”，“夷”训平也，言守平常教耳。此名为“蔡”，义简於“夷”，故训“蔡”为法。法则三百里者，去京师弥远，差复简易，言其不能守平常也。<br/><br/>　<br/><br/>　　五百里荒服。要服外之五百里。言荒又简略。<br/><br/>　　[疏]传“要服”至“简略”○正义曰：服名“荒”者，王肃云：“政教荒忽，因其故俗而治之。”传言“荒又简略”，亦当以为荒忽，又简略於要服之蔡也。<br/><br/>　<br/><br/>　　三百里蛮，以文德蛮来之，不制以法。<br/><br/>　　[疏]传“以文”至“以法”○正义曰：郑云：“蛮者听从其俗，羁縻其人耳。故云蛮，蛮之言缗也。”其意言“蛮”是缗也，缗是绳也，言“蛮”者以绳束物之名。揆度文教，《论语》称“远人不服，则修文德以来之”，故传言“以文德蛮来之”，不制以国内之法强逼之。王肃云：“蛮，慢也，礼仪简慢。”与孔异。然甸、侯、绥、要四服，俱有三日之役，什一而税，但二百里蔡者，税微差简，其荒服力役田税并无，故郑注云：“蔡之言杀，减杀其赋。”荒服既不役作其人，又不赋其田事也。其侯绥等所出税赋，各入本国，则亦有纳緫、纳铚之差，但此据天子立文耳。要服之内，皆有文教，故孔於要服传云“要束以文教”，则知已上皆有文教可知。独於绥服三百里云“揆文教”者，以去京师既远，更无别供，又不近外边，不为武卫。其要服又要束始行文教，无事而能揆度文教而行者，惟有此三百里耳。“奋武卫”者，在国习学兵武，有事则征讨夷狄。不於要服内奋武卫者，以要服逼近夷狄，要束始来，不可委以兵武。<br/><br/>　<br/><br/>　　二百里流。流，移也。言政教随其俗。凡五服相距为方五千里。<br/><br/>　　[疏]传“流移”至“千里”○正义曰：流，如水流，故云“移也”。其俗流移无常，故政教随其俗，任其去来，不服蛮来之也。凡五服之别，各五百里，是王城四面，面别二千五百里，四面相距为方五千里也。贾逵、马融以为“甸服之外百里至“五百里米特有此数，去王城千里；其侯、绥、要、荒服各五百里，是面三千里，相距为方六千里”。郑玄以为“五服服别五百里，是尧之旧制。及禹弼之，每服之间更增五百里，面别至于五千里，相距为方万里”。司马迁与孔意同，王肃亦以为然，故肃注此云：“贾、马既失其实，郑玄尤不然矣。禹之功在平治山川，不在拓境广土。土地之广三倍於尧，而书传无称也，则郑玄创造，难可据信。汉之孝武，疲弊中国，甘心夷狄，天下户口至减太半，然后仅开缘边之郡而已。禹方忧洪水，三过其门不入，未暇以征伐为事，且其所以为服之名，轻重颠倒，远近失所，难得而通矣。先王规方千里，以为甸服，其馀均分之公、侯、伯、子、男，使各有寰宇，而使甸服之外诸侯入禾稿，非其义也。”史迁之旨盖得之矣，是同於孔也。若然，《周礼》王畿之外别有九服，服别五百里，是为方万里，复以何故三倍於尧？又《地理志》言汉之土境东西九千三百二里，南北万三千三百六十八里。验其所言山川，不出《禹贡》之域，山川戴地，古今必同，而得里数异者，尧与周汉其地一也，《尚书》所言，据其虚空鸟路方直而计之，《汉书》所言，乃谓著地人迹屈曲而量之，所以数不同也。故王肃上篇注云：“方五千里者，直方之数，若其回邪委曲，动有倍加之较。”是言经指直方之数，汉据回邪之道。有九服、五服，其地虽同，王者革易，自相变改其法，不改其地也。郑玄不言禹变尧法，乃云地倍於尧，故王肃所以难之。《王制》云：“西不尽流沙，东不尽东海，南不尽衡山，北不尽恒山。”凡四海之内，断长补短，方三千里者，彼自言“不尽”，明未至远界，且《王制》汉世为之，不可与经合也。<br/><br/>　<br/><br/>　　东渐于海，西被于流沙，朔南暨声教，渐，入也。被，及也。此言五服之外皆与王者声教而朝见。○渐，子廉反。被，皮寄反。朔，朔北也。与音预。朝，直遥反。见，贤遍反。讫于四海。禹锡玄圭，告厥成功。玄，天色。禹功尽加於四海，故尧赐玄圭以彰显之。言天功成。○讫，斤密反。<br/><br/>　　[疏]“东渐”至“成功”○正义曰：言五服之外，又东渐入于海，西被及于流沙，其北与南虽在服外，皆与闻天子威声文教，时来朝见，是禹治水之功尽加于四海。以禹功如是，故帝赐以玄色之圭，告其能成天之功也。○传“渐入”至“朝见”○正义曰：“渐”是沾湿，故为入，谓入海也。覆被是远及之辞，故为及也。海多邪曲，故言“渐入”；流沙长远，故言“被及”，皆是过之急也。五服之下乃说此事，故言“此五服之外皆与王者声教而朝见”，言其闻风感德而来朝也。郑玄云：“南北不言所至，容逾之。”此言“西被於流沙”，流沙当是西境最远者也。而《地理志》以流沙为张掖居延泽是也，计三危在居延之西，太远矣，《志》言非也。○传“玄天”至“功成”○正义曰：《考工记》“天谓之玄”，是“玄”为天色。禹之蒙赐，必是尧赐，故史叙其事，“禹功尽加于四海，故尧赐玄圭以玄显之”。必以天色圭者，“言天功成”也。《大禹谟》舜美禹功云“地平天成”，是天功成也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1051-11747.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1051-11749.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1051.html" action-type="chapterComment" class="comment"><i></i>尚书正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

