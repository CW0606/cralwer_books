<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷九 帝王部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷九 帝王部全文,徐坚作品" />
<meta name="description" content="初学记原文阅读,卷九 帝王部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9581.html";
var nextpage="novel-read-998-9583.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷九 帝王部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9581.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷九 帝王部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:54:29<span class="divide">|</span></p>
<div class="page-body">
<div class="page-content">
<p>○总叙帝王<br/><br/>　　§叙事<br/><br/>　　皇者，天人之总，美大之称也。《易纬》曰：帝者，天号也。德配天地，不私公位，称之曰帝。天子者，继天治物，改政一统，各得其宜。父天母地以养人，至尊之号也。大君者，君人之盛也。《吕氏春秋》曰：帝者，天下之所适；王者，天下之所往也。《尚书纬》曰：帝者天号，王者人称；天有五帝以立名，人有三王以正度。天子，爵称也；皇者，煌煌也。《洛书》曰：皇道缺故帝者兴。《韩诗外传》曰：君者，群也；敢群天下万物而除其害者，谓之君也。天皇。颜峻《始学篇》曰：天地立，有天皇十三头，号曰天灵，治万八千岁。(《洞冥记》曰：一姓十三人也。徐整三五历纪云：岁起摄提元气，肇有神灵一人，有十三头，号天皇。《春秋纬》云：天皇地皇人皇，兄弟九人，分九州，长天下也。)《遁甲开山图》曰：天皇被迹在桂州昆仑山下。<br/><br/>　　地皇。《始学篇》曰：地皇兴于熊耳龙门山。<br/><br/>　　人皇。《始学篇》曰：人皇九头，兄弟各三百岁，依山川土地之势，财度为九州，各居一方，因是而区别。(荣氏云：人皇兄弟九人，生于荆马山，身九色。)<br/><br/>　　有巢氏。《始学篇》曰：上古皆穴处，有圣人教之巢居，号大巢氏。(皇甫谧以为，有巢在女娲之后。)《遁甲开山图》曰：石楼山在琅邪，昔有巢氏治此山南。<br/><br/>　　燧人氏。《尚书大传》曰：燧人为燧皇，以火纪官。《礼含文嘉》曰：燧人始钻木取火，炮生为熟，令人无腹疾，遂天之意，故为燧人。<br/><br/>　　太昊庖牺氏。《帝王世纪》曰：疱牺氏，风姓也。蛇身人首，有圣德。燧人氏没，庖牺代之，继天而王。首德于木，为百王先。帝出于震，未有所因，故位在东方。主春，象日之明，是称太昊。都陈，制嫁娶之礼，取牺牲以充庖厨，故号庖牺氏，是为牺皇。后世音谬，故谓之伏牺，或谓之密牺。(一解云：虙，古伏字。后误以虙为密，故曰密牺。)《尚书序》曰：伏牺氏之王天下也。始画八卦，造书契，以代结绳之政，由是文籍生焉。《诗含神雾》曰：华胥履大人迹而生伏牺。《左传》曰：伏牺氏以龙纪官。<br/><br/>　　帝女娲氏。《帝王世纪》曰：女娲氏亦风姓也，承庖牺制度。亦蛇身人首。一号女希，是为女皇。(《淮南子》曰：往古之时，四极废，九州裂，天不兼覆，地不周载。女娲炼五色石以补苍天。断鳌足以立四极，杀黑龙以济冀川，积芦灰以止滔水。)其末有诸侯共工氏，任知刑以强，伯而不王，以水承木，非行次，故易不载。及女娲氏没，次有大庭氏、柏皇氏、中央氏、栗陆氏、骊连氏、赫胥氏、尊卢氏、混沌氏、有巢氏、朱襄氏、葛天氏、阴康氏、无怀氏，凡十五世，皆袭庖牺之号。<br/><br/>　　炎帝神农氏。《帝王世纪》曰：神农氏，姜姓也。母曰妊姒，有乔氏之女，名女登。游于华阳，有神龙首感女登于尚羊，生炎帝。人身牛首，长于姜水，有圣德；以火承木，位在南方，主夏，故谓之炎帝。都于陈，在位百二十年而崩。至榆冈，凡八世，合五百三十年。《周书》曰：神农之时，天雨粟，神农耕而种之，作陶冶斤斧。《古史考》：炎帝有火应，故置官师皆以火为名，陆景《典语》曰：神农尝草别谷，蒸民乃粒食。<br/><br/>　　黄帝有熊氏。《帝王世纪》曰：黄帝，少典之子，姬姓也。母曰附宝，见大电光绕北斗枢星照野，感附宝而生黄帝于寿丘。龙颜，有圣德。受国于有熊，居轩辕之丘，故因以为名。得宝鼎，兴封禅，有景云之瑞，故以云纪官，为云师。以土德王，在位百年而崩，年百一十岁。或言寿三百岁。故宰我疑以问孔子，孔子曰：“人赖其利，百年而崩；人畏其神，百年而亡；人用其教，百年而移，故曰三百年。”《史记》曰：黄帝姓公孙氏，生而神灵，弱而能言，代神农氏。诸侯有不从者，从而征之。未尝宁居。东至海，登桓山及岱宗；西至崆峒，登鸡头；南至江，登熊相；北逐獯粥。合符釜山，而邑于涿鹿之阿，迁徙无常。行以师兵为营卫，官名皆以云，采首山之铜，铸鼎于荆山之上。鼎既成，有龙垂胡髯下迎黄帝。黄帝上骑，群臣后宫从上七十余人。龙乃上天，余小臣不得上，乃悉持龙髯。扳堕黄帝之弓。百姓仰望。帝既上天，抱其弓与龙髯而号，故后代因名其处曰鼎湖，其弓曰乌号。<br/><br/>　　少昊金天氏。《帝王世纪》曰：少昊帝名挚，字青阳，姬姓也。母曰女节。黄帝时，有大星如虹，下流华渚，女节意感而生少昊，是为玄嚣。降居江水，邑于穷桑，以登帝位，都曲阜，在位百年而崩。《古史考》曰：少昊以金德王，故号金天氏；或曰宗师太皞之道，故曰少皞。《左传》曰：其立也，凤鸟适至，故纪于官为鸟师、凤鸟氏，历正也。<br/><br/>　　帝颛顼高阳氏。《帝王世纪》曰：颛顼，黄帝之孙，昌意之子，姬姓也。母曰景仆，蜀山氏女，为昌意正妃，谓之女枢。金天氏之末，瑶光之星，贯月如虹，感女枢幽房这宫，生颛顼于若水。首戴干戈，有圣德。生十年而佐少昊，十二而冠，二十登帝位。以水承金，位在北方，主冬。以水事纪官，始都穷桑。后徙商丘。在位七十八年，年九十八岁。<br/><br/>　　帝喾，高辛氏，《帝王世纪》曰：帝喾，姬姓也。其母不觉，生而神异，自言其名曰夋。〈齿并〉齿，有圣德。年十五而佐颛顼，三十而登帝位。都亳，以木承水。在位七十年，年一百五岁而崩。(陶弘景云：在位六十三年，年九十二。)<br/><br/>　　帝尧陶唐氏。《帝王世纪》曰：尧伊祁姓也。母曰庆都，孕十四月而生尧于丹陵，名曰放勋。鸟庭荷胜，眉有八采，丰下锐上。或从母姓伊祁氏。年十五而佐帝挚，受封于唐；年二十而登帝位。以火承木，都平阳。景星耀于天，甘露降于地，朱草生于郊，凤凰止于庭。厨中自生肉脯，其薄如翣形；摇鼓则生风，使食物寒而不臭。又有草夹阶生，随月而生死，名曰蓂荚。始尧在位五十年登舜。二十年始老，使摄政。二十八年而崩。即位九十八年，寿一百一十八岁。<br/><br/>　　帝舜有虞氏。《帝王世纪》曰：舜，姚姓也。其先出自颛顼。颛顼生穷蝉，穷蝉有子曰敬康，敬康生勾芒，勾芒有子曰桥牛，桥牛生瞽瞍。瞽瞍妻曰握登，见大虹，意感而生舜于姚墟，故姓姚氏，字都君。家本冀州，其母早死。瞽瞍更娶，生象傲。而父顽母嚣，咸欲杀舜。舜能和谐，大杖则避，小杖则受，年二十始以孝闻。尧以二女娥皇女英妻之。耕于历山之阳，耕者让畔；渔于雷泽，渔者让渊；陶于河滨，陶者器不窳。尧于是乃命舜为司徒太尉，试以五典，举八凯八元，四恶除而天下咸服。遂纳于大麓，烈风雷雨弗迷，尧乃命舜代己摄政。明年正月舜始受终文祖，以太尉行事。舜摄政二十八年而尧崩。三年丧毕。舜年八十一，以仲冬甲子月次于毕，始即真。以土承火，色尚黄，以正月元日格于文祖。申命九官十二牧，以禹为司徒。舜年八十一即真，八十三而荐禹，九十五而使禹摄政。摄政五年崩，年百年也。《尚书》曰：舜生三十登庸。三十在位，五十载陟方乃死。(孔安国注：通服尧丧三年，其一共三十之数，凡寿一百一十一岁。)<br/><br/>　　伯禹帝夏后氏。《帝王世纪》曰：禹，姒姓也。其先出颛顼。颛顼生鲧，尧封为崇伯，纳有莘氏女曰志。是为修已，见流星贯昴，又吞神珠，意感而生禹于石纽。名文命，字高密，长于西羌，西夷人也。尧命以为司空，继鲧治水。十三年而洪水平。尧美其绩，乃赐姓姒氏，封为夏伯，故谓之伯禹。及尧崩。舜复命居故官。禹年七十四，舜始荐之于天。荐后十二年，舜老，始使禹代摄行天子事。五年舜崩，禹除舜丧，明年始即真。始纳涂山氏之女，生子启，即位。(皇甫谧云：自禹至桀并数有穷，凡十九王，合四百三十二年。禹一，启二，太康三，仲康四，相五，羿六，寒浞七，少康八，杼九，槐十，芒十一，泄十二，降十三，扃十四，廑十五，孔甲十六，皇十七，发十八，桀十九。)<br/><br/>　　商殷氏。《帝王世纪》曰：殷出自帝喾，子姓也。主癸之妃曰扶都，见白气贯月，意感以乙日生汤，故名履。字天乙，是谓成汤帝。丰下锐上，晰而有髯，倨身而扬声；长九尺，臂四肘，有圣德。诸侯不义者，汤从而征之。将伐桀，先灭韦顾昆吾，遂战于鸣条之野。桀奔于南巢之山，汤乃即天子之位。以水承金，始居毫。为天子十三年，寿百岁而崩，汤娶有莘氏女为正妃，生太子丁、外丙、仲壬。太子早卒，外丙代立。(皇甫谧云：商之享国也三十一王。是见居位者实三十王，而言三十一者，兼数太子丁也。自汤得位至纣，凡六百二十九年。成汤一，外丙二，仲壬三，太甲四，沃丁五，太庚六，小甲七，雍巳八，太戊九，仲丁十，外壬十一，河亶甲十二，祖乙十三，祖辛十四，沃甲十五，祖丁十六，南庚十七，阳甲十八，盘庚十九，小辛二十，小乙二十一，武丁二十二，祖庚二十三，祖甲二十四，廪辛二十五，庚丁二十六，五乙二十七，太丁二十八，帝乙二十九，纣三十。《商书》曰：成汤既没，太甲元年。孔安国注云：太甲太丁子，汤孙也。太丁未立而卒，及汤没而太甲立，称元年，谥法。残义损善曰纣，败于牧野，悬首白旗。从黄帝至纣三十六世。纣二年纳妲己，二十年囚文王，三十年武王观兵于孟津。)<br/><br/>　　周。《帝王世纪》曰：周，姬姓也。文王始修政，三年而天下二分归之，入为纣三公。年十五而生太子发。文王九十七而崩。太子发代立，是为武王。武王二年，观兵至孟津之上；四年始伐殷，为天子。以木承水，自酆徙都镐。武王崩年九十三，太子诵代立，是为成王。(皇甫谧云：自克殷至秦灭周之岁，凡三十七王，八百六十七年。武王一，成王二，康王三，昭王四，穆王五，恭王六，懿王七，孝王八，夷王九，厉王十，宣王十一，幽王十二，平王十三，桓王十四，庄王十五，厘王十六，惠王十七，襄王十八，顷王十九，匡王二十，定王二十一，简王二十二，灵王二十三，景王二十四，悼王二十五，敬王二十六，贞定王二十七，元王二十八，哀王二十九，思王三十，考王三十一，威烈王三十二，元安王三十三，夷烈王三十四，显圣王三十五，慎靖王三十六，赧王三十七。)<br/><br/>　　秦氏。《帝王世纪》曰：秦，嬴姓也。昔伯翳为舜主，畜多，故赐姓嬴氏。孝襄公始修霸业，坏井田，开阡陌，天子命为伯。至昭襄王，自称西帝，攻周，废赧王，取九鼎。至庄襄王，灭东西周，庄襄王崩，政立为始皇帝。并天下，置三十六郡。自以水德，故以十月为正，色尚黑。使蒙恬筑长城，焚诗书百家之言，坑儒士四百六十人。三十七年崩于沙丘平台，年五十。(皇甫谧云：自昭襄王灭周至子婴，凡四王二帝，合四十九年。昭襄王一，孝文王二，庄襄王三，始皇帝四，胡亥五，子婴六。又《帝王世纪》曰：秦改镐曰咸阳，都焉。为汉驱除，不求五运，别以水德王。秦自始封至灭，三十六世，合六百五十年。秦，颛顼之后也。先世造父之为穆王御，有功，封之于赵城，国为赵氏也。与简子同祖，嬴姓也。秦亦在水火之间。)<br/><br/>　　汉氏。(火德。)《帝王世纪》曰：汉出自帝尧，刘姓也。丰公生执嘉，即太上皇也。太上皇之妃曰媪，是为昭灵后。生子邦，字季，是为汉高皇帝。秦二世元年，诸侯叛秦，沛人共立为沛公。二年入武关，至灞上，秦王子婴降。项羽自立为西楚霸王，立沛公为汉王，王巴蜀。汉元年，还攻雍，遂定三秦。五年破楚王羽于垓下，追斩于东城，天下始定。春正月，楚王韩信等请尊为皇帝。二月即位于定陶汜水之阳，都长安。十二年崩于长乐宫，年六十二。初纳吕公之女谓之高皇后，生太子盈，代立。(按：前汉十二帝。高祖一，惠帝二，高后三，文帝四，景帝五，武帝六，昭帝七，宣帝八，元帝九，成帝十，哀帝十一，平帝十二。王莽立孺子婴居摄，三年篡位，十五年更始立二年。皇甫谧曰：自高祖元年至更始二年，凡得二百三十年。)<br/><br/>　　后汉。《帝王世纪》曰：光武皇帝，出自景帝也。名秀，字文叔。更始元年为偏将军，破王邑，杀王寻，诛王郎，更始二年立为萧王。建武元年四月更始降赤眉。六月，光武即帝位于常山鄗之阳千秋亭，都洛阳。在位三十三年。中元二年二月崩于洛阳南宫，年六十三。太子庄代立，是为孝明皇帝。(按：后汉十二帝。光武一，明帝二，章帝三，和帝四，殇帝五，安帝六，顺帝七，冲帝八，质帝九，桓帝十，灵帝十一，献帝十二。皇甫谧云：自汉元至更始五年，凡二百一十二年；自居摄元年至更始二年，凡十八年；自建武元年至延康元年，凡一百九十五年。)汉前后并诸废帝及王莽合三十一帝，四百二十六年。<br/><br/>　　魏氏。(土德。)《帝王世纪》曰：魏，曹姓也。武皇帝讳操，字孟德。汉建安二十四年进爵为魏王，改二十五年为延康元年。春正月崩于洛阳，年六十六。太子丕代立，是为文皇帝。其年冬十月受汉禅，改延康元年，曰黄初，都洛阳。黄初七年崩，年四十。(皇甫谧云：自黄初元年至禅晋之岁，凡五帝，四十五年。文帝一，明帝二，废帝齐王三，废帝高贵乡公四，元帝五。按：魏文帝初立，号黄初元年。黄初二年刘备于蜀称帝，号章武元年。立三年而崩，年六十三。子禅嗣位。二主合四十三年，为魏所灭。黄初三年，孙权称吴王于武昌，号黄武元年，后称帝。立二十一年而崩，年七十。子亮嗣位。自权至皓四主，合五十九年，为晋所灭。)<br/><br/>　　晋氏。(金德。)《晋书》曰：武皇帝讳炎，字安世，河内温县人，姓司马氏，太始元年，升坛受禅。礼毕即洛阳宫，追尊宣王为宣皇帝，(武帝祖。)景王为景皇帝，(武帝伯父。)文王为文皇帝。(武帝父。)大熙元年崩，年五十五。(立二十六年，太子衷嗣，是为惠帝。按：《晋书》自武帝至恭帝，凡一十五帝，合一百六十五年。禅于宋也。武帝一，惠帝二，怀帝三，愍帝四。已上西朝都洛阳。元帝五，明帝六，成帝七，康帝八，穆帝九，哀帝十，废帝十一，简文帝十二，孝武帝十三，安帝十四，恭帝十五。已上东朝都建邺。今润州江宁县是也。)<br/><br/>　　§事对<br/><br/>　　【牺轩 炎昊】并见叙事。<br/><br/>　　【九舜 十尧】桓范《要论》曰：责公者易，虽一贤少谬；执难者众，虽九舜犹乱。《韩子》曰：今夫尧舜生而在上位，虽有十桀而不能乱者，则势安也。桀纣亦生而在上位，虽有十尧舜而不能化之，则势乱也。<br/><br/>　　【白帝 玄王】《河图》曰：白帝，朱宣、宋均曰：少昊氏也。《国语》曰：玄王勤商，十有四叶而兴。贾逵注曰：玄王谓契。汤之祖契，谓之玄王。<br/><br/>　　【云名 火纪】《左传》曰：黄帝以云纪，故为云师而云名。又曰：炎帝，以火纪，故为火师而火名。<br/><br/>　　【大庭 少昊】谯周《古史考》曰：大庭氏，姜性，以火德王，故号曰炎帝。皇甫谧《帝王世纪》曰：少昊帝，史挚，字青阳。<br/><br/>　　【六羽 九翼】《春秋命历序》曰：人皇九头，驾六羽，乘云谷口。《河图》曰：天皇九翼，是名旋复。<br/><br/>　　【若水 涂山】《吕氏春秋》曰：帝颛顼生自若水，宕处空桑，乃登帝位。《蜀王本纪》曰：禹母含珠孕禹，坼疈而生于涂山。<br/><br/>　　【生翼 在房】《春秋合诚图》曰：赤帝之精，生于翼下。《春秋元命苞》曰：姬昌苍帝之精，位在房心。宋均注曰：苍帝灵威仰。<br/><br/>　　【玄鸟 赤龙】《烈女传》曰：简狄者，帝喾之少妃。有娀之女，浴于玄丘之水，有玄鸟衔卵而坠，五色，简狄得而吞之，遂生契。《诗含神雾》曰：庆都与赤龙合，婚生赤帝，伊祁尧也。<br/><br/>　　【梦日 感星】《汉武帝故事》曰：王皇后内太子宫，得幸有娠，梦日入其怀。《尚书帝命验》曰：姚氏继华感枢。注曰：舜母感枢星之精，而生舜重华。<br/><br/>　　【绕星 贯月】《诗含神雾》曰：大电光绕北斗枢星照郊野，感附宝而生黄帝。《河图》曰：瑶光之星，如虹贯月，感女枢于幽房之宫，生黑帝颛顼也。<br/><br/>　　【珠庭 玉理】《洛书》曰：黑帝子汤，长八尺一寸，珠庭。《春秋命历序》曰：神农戴玉理。宋均注曰：玉理犹玉英也。<br/><br/>　　【四乳 八眉】《春秋元命苞》曰：文王四乳，是谓含良，盖法酒旗布恩舒明。宋均注曰：酒者乳也，能乳天下布恩之谓也。《尚书大传》曰：尧八眉。八眉者如八字。<br/><br/>　　【重瞳 〈齿并〉齿】《春秋元命苞》曰：舜重瞳子，是谓滋凉。宋均注：滋凉有滋液之润，且清凉光明而多见。又曰：武王〈齿并〉齿，是谓刚强。宋均注曰：重齿以为表。<br/><br/>　　【龙颜 鸟喙】《春秋元命苞》曰：黄帝龙颜。《尸子》曰：禹长颈鸟喙，貌亦恶矣。天下从而贤之者，好学也。<br/><br/>　　【望广 视丰】《春秋合诚图》曰：苍帝之为人，望之广，视之专，而长九尺一寸。又曰：赤帝之为人，视为丰，长八尺七寸。<br/><br/>　　【鳞身 牛首】王延寿、鲁灵光《殿赋》曰：伏牺鳞身，女娲蛇躯。皇甫谧《帝王世纪》曰：有蟜氏女名女登，为少典妃。游华阳，有神龙首感女登生炎帝，人身牛首。<br/><br/>　　【戴干 怀斗】《春秋元命苞》曰：帝喾戴干，是谓清明。宋均注曰：干，盾也。《洛书》曰：有人出石夷掘地代，戴成钤，怀玉斗。郑玄注曰：怀璇玑玉衡之道，姚氏以禹胸有黑子如北斗。<br/><br/>　　【昭华 延喜】《尚书大传》曰：舜耕于历山，尧妻之以二女，属其九子也，赠以昭华之玉。《尚书璇玑钤》曰：禹授启握玄珪出，刻曰延喜之玉，受德天赐之佩。<br/><br/>　　【握河 沉洛】皇甫谧《帝王世纪》曰：尧率诸侯群臣，沉璧于洛河，受图书。今《尚书·中候·握河纪》之篇是也。《尚书·中候》曰：朕率群臣沉璧于洛河，良俟于下稷。赤光起，玄龟负书出，赤文成字。<br/><br/>　　【金牛 玉马】《孙氏瑞应图》曰：金牛，瑞器也。王者土地开辟，则金牛至。又曰：玉马者瑞器也。王者清明笃贤则至。<br/><br/>　　【温洛 荣河】《易乾凿度》曰：帝盛德之应，洛水先温，九日乃寒，五日变为五色。《尚书·中候》曰：帝尧即政，荣光出河。<br/><br/>　　【大君 元后】《周易》曰：大君有命，开国承家。《尚书》曰：可爱非君，可畏非民，众非元后何戴。<br/><br/>　　【出震 开阶】《周易》曰：帝出乎震，齐乎巽。《春秋孔演图》曰：天子皆五帝之精宝，各有题序，以次运相据起，必有神灵符纪，使开阶立遂。<br/><br/>　　【当宁 置图】《礼记》曰：天子当扆而立，诸侯北面而见天子曰觐；天子当宁而立，诸公东面、诸侯西面曰朝。《春秋孔演图》曰：王者当置图录坐帝，以自正也。<br/><br/>　　【按辔 垂拱】《陆子》曰：三皇垂拱，五帝垂手，唐虞按辔，禹汤驰辕。虽使周公御衡，仲尼促节，固不已也。应劭《风俗通》曰：皇天不言，四时行焉，百物生焉。三皇垂拱无为，有似皇天，故称曰皇。<br/><br/>　　【时乘 或跃】《周易》曰：时乘六龙以御天。又曰：九四，或跃在渊。<br/><br/>　　【纂尧 授舜】《汉书》高祖述曰：皇矣汉祖，纂尧之绪；实天生德，聪明神武。《礼记》曰：尧授舜，舜授禹，汤放桀，武王伐纣。<br/><br/>　　【击壤 鼓腹】史曰：尧时有老父者，击壤而嬉于路，言曰：“我凿井而饮，耕田而食，帝力何有于我哉？”《庄子》曰：赫胥氏时人，居不知所为，行不知所之，含哺而嬉，鼓腹而游。<br/><br/>　　【垂衣 卷领】《易》曰：黄帝尧舜，垂衣裳而治天下，盖取诸乾坤。《淮南子》曰：古有鍪头而卷领，以王天下。注曰：古者盖三皇以前，鍪头著兜帽，言未知制冠，卷领，皮衣屈而裌之。如今朝韦袭反摄以为领。<br/><br/>　　【鹑居 掬钦】《尸子》曰：人言居天下者，瑶台九累，而尧白屋；黼黻九种，而尧大布；宫中三巿，而尧鹑居。《礼记》曰：块桴而土鼓，污樽而抔饮。郑注：污樽杯饮，以手掬之。<br/><br/>　　【挛领 结绳】《晏子》曰：古者有紩衣挛领而王天下者矣。《庄子》曰：昔者容成氏、大庭氏、柏皇氏、中央氏，当是时人，结绳而用之以为政。<br/><br/>　　【垂筴 委裘】《陆子》曰：三皇垂筴而五帝击手。《吕氏春秋》曰：尧之官若委裘，以言少事。<br/><br/>　　【橧巢 营窟】《晏子》曰：古者有处橧巢而王天下者矣。《礼记》曰：昔者先王，冬则居营窟，夏则居橧巢。<br/><br/>　　【则地 揆天】《黄石公三略》曰：帝者体天则地，有言有令，而天下太平。《文子》曰：伏牺氏之王天下也，功揆天地。<br/><br/>　　【就日 望霓】《大戴礼》曰：宰我请问帝尧。孔子曰：放勋其仁如天，其智如神，就之如日，望之如云。孟子曰：汤一征自葛载，天下信之，人望之若大旱之望云霓也。<br/><br/>　　【合神 顺命】《七经义纲》曰：孔子曰：天子之德，感天地，洞八方。以化合神者称皇，德合天者称帝，德合仁义者称王。《春秋元命苞》曰：天道煌煌，非一帝之功；王者赫赫，非一家之常。顺命者存，逆命者亡。<br/><br/>　　【大德 鸿名】《易》曰：天地之大德曰生，圣人之大宝曰位；何以守位曰仁，何以聚人曰财。司马相如《封禅书》曰：前圣之所以永保鸿名，常为称首者也。<br/><br/>　　【明一 通三】《管子》曰：明一者皇，察道者帝，通德者王，谋得兵胜者霸。《董子》曰：古之人造文字者，三画而连其中者谓之王。三画者，天地与人也；连其中，通其道也，取其天地与人之才而三通之。非王者其孰能若是乎？<br/><br/>　　【合元 顺纪】何休注《公羊传》曰：德合于元者称皇。《大戴礼》曰：黄帝顺天地之纪者也。<br/><br/>　　【巍巍 翼翼】《论语》曰：巍巍乎舜禹之有天下而不与焉。何晏注曰：美舜禹己不与求天下而得之也。巍巍者，高大之貌。《毛诗》曰：维此文王，小心翼翼，昭事上帝，聿怀多福。郑笺云：翼翼，小心之貌。<br/><br/>　　【赫赫 煌煌】《毛诗》曰：明明在下，赫赫在上。毛苌注曰：文王之德明明于下，故赫赫然著于天也。《汉书》曰：孝成煌煌，临朝有光；威仪之盛，如珪如璋。《礼记》曰：天穆穆，诸侯皇皇。<br/><br/>　　【穆穆 乾乾】《礼记》曰：天子穆穆，诸侯皇皇。《易》曰：九三君子终日乾乾，夕惕若厉无咎。<br/><br/>　　【五德 三统】《月令》曰：立春之日，盛德在木，其帝太皞。夏日盛德在火，其帝炎帝。季夏盛德在土，其帝黄帝。秋日盛德在金，其帝少昊。冬日盛德在水，其帝颛顼。《汉书》曰：三统者，天施地化人事之纪也。<br/><br/>　　【步骤 质文】《白虎通》曰：三皇步，五帝骤，三王驰，五霸骛。《大戴礼》曰：质文再而变，正朔三而改。<br/><br/>　　【三纲 一统】《论语》曰：周因于殷礼，所损益可知也。注曰：所因谓三纲五常也，所损益谓文质三统也。《易乾凿度》曰：天子者，继天理物，致政一统，各得其宜。父天母地以养人，至尊之号。<br/><br/>　　【青丘 丹浦】《归藏启筮》曰：蚩尤出自羊水，八肱八趾，疏首。登九淖以伐空桑。黄帝杀之于青丘。《帝王世纪》曰：有苗处南蛮而不服，尧征而克之，于丹水之浦。<br/><br/>　　【牧野 阪泉】《尚书》曰：武王戎车三百两，虎贲三千人，与纣战于牧野。《大戴礼》曰：轩辕与赤帝战于阪泉之野。<br/><br/>　　【轩营 周阵】《史记》曰：轩辕邑于涿鹿之阿，迁徙无常，行以师兵为营卫。《尚书》曰：武王伐殷，一月戊午师渡孟津，癸亥陈于商郊，俟天休命。<br/><br/>　　【凤墟 鲔水】《韩子》曰：文王伐崇，至黄凤墟而袜系解。顾无左右令系，文王乃自结之。皇甫谧《帝王世纪》曰：武王四年起师而东，遂率戎车至鲔水。甲子至于商郊。<br/><br/>　　【舜戚 轩弧】皇甫谧《帝王世纪》曰：有苗氏负固不服，舜乃修文教三年，执干戚而舞之，有苗请服。《易》曰：神农氏没，苏帝尧舜氏作。弦木为弧，剡木为矢；弧矢之利，以威天下。盖取诸睽。<br/><br/>　　【亲耕 躬稼】《吕氏春秋》曰：神农之教曰：士有当年而不耕者，则天下或受其饥；女有当年而不绩者，则天下或受其寒矣。故身亲耕，妻亲绩。《论语》曰：禹稷躬稼而有天下。<br/><br/>　　【抵璧 藏金】张衡《东京赋》曰：抵璧于谷。陆贾《新语》曰：舜藏黄金于崭岩之山，以杜邪淫之欲。<br/><br/>　　【尧厨 舜甑】皇甫谧《帝王世纪》曰：尧厨中自生肉脯，其薄如翣形。摇鼓则生风，使食物寒，而不臭。名曰翣脯。《韩诗外传》曰：昔舜甑盆无膻，而工不以巧获罪。<br/><br/>　　【栝柱 土阶】《周书》曰：文王在鄗，召太子发曰：“吾栝柱而茅茨，为人爱费。”《墨子》曰：尧堂高三尺，土阶三等；茅茨不翦，采椽不斫。<br/><br/>　　【二八 四七】《左传》曰：舜臣尧，举八凯，使主后土，以揆百事，莫不时序，地平天成。举八元使布五教于四方；父义母慈，兄友弟恭子孝，内平外成。《史记》曰：儒生强华，自关中奉赤伏符来，曰：“刘秀发兵捕不道，四方云集龙斗野，四七之际火为主。”又张衡《西京赋》：我光武忿之，乃龙飞白水，凤翔参墟；授钺四七，共工是除。搀枪旬始，群凶靡余。<br/><br/>　　【握发 吐哺】皇甫谧《帝王世纪》曰：禹一沐三握发，一餐三起。班叔皮《王命论》曰：高祖信诚好谋，达于听受，当食吐哺，纳子房之策。<br/><br/>　　【虞韶 夏龠】《论语》曰：子在齐闻韶，三月不知肉味。孔安国注：韶，舜乐名。《吕氏春秋》曰：禹立，命皋陶作夏龠九成，以昭其功。<br/><br/>　　【牺瑟 娲笙】《帝王世纪》曰：伏牺作瑟，三十六弦，长八尺一寸。《礼记》曰：女娲之笙簧。<br/><br/>　　【汉筑 虞琴】《史记》曰：高祖还归过沛，置酒沛宫，悉召故人父老子弟，纵酒。发沛中儿，得百二十人，教之歌。酒酣，高祖击筑，自为歌诗。《礼记》曰：昔舜作五弦之琴，以歌《南风》。<br/><br/>　　【经纶 覆露】《周易》曰：云雷屯，君子以经纶。《淮南子》曰：帝者体太一者，纪纲八极，经纬六合，覆露昭导，普施而无私。<br/><br/>　　【亭毒 财成】《老子》曰：亭之毒之，盖之覆之。王弼注：亭谓品其形，毒谓成其质。《易》曰：天地交泰，后以财成天地之道，辅相天地之宜，以左右民。<br/><br/>　　【荫樾 推沟】《淮南子》曰：武王荫暍人于樾下，而天下怀之，感于恩也。桓宽《盐铁论》曰：禹稷自布衣，思天下有不得所者，若已推而纳之沟中。<br/><br/>　　【泣辜 扇暍】刘向《说苑》曰：禹出见辜人，问而泣之。皇甫谧《帝王世纪》曰：武王自孟津还及于周，见暍人，王自左拥而右扇之。<br/><br/>　　【神输 人赞】《春秋元命苞》曰：王者，往也。神之所输向，人所归乐。范晔《后汉书·光武赞》曰：灵庆既启，人谋咸赞；明明庙谟，赳赳雄断。<br/><br/>　　【贡雉 献獒】《史记》曰：周成王时，越裳贡白雉。《尚书》曰：西旅献獒。注云：西戎远国贡大犬。<br/><br/>　　【展义 观风】《左传》曰：天子非展义不巡狩。《礼记》曰：命太师陈诗，以观民风。<br/><br/>　　【周辙 夏迹】《左传》曰：楚石尹子革曰：昔穆王欲肆其心，周行天下，将必有车辙马迹。祭公谋父作祈招之诗，以止王心，是以获没于祈宫。又曰：茫茫夏迹，画为九州。<br/><br/>　　【舜旌 尧鼓】《管子》曰：舜有告善之旌，而主不蔽也。禹立谏鼓于朝，而备诉讼。《邓子》曰：尧置敢谏之鼓。<br/><br/>　　【夏磬 周鞀】刘向《说苑》曰：禹之化天下也，以五声听。门悬钟鼓铎磬而置鞀，以待四海之士。《吕氏春秋》曰：舜有诽谤之木，汤有司过之士，武王有戒慎之鞀，犹恐不知己过。<br/><br/>　　【献樱 荐黍】《汉书》曰：惠帝尝出游离宫，叔孙通曰：“古者春尝果。方今樱桃熟，可献。愿陛下出，因取樱桃献宗庙。”上许之。诸果献由此兴也。《礼记》曰：仲夏之月，农乃登黍；乃以雏尝黍，羞以含桃，先荐寝庙。<br/><br/>　　【足履己 手握褒】皇甫谧《帝王世纪》曰：脩己山行，见流星贯昴，梦接意感，生禹于石纽。虎鼻大口，足文履己。《孝经·援神契》曰：舜龙颜大口，手握褒。宋均注曰：握褒，手中有褒字，喻从劳苦受褒饰，致大祚也。<br/><br/>　　【得玉历 佩宝文】干宝《搜神记》曰：虞舜耕于历山，得玉历于河际之岩。舜知天命在己，体道不倦。《河图》曰：禹既治水，功大，天帝以宝文大字锡禹佩，渡北海弱水之难。<br/><br/>　　【醴泉出 祥凤至】《尚书·中候》曰：帝尧即政七十载，甘露润泽，醴泉出山，荣光出河，休气四塞。《礼斗威仪》曰：人君政讼平，即祥凤至。<br/><br/>　　【玉龟谶 石马图】《瑞应图》曰：玉龟者，师旷时出河东之涯，为圣图出河，负录谶书。王隐《晋书》曰：怀帝永嘉元年，有玉龟出灞水。《魏氏春秋》曰：明帝青龙三年，张掖郡删丹县金山玄川溢涌，石马负图，状象灵龟，立于川西。有石马七，麟在东，凤在南。<br/><br/>　　【纪凤鸟 舞神鱼】《左传》曰：少昊氏之立也，凤鸟适至，故纪于鸟。孔安国注《尚书》曰：雄曰凤，雌曰凰，灵鸟也。《汉书》：宣帝时东浮大河，神鱼舞于河。<br/><br/>　　【御二龙 驾六凤】《括地图》曰：禹诛防风，夏德盛，二龙降之。禹使范氏御之以行。《春秋命历序》曰：辰放六头四乳，在位二百五十年，离光次之，号曰皇谈。锐头日角，驾六凤凰出地衡。在位五百六十岁。<br/><br/>　　【作舟车 为耒耨】班固《东都赋》曰：作舟车，造器械，斯乃轩辕氏之所以开帝功也。《易》曰：庖牺氏没，神农氏作。斫木为耜，揉木为耒。耒耨之利，以教天下。<br/><br/>　　【建皇极 合天中】《尚书·洪范》曰：建用皇极。孔安国注曰：皇大也；极，中也。凡立事当用大中之道。《春秋运斗枢》曰：虙牺、女娲、神农是三皇。皇者，中也，弘也。合天履中，开阴布纲。止合皇极。其施光明，煌煌盛美，不可胜量。<br/><br/>　　【含乾元 体太一】桓谭《新论》曰：夫王道之主，其德能载，包含以统乾元也。《文子》曰：帝者体太一，王者法阴阳。<br/><br/>　　【法三才 咸一德】《淮南子》曰：帝王者，体太一，以法三才。《尚书》曰：惟尹躬暨汤，咸有一德。<br/><br/>　　【皇俟天 帝合地】《春秋繁露》曰：德俟天地者称皇。皇甫谧《帝王世纪》曰：功合神者称皇，德合地者称帝，德合人者称王。<br/><br/>　　【禹孜孜 汤栗栗】《尚书》曰：禹曰：“予思日孜孜。”孔安国注曰：言己思日孜孜不怠，奉成臣功而已。又曰：汤既黜夏命，复归于毫，作汤誓曰：栗栗危惧，若将陨于深洲。<br/><br/>　　【推五胜 改三正】《汉书》曰：秦兼天下，未遑暇也，亦颇推五胜五行相胜。秦以周为火，水以胜之。《大戴礼》曰：正朔三而改。<br/><br/>　　【禹菲食 汤布衣】孔子曰：禹吾无间然矣，菲饮食而致孝乎鬼神。《尸子》曰：汤之救旱也。素车白马布衣，身婴白茅，以身为牲，当此时弦歌舞者禁之。<br/><br/>　　【尧羹藜 舜饭糗】《韩子》曰：尧之王天下，粝粢之食，藜藿之羹。《孟子》曰：舜之饭糗茹车，若将终身焉。<br/><br/>　　【魏虚座 汉侧席】《吴书》曰：虞翻，字种翔，著易甚有大意。魏文帝闻翻名，为设虚座守之。《后汉书》曰：朕思望直士，侧席异闻。<br/><br/>　　【歌龙鳞 叹鸿翼】傅玄《乐府杂歌诗》曰：凤有翼，龙有鳞；君不独兴，必须良臣。《管子》曰：桓公在灞，管仲隰朋见。忽有二鸿飞而过之，公叹曰：“寡人有仲父，犹飞鸿之有羽翼。”<br/><br/>　　【得六相 有五臣】《管子》曰：昔黄帝得蚩尤，明乎天道；得太常，察乎地利；得青帝，辨乎东方；得祝融，辨乎南方；得大封，辨乎西方；得后土，辨乎北方。黄帝得六相而天下化。《论语》曰：舜有臣五人而天下治。孔安国注：禹、稷、契、皋繇、伯益。<br/><br/>　　【有十乱 用三杰】武王曰：予有乱臣十人。乱，理也。理官者十人：周公、召公、太公、毕公、荣公、大颠、闳夭、散宜生、南宫适，其一人谓文母也。《汉书》曰：高帝云：夫运筹于帷幄之中，决胜千里之外，吾不如子房；镇国家，抚百姓，给饷馈，吾不如萧何；运百万之众，战必胜，攻必取，吾不如韩信。三者皆人杰，吾能用之，此吾所以取天下也。<br/><br/>　　【拔刍牧 举行阵】《汉书》曰：上方欲用文武，求之如不及，始以蒲轮迎枚生。见主父而叹息。群士慕向，异人并出。卜式拔于刍牧，弘羊擢于贾竖。班彪《王命论》曰：举韩信于行阵，收陈平于亡命；英雄陈力，群策毕举。此高祖之大略，所以成帝业也。<br/><br/>　　【作承云 和调露】《吕氏春秋》曰：帝颛顼令飞龙作效八风之音，命之曰承云。《乐叶图徵》曰：四时之节，动静各有分职，不得相越。当以度行，谓调露之乐。注曰：调露和致于甘露乐。<br/><br/>　　【凤集梧桐 龟出芝池】《韩诗外传》曰：黄帝即位，凤乃止于帝东园，集帝梧桐树，食帝竹实，没身不去。《魏略》曰：魏文帝，神龟出于灵芝池。<br/><br/>　　【东户雁行 西邻〈木龠〉祭】《子思子》曰：东户季子之时，道上雁行而不拾遗，耕耨余粮宿诸亩首。《易》曰：东邻杀牛，不如西邻之〈木龠〉祭，实受其福。<br/><br/>　　【乌江追项 赤壁破曹】《史记》曰：项王至东城，乃有二十八骑，追者数千人，欲东渡乌江，亭长舣船待，谓项王曰：“江东虽小，地方千里，众数十万，亦足王也。愿大王急渡。今独臣有船，汉军至，无以渡。”项王笑曰：“籍与江东子弟八千，注江而西，今无一人还。纵江东父老怜而王我，我何面目见之。纵彼不言，籍独不愧于心乎？”《蜀志》曰：曹公南征刘表，率将精骑五千，急追先主，及于当阳之长坂。先主走至夏口，遣诸葛亮自结于孙权，与曹公战于赤壁。大破之，焚其舟船。<br/><br/>　　【周武仗钺 汉高提剑】《尚书》曰：武王与受战于牧野。甲子昧爽，王朝至于商郊，左仗黄钺，右执白旄，以麾。《史记》曰：高祖击英布时，为流矢所中，病。吕后迎良医。医入，高祖谩骂之曰：“吾以布衣，提三尺剑取天下，此非天命！命乃在天，虽扁鹊何益。”<br/><br/>　　【鸿门谢羽 滍水败寻】《汉书》曰：羽至函谷关，有兵守，不得入。闻沛公已屠咸阳，羽大怒，使当阳君英击关。羽遂入，至戏西鸿门。明日，沛公从百余骑至鸿门谢羽，自陈封秦府库，还军灞上以待大王，闭关以备它盗，不敢背德。《后汉书》曰：王莽遣王寻、王邑，将兵百万围昆阳，光武乃与敢死者三千人冲其中坚。遂杀王寻。莽兵大败，走者相腾践。奔一百余里，间会大雷风，屋瓦皆飞，雨下如注，滍水盛溢。士卒争赴，溺者万数，水为之不流。<br/><br/>　　【周官棫朴 殷相盐梅】《毛诗》曰：棫朴，文王能官人也。芃芃棫朴，薪之槱之。毛苌注曰：芃芃，木盛也；棫，白桵也。山木茂盛，万民得而薪之。喻贤人众多。国家得用蕃兴也。《尚书》曰：高宗梦傅说，爰立作相，王置诸其左右，命之曰：“若金，用汝作砺；若济巨川，用汝作舟楫；若作酒醴，尔惟麹蘖；若作和羹，尔惟盐梅；若岁大旱，用汝作霖雨。”<br/><br/>　　【葛天八阕 虞帝九成】《吕氏春秋》曰：昔葛天氏之乐，三人操牛尾，投足以歌八阕。高诱注曰：葛天氏，古帝名也，投足犹蹀足。阕，终也。《尚书》曰：箫韶九成，凤凰来仪。孔安国注曰：韶，舜乐名也。《帝王世纪》曰：帝舜即有虞氏。<br/><br/>　　【轩皇夔鼓 汉帝鸾旗】皇甫谧《帝王世纪》曰：黄帝于东海流波山，得奇兽。状如牛，苍身、无角、能走，出入水则风雨，光如日月；其音如雷，名曰夔。黄帝杀之，以其皮为鼓，闻五百里。《史记》曰：黄帝号轩辕氏。《汉书》曰：文帝时，有献千里马者。诏曰：鸾旗在前，属车在后，吉日行五十里，马独先焉往。于是还马与道里之费。<br/><br/>　　【见窘兰池 微行柏谷】《史记》曰：始皇帝为微行，与武士四人俱。夜出，逢盗兰池见窘，武士击杀盗。《汉武故事》曰：上尝轻服为微行，至柏谷，夜投亭长不纳，乃宿于逆旗。<br/><br/>　　【出轸 吐珠】《尚书帝命验》曰：东南纷纷注精纪，昌光出轸已图之。郑玄注曰：谓刘氏也，谓火精当起翼轸之野。《尚书考灵曜》曰：河图子提期地留，赤用藏，龙吐珠。郑玄注曰：河图子刘氏而提起也。珠，宝物，喻道也。赤汉当用天之秘道，故河龙吐之。<br/><br/>　　【侮人 乐沛】《汉书》王陵曰：陛下慢而侮人，项羽仁而爱人。又曰：高祖曰：“吾虽都长安之后，吾魂魄犹思乐沛。”<br/><br/>　　【降子婴 封雍齿】《史记》曰：汉元年十月，沛公兵先诸侯至灞上，秦王子婴降于轵道。《汉书》曰：高祖于未央宫，望见诸将于沙中偶语，乃先封雍齿。人人皆喜曰：“雍齿且候，吾等无患矣。”<br/><br/>　　【贪财货 起布衣】《史记》曰：范增说项羽曰：“沛公居山东，贪于财货。今入关，财物无所取，其志不小。急击之勿失。”荀悦纪曰：高祖起于布衣，奋剑而取天下。<br/><br/>　　【总万廷 旅五纬】《河图》曰：高皇摄正总万廷，四海归咏理威明，文德道化承天精。《西京赋》曰：高祖之始入也，五纬相叶，以旅之于东井。<br/><br/>　　【隐芒泽 徭咸阳】《帝王世纪》曰：高祖为泗水亭长，送徒骊山。徒多道亡。自度比至皆失尽，到丰西泽中止饮，夜乃解纵所送徒。高祖即自疑亡匿于芒砀山泽岩石之间。《史记》曰：高祖常徭咸阳，纵观秦始皇帝，喟然太息曰：“嗟呼！大丈夫当如此也。”<br/><br/>　　【朱雁 白麟】《汉书》曰：孝武皇帝行幸东海，获赤雁，作朱雁之歌。又曰：武帝行幸雍，祠五畤，获白麟，乃作白麟之歌。<br/><br/>　　【芝房 瓠子】《汉书》曰：武帝元封二年诏曰：甘泉之宫中，产芝九茎，连叶，作芝房之歌。又曰：武帝东巡于海上，四月还，祠泰山。至瓠子临决，命从臣将军以下，皆负薪塞河堤，作瓠子之歌。<br/><br/>　　【盛唐 蒿里】《汉书》曰：元封五年，帝南巡至于盛唐；又元狩五年，禅蒿里。注曰：蒿里，山名也。<br/><br/>　　【甲帐 交门】汉武帝起九间神屋，以琉璃珠玉明月夜光，杂错天下珍宝为甲帐，其次为乙帐。甲以居神，乙以上自御之。《汉书》曰：元封四年，幸不其，祠神人于交门宫。若有向坐拜者，作交门之歌。<br/><br/>　　【历鸣泽 济汾河】《汉书》曰：武帝元封四年，北出箫关，历鹿鸣泽。汉武帝《秋风词》曰：泛楼船兮济汾河，横中流兮扬素波；箫鼓鸣兮发棹歌，欢乐极兮哀情多。少壮几时兮奈老何。<br/><br/>　　【出竹宫 生兰殿】《汉仪》曰：郊泰畤，皇帝平明出竹宫，东向揖日。其夕，西向揖月。《汉武帝故事》曰：武帝以乙酉年七月七日生于猗兰殿。<br/><br/>　　【体亚圣 虑如神】《张俨默记》曰：汉光武体亚圣之才，执文武略，聪明仁德，膺时而出。《薛莹汉记》曰：光武宽容博纳，计虑如神，是以任光宝融，望风附影也。<br/><br/>　　【仕金吾 击铜马】《后汉书》曰：光烈阴皇后讳丽华，南阳新野人也。光武适新野，闻后美，心悦之。后至长安，见执金吾车骑甚盛，因叹曰：“仕宦当作执金吾，娶妻当得阴丽华。”《东观汉记》曰：更始年立上为萧王，击铜马，大破之，乃受降。<br/><br/>　　【杀王寻 擒张步】《后汉书》曰：更始元年，王莽遣王寻、王邑，将兵百万，旌旗辎车，千里不绝。围昆阳城数十重。光武乃与敢死者三千人从城西水上，冲其中坚，寻邑阵乱，遂杀王寻。莽兵大溃。《张俨默记》曰：汉光武中兴，破赤眉，擒张步隗嚣之徒。群凶夷灭，华夏肃清。<br/><br/>　　【北部 西陵】《魏志》曰：太祖武帝，二十举孝廉为郎，除洛阳北部尉。魏武帝遣令曰：吾婕妤妓人，皆著铜雀台。于台上施六尺床穗帐，朝晡上脯糗之属。月朝十五，辄向帐作乐，汝等时登铜雀台，望吾西陵墓田，勿缺。<br/><br/>　　【击蛟 射雉】《幼童传》曰：太祖幼而智勇，年十岁，尝浴于谯水。有蛟来逼，自水奋击，蛟乃潜退。于是毕浴而还，弗之言也。《魏书》曰：太祖于南皮一日射雉，获三十六头也。<br/><br/>　　【林海 野葛】《刘义庆记》魏武帝行兵失道，三军皆渴。帝曰：“前有大梅林，结子甘酸，可以解渴。”士卒闻之，口皆出水，乘此得以及前源。张华《博物志》曰：太祖习啖野葛，至一尺，亦得少多饮鸩酒。<br/><br/>　　【脩涡 营洛】《魏志》曰：黄初六年，帝遂以舟师自谯修涡入淮，从陆道达徐州，筑东巡台。至广陵故城，临江观兵。又曰：黄初元年十二月，帝初营洛阳宫，戊午幸洛阳。<br/><br/>　　【书鞭 击蔗】魏文帝《临涡赋序》曰：上建安十八年至谯，余兄弟从，上拜坟墓。遂乘马游观，经东园，遵涡水，高树之下驻马书鞭，为《临涡赋》。魏文帝《典论》自叙曰：余幼学击剑，与平虏将军刘勋奋威刘展等，共饮酒。宿闻展有手臂，能空手入白刃，余与论剑长久。谓言：“将军法非也，余顾尝好之，又得善术，因求余对。”时酒酣耳热，方食竿蔗，便以为杖，下殿数交。三中其臂。<br/><br/>　　【金车 宝鼎】《吴志》曰：初兴平中，吴中童谣云：“黄金车，班兰耳；开阊门，出天子。”阊门，吴西郭门，夫差所生也。《吴录》曰：赤乌十二年，宝鼎见于临平湖中。<br/><br/>　　【都武昌 迁建邺】《吴志》曰：黄初二年，孙权自公安郡都鄂，改名武昌。又曰：黄武元年四月，祭南郊，即皇帝位，迁都建邺。<br/><br/>　　【持鞍缓鞚 受箭回船】虞溥《江表传》曰：孙权征合肥，为张辽所袭，乘骇马上津桥南。回见彻谷利在马后，使权持鞍缓鞚著鞭，遂得超渡。鱼豢《魏略》曰：孙权乘大船来观军，曹公使弓弩乱发。箭著其船，船偏重将覆，权因回船，以轻面受箭。箭均船平而去。<br/><br/>　　【大口方颐 长上短下】虞溥《江表传》曰：孙坚为下邳丞时，权生。方颐大口，目有精光。汉献帝《春秋》曰：张辽问吴降人曰：“紫髯将军，长上短下，是谁？”答曰：“是孙会稽。”<br/><br/>　　【结吴 胤汉】《蜀志》曰：先主遣诸葛亮自结于孙权。《华阳国志》曰：汉末雄杰并起，先主名微众鲜，建元胤汉，与之鼎峙。<br/><br/>　　【弃妻子 失七箸】《蜀志》曰：曹公遣精骑追及先主于当阳之长坂。先主弃妻子，与数十骑而走。又曰：曹公从容谓先主曰：“天下英雄，唯操与使君耳。袁本初之徒，不足数也。”先主方食，失七箸。<br/><br/>　　【翦芳兰 乘羽葆】《蜀志》曰：先主将诛张裕，诸葛亮请罪。先主曰：“芳兰当门，不得不翦。”又曰：先主舍东南角，有桑树，童童如小车盖。先主少时，与诸宗儿戏，言吾当乘此羽葆盖车。<br/><br/>　　【有奇节 与大谋】干宝《搜神记》曰：高祖宣皇帝少有奇节，聪明多大略。又曰：宣帝迁太子中庶子，每大谋，画策多善，由是为太子所信重。<br/><br/>　　【讨公孙 迎魏帝】臧荣绪《晋书》曰：辽东太守公孙文懿反，诏宣帝讨之。发自京东都，过魏温。诏郡守已下皆会幕次，父老故旧，宴饮累日。王隐《晋书》曰：魏帝谒高平陵，曹爽兄弟皆从。高祖以爽执政，不平，废之。起奏事永宁宫，悉起营兵及城中余众，承制发武库仗，开四门，出迎魏帝于洛滨，奏爽罪也。<br/><br/>　　【迁庶子 封舞阳】干宝《晋纪》曰：魏国既建，高祖迁太子中庶子，与陈群、吴质、朱铄，号曰四友。又曰：天子疾笃，帝与曹真、陈群等见于崇华殿之南堂，并受顾命，辅政。诏太子曰：“有间此三公者，慎勿疑之。”明帝即位，改封舞阳侯。<br/><br/>　　【被南国 终北面】臧荣绪《晋书》曰：辽东以诸将献捷交至，乃申授前命曰：“躬擐甲胄，龚行天罚，扫平区城，申威吴会，裨赞皇灵，被于南国。”陆士衡《晋书》曰：文帝势崇于三分，而身终乎北面，虽曰未暇，王业已固矣。<br/><br/>　　【忠恕无过言 仁厚有智量】王隐《晋书》曰：武帝少厉高行，造次于忠怒，未尝有过言失色于人。又曰：武帝宽惠仁厚，深密有智量。<br/><br/>　　【减膳 烧裘】王隐《晋书》曰：武帝太始七年三月，诏太官减膳。又曰：有献雉头裘者。上曰：“异服奇裘，典制所禁也！”其于前殿烧裘。敕有异服者依礼致罪。<br/><br/>　　【魏禅 吴平】王隐《晋书》曰：咸熙二年，魏禅位于上，臧荣绪《晋书》曰：武帝问刘毅曰：“卿以吾可方汉何帝也？”对曰：“可方桓灵。”帝曰：“吾德虽不及古人，犹克己为政；又平吴会，一同天下。方之桓灵，不亦甚乎？”<br/><br/>　　§颂<br/><br/>　　【颜师古《圣德颂》】缅寻遐代，详观往册。五胜质文，三正沿革；乱多化鲜，明寡晦积。炎精既沦，大运斯斁；茫茫率土，黯焉已夕。皇矣大圣，诞受天符；云飞九域，电击八区。共工慝毙，涿鹿妖除；枝换斯撤，搀枪靡余。建武戢刃，偃伯衅车；蠲苛削密，求瘼恤隐。琴瑟更张，衔策俱尽；满堂已乐，声诵犹轸。扇暍垂仁，泣辜流悯；吏勉端洁，民归愿谨。肃恭禋祀，祗事上天；永唯孝享，式备吉蠲。外崇耆耋，内睦亲姻；岁时缣纩，春秋醴饘。茕嫠是恤，痾瘵斯痊；闾阎外户，马牛内厩。畎亩相移，康庄交让；勿用桴鼓，无虞亭障。尽纳鲛人，朔班狼望；至诚感庆，休气致详。驯扰一角，栖集五章；华平挺干，朱草曜芳。良耜稷稷，多稌穰穰；国储亿庾，家登万箱。旄彼髦彦，仗任忠力；光被心膐，列居槐棘。如砥之平，如矢之直；淑慎微务，精明品式。菁菁者莪，芃芃彼棫；修容礼闱，翱翔书圃。谈极五际，玩慕三古；杳眇义窟，恢台学府。儒墨兼陈，申韩迭去；岂资伯亮，宁劳封钜。德音高朗，丝言昭普；黄竹丽章，柏梁清引。沈郁澹雅，疏通敏迅；抽演阙文。网罗遗韵。孰登奥室，罕窥墙仞；妙心洞达，神笔允从。磥硌新势，奋发奇锋；珪稷钩婉，雾散烟浓。竦同企鹤，蔚若据龙；岂唯于赵，信乃过钟。道惟天纵，艺兼人术；用而不知，速而不疾。至德无象，微言罕述；玉裕桂宫，金植兰室。礼极敬爱，行归忠一；天下文明，日月贞观。百神受职，三灵叶赞；泰阶既平，光华常焕。超轩跨昊，腾周轶汉；万寿无疆，永延遐算。<br/><br/>　　【李百药《皇德颂》】臣闻：圣人与天地合其德，与日月合其明。含吐阴阳之气，弹压山川之精；叶吹万以亭育，总得一而为贞。我所以诞膺明命，大保鸿名。又曰：惟皇唐之独运，冠风声之往初；练五气于圆盖，张四极于方舆。定群雄之逐鹿，拯方割之为鱼。在炎灵之交丧，属皇舆之败德；降荐瘥于上玄，恣咆哮于中国。无小无大，图帝图王；匹夫匹妇，为蟊为贼。举率土而咸弃，虽同舟而作慝；彼独夫之肆志，何汨典而乱常。固违道而灭德，实罔念而作狂；始结怨于庶黎，终自绝于彼苍。八荒九有，山溃川竭；天轴且回，地维将绝。文章咸荡，风雅咸缺；在忠良而必焚，罄冠冕而同裂。或滔天而嫁祸，或触山而作孽；极殷区以陆沉，尽汉途而喋血。天纵神武，景属上皇；自白水而龙跃，肇参墟而凤翔。在中途而听诵，将再驾而剪商；惟神几之独运，乃抚翼而高骧。命苍兕而临河曲，杀黑龙而济冀方；指牧野而泰誓，师鸣条而侮亡。又曰：惟圣德之怀远，敷彝伦于绝漠；在穷发而毕冠，伊左衽而俱削。戎亭虚警，守大荒大外；地险悉平，夷中州之轶。合綦会而作贡，极遐方而献琛；荐环裘而委质，候风海而归心。周八荒而率俾，重九泽而相寻；效狻猊于昧谷，维神屏于邓林。应咸池而率舞，游上苑而怀音。竭宝用而咸竞。磬虚心而毕举，乍鸣观阁。时游林御。文表仁义，声谐律吕。下神雀于帝台，导甘泉于神渚。龟书龙匣，河洛将游；东鲽西鹣，云亭载伫。其余藏山秘泽之珍，摭实排虚之侣；俱叶契于图牒，差无得而称序。又曰：昔天灵之八万千岁，姬周三十六王，盖历数之眇小，曾不足以揄扬。惟圣朝之期运，符上帝之会昌。臣下拜而稽首，献福寿之无疆；资卜年与卜历，共地久而天长。<br/><br/>　　【《唐太宗颂》】厥初造化，人伦既兴；乃建君长，司牧黎烝。肇自爻画，爰代结绳；轩昊既谢，唐虞以升。后隋德衰，顺时革命；三季之末，干戈是争。赫矣神武，经期作圣；下括九围，上齐七政。业统文武，勋迈高光；何险不济，何患不攘。士女胥悦，篚厥玄黄；斯物之至，昭于我王。我王覆育，资生怀造；配尧登唐，方周在镐。翕受敷施，明徵定保；允迪厥德，惟清帝道。帝道钦明，天下和平；三时不害，百谷以成。我庾斯积，如坻如京；既富而教，讼息刑清。明明天子，令闻不已；百姓为心，万方在己。家赖宽政，朝称多士；齐一华戎，混同书轨。东池溟渤，西苑嵎丘；八蛮职贡，六狄怀柔。至德潜洽，玄化滂流；日慎一日，虽休勿休。先天不违，灵物效质；丹羽仪韶，翠黄承辔。甘露零草，祥风应律；嘉禾醴泉，比焉自出。符瑞见兮焕图书，坛场设兮望銮舆。至人忘己体冲虚，凝神姑射厌宸居。厌宸居，叶冥契，龙驾升兮邈遐逝；垂玄范兮光来裔，与玄象兮长昭晰。飞英声兮越三代，永锡祚兮万亿载。<br/><br/>　　§赞<br/><br/>　　【唐睿宗《汉高祖赞》】天造草昧，雄图纠纷；赫赫汉祖，应若兴云。秦原鹿丧，沛泽蛇分；大风一起，南面称君。<br/><br/>　　【又《晋宣帝赞》】仲达猜忌，狼顾为人；称疾迷谬，形神不亲。辛毗仗节，蜀将贻巾；委质北面，终为魏臣。<br/><br/>　　【又《梁武帝赞》】缅惟梁武，九五居尊，何为自屈，沉冥释门。灾兴佛寺，兵缠帝阍；竟罹凶逼，天道宁论。<br/><br/>　　【晋挚虞《庖牺赞》】昔在上古，惟德居位，庖牺作王，世尚醇懿。设卦分象，开物纪类；施罟设网，人用不匮。<br/><br/>　　【晋王彪之《伏牺赞》】悠悠皇牺，体寂神澄；无为而化，出道不凝。不知有之，冥感自兴；因应之迹，画象结绳。<br/><br/>　　【挚虞《神农赞》】神农居世，通变该极；民众兽鲜，乃教稼穑。聚货交巿，草木播植；务济其本，不通其饰。<br/><br/>　　【晋曹毗《黄帝赞》】轩辕应玄期，幼能总百神；体炼五灵妙，气含云露津。掺石曾城岫，铸鼎荆湖滨；豁焉天扉关，飘然跨腾鳞。仪辔洒长风，褰衣蹑紫宸。<br/><br/>　　【挚虞《黄帝赞》】黄帝在位，实号轩辕；车以行陆，舟以济川。弧矢之利，弭难消患；垂衣而治，万国乂安。<br/><br/>　　【《唐尧赞》】唐帝放勋，钦明文思；惟天为大，惟尧则之。巍巍荡荡，万邦雍熙。<br/><br/>　　【《夏禹赞》】决堤疏河，刊山敷土；四隩既宅，彝伦攸叙。卑宫菲食，以宁区宇。<br/><br/>　　【《殷汤赞》】睿也惟商，实惟成汤；三五迭兴，舍帝称王。<br/><br/>　　【《周文王赞》】周文翼翼，仪刑体教；上帝是临，神明是劳。东邻之昏，西邻之曜；九有既集，以圣易暴。<br/><br/>　　【《周武王赞》】于皇武王，天命是钟；七德既耀，莫不率从。奄清宇宙，荡商之踪。<br/><br/>　　【《周宣王赞》】宣王承衰，邦家多阻；惩难思理，官人以叙。山甫补阙，方叔御侮；是用中兴，恢复周宇。<br/><br/>　　【《汉高祖赞》】汉祖明达，兼咨权武；总御群雄，剪翕强楚。奄正华夏，经略区宇；遂登天位，缵尧之绪。<br/><br/>　　【《汉惠帝赞》】孝惠内脩亲亲，外礼宰相，优宠齐悼赵隐，恩敬笃矣。闻叔孙通之谏，则色瞿然；纳曹相国之对，而心大悦。可谓宽仁之主，遭吕太后，亏损至德，悲夫。<br/><br/>　　【《汉文帝赞》】汉之光大，实惟孝文；体仁尚俭，克己为君。按辔细柳，抑尊成军；营兆南原，陵不崇坟。<br/><br/>　　§述<br/><br/>　　【《汉书·高祖述》】皇矣汉祖，纂尧之绪。实天生德，聪明神武。秦人不纲，网漏于楚。爰兹发迹，断蛇奋旅；神母告符，朱旗乃举。粤蹈泰郊，婴来稽首；革命创制，三章是纪。<br/><br/>　　【《文帝述》】太祖穆穆，允恭玄默；化民以躬，帅下以德。我教如风，民应如草；国富刑清，登我汉道。<br/><br/>　　【《景帝述》】孝景莅政，诸侯放命；克伐七国，王室以定。非怠非荒，务在农桑；著于甲令，民用宁康。<br/><br/>　　【《元帝述》】孝元翼翼，高明柔克；尊礼故老，优游亮直。外割禁囿，内损御服；离宫不卫，山陵不邑。奄尹之訾，秽我明德。<br/><br/>　　【《成帝述》】孝成惶惶，临朝有光；威仪之盛，如珪如璋。壶闱恣赵，朝政在王；炎炎燎火，亦允不扬。<br/><br/>　　【《平帝述》】孝平不造，新都作宰；不伊不周，丧我四海。<br/><br/>　　§论<br/><br/>　　【唐太宗《晋武帝纪论》】武皇承基，诞膺天命，握图御寓，敷化宏道。是以佚道代劳，以治易乱，绝缣纶之贡，去雕琢之饰，制奢俗以变俭，约浇风而反淳。雅好直言，留心采擢，刘毅裴楷，以质直见容。嵇绍许奇，难冫几仇而不弃；仁以御物，宽而得众，宏略大度，有帝王之量焉。于时民和俗静，家给民足，聿修武用，思启封疆；决神算于深衷，断雄图于议表。马隆西伐，王浚南征，师不延时，獯虏削迹；兵无血刃，扬越为墟。通近代之不通，服前王之不服。祯祥显应，风教肃清，天地之功成矣，霸王之业大矣。虽登封之礼，让而不为，骄泰之心，因斯以起。见土地之广，谓万叶而无虞；睹天下之安，谓千年而永治。不知处广以思狭，则广可长存；居治而忘危，则治无常治。加之建立非所，委寄失才，志欲就于升平，行先迎于祸乱。是犹将适越者，指沙漠而遵途；欲登山者，涉舟航而觅路。所趣逾远，所向转难，南北倍殊，高下相反，求其至也，不亦难乎。况以新习易动之基，而无久安难拔之虑。故贾充凶竖，怀奸志而拥权；杨骏豺狼，包祸心以专辅。遂至宫车晚出，谅暗未周。藩翰变亲以成疏，连兵竟灭其本；栋梁回忠而起伪，拥众各举其威。曾未数年，纲纪大乱，以至海内板荡，宗庙播迁。帝道王猷，反居文身之俗；神州赤县，翻成被发之乡。弃所大以资人，掩其小而自托，为天下笑，此其故何哉？良由失慎于前，所以贻患于后。且知子者贤父，知臣者明君。子不肖则家亡，臣不忠则国乱。乱国不可以安也，亡家不可以全也。是以君子防其始，圣人闭其端。而世祖惑荀勖之奸谋，迷王浑之伪策，心屡移于众口，事不定于已图。元海当除而不除，卒令扰乱区夏；惠帝可废而不废，终使倾覆洪基。夫全一人者德之轻，拯天下者功之重；弃一子者忍之小，安社稷者孝之大。况乎资二世而成，业延二孽以丧之。所谓取轻德而舍重功。畏小忍而忘大孝，圣贤之道，岂若斯乎？虽则善始于初，而鲜令终于末，所以殷勤史策，不能无慷慨焉。<br/><br/>　　【又《隋高祖论》】夫帝王受命，非因众人所举。既乘便之取不同，优劣之势各异。或雄图内断，英谋外决，海纳山容，如覆如载，磊磊落落，真帝王者也，只如文皇。起自布衣，临驭四海，斯孤儿以致天下，夺寡妇而登神器。复留心万姓，务从俭约。自金陵灭后，奢泰日滋，起仁寿于五柞，移新都于灞岸。合浦珠玑，填于帑藏；江南姬媛，纳于椒掖。仁寿之役，万姓力殚；雕琢之功，中民竭产。从渭至灞，宁不为劳；移故就新，理多其弊。心随地广，意逐时骄；猜忌无端，触途多讳。文母夷戮，儿母被诛；牝鸡晨鸣，皇枝剿绝。废长立少，付托失人；功臣良将，诛夷备尽。享年不永，岂非天乎！<br/><br/>　　【后汉班叔皮《王命论》】在昔帝尧之禅，曰咨尔舜，天之历数在尔躬。舜亦命禹，暨于稷契，咸佐唐虞，光济四海，奕世载德。至于汤武而有天下，虽其遭遇异时，禅代不同，至于应天顺人，其揆一焉。是故刘氏承尧之祚，氏族之世，著于春秋；唐据火德，而汉绍之，始起沛泽，则神母夜号，以彰赤帝之符。由是言之：帝王之祚，必有明圣显懿之德，丰功厚利积累之业，然后精诚通于神明，流泽加于生民，故能为鬼神所福飨，天下所归往。未见运世无本，功德不纪，而得倔然在此位者也。世俗见高祖兴于布衣，不达其故，以为适遭暴乱，得奋其剑，游说之士，至比天下逐鹿，幸捷而得之。不知神器有命，不可智力求，悲夫！此世之多乱臣贼子者也。若然者，岂徒暗于天道哉，又不睹于人事矣。夫饿馑流隶，饥寒道路，思有短褐之袭，担石之蓄，所愿不过一金，终于转死沟壑，何则？贫穷亦有命也。况乎天子之贵，四海之富，神明之祚，可得而妄处哉。<br/><br/>　　【晋干宝《晋武革命论》】史臣曰：帝王之兴，必俟天命，苟有代谢，非人事也。文质异时，兴建不同。故古之有天下者，柏皇栗陆以前，为而不有，应而不求，执不象也；鸿荒世及，以一民也；尧舜内禅，体文德也；汉魏外禅，顺大名也；汤武革命，应天人也；高光争伐，定功业也。各因其运而得天下，时随之义大矣哉。古者敬其事则命以始也，今帝王受命而用其终，岂人事乎？其天意乎。<br/><br/>　　【又《晋纪总论》】史臣曰：昔高祖宣皇帝，以雄才硕量，应运而仕。值魏太祖创基之初，筹画军国，嘉谋屡中。遂服舆轸，驱驰三世，性深隩有如城府，而能宽绰以容纳；行任数以御物，而知人善采拔，故贤愚咸怀，小大毕力。尔乃取邓艾于农隙，引周泰于行役，委以文武，各善其事，故能西擒孟达，东举公孙渊，内夷曹爽，外袭王陵。神略独断，征伐四克，维御群后，大权在己。屡拒诸葛亮节制之兵，而东支吴人辅车之势。军旅屡动，连鄙无亏，于是百姓与能，大象始构矣。世宗承基，太祖继业；玄丰乱内，钦诞寇外。潜谋虽密，而在机必兆；淮浦再扰，而许洛不震。咸黜异图，用光前烈，然后推毂钟邓，长驱庸蜀，三关电扫，刘禅入臣。天符人事，于是信矣。始当非常之礼，终受备物之锡。名器崇于周公，权制严于伊尹。至于世祖，遂享皇极；正位居体，重言慎法。仁以厚下，俭以足用；和而不驰，宽而能断。故民咏惟新，四海悦劝矣。<br/><br/>　　§祭文<br/><br/>　　【唐太宗《祭魏太祖文》】夫大德曰生，资二仪以成化；大宝曰位，应五运而递昌。贵贱废兴，莫非天命？故龙颜日角，显帝王之符；电影虹光，表乾坤之瑞；不可以智竞，不可以力争。昔汉室豆分，群雄岳立。夫民离政乱，安之者哲人；德丧时危，定之者贤辅。伊尹之臣殷室，王道昏而复明；霍光之佐汉朝，皇纲否而还泰。立忠履节，爰在于斯。帝以雄武之姿，当艰难之运，栋梁之任。同乎曩时，匡正之功，异于往代。观沉溺而不拯，视颠覆而不持，乖徇国之情，有无君之迹。既而三分肇庆，黄星之应久彰；主卜启期，真人之运斯属。其天意也，岂人事乎！<br/><br/>　　【陈沈炯《祭汉武帝陵文》】臣闻：乔山虽掩，鼎湖之灵可祠；有鲁遂荒，大庭之迹不泯。伏惟陛下，降德猗兰，纂灵丰谷，汉道既登。神仙可望，射之罘于海浦。礼日观而称功，横中流于汾河，指柏梁而高宴，何其甚乐，岂不然欤。既而运属上仙，道穷晏驾，翠幕珠帘，一朝零落，茂陵玉碗，遂出人间。陵云故基，与原田而膴々；扶风余迹，带陵阜而茫茫。羁旅缧臣，岂不落泪？昔者承明见罢，严助东归；驷马可乘，长卿西返。恭闻故实，窃有愚衷；黍稷非馨，敢望徼福。爵台之心，空怆魏君；雍邱之祠，未光夏后。瞻仰徽猷，伏增凄惧。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9581.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9583.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

