<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十 文十六年，尽十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十 文十六年，尽十八年全文,孔颖达作品" />
<meta name="description" content="春秋左传正义原文阅读,卷二十 文十六年，尽十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10169.html";
var nextpage="novel-read-1018-10171.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十 文十六年，尽十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10169.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十 文十六年，尽十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:52:35<span class="divide">|</span></p>
<div class="page-body">
<div class="page-content">
<p>【经】十有六年，春，季孙行父会齐侯于阳穀，齐侯弗及盟。（及，与也。）<br/><br/>　　夏，五月，公四不视朔。诸侯每月必告朔听政，因朝於庙。今公以疾阙，不得视二月、三月、四月、五月朔也。《春秋》十二公以疾不视朔，非一也，义无所取，故特举此以表行事。因明公之实有疾，非诈齐。<br/><br/>　　[疏]注“诸侯”至“诈齐”。<br/><br/>　　○正义曰：天子颁朔於诸侯，诸侯受而藏之於祖庙，每月之朔，以特羊告庙受而施行之，遂听治此月之政，谓之视朔。因以其日，又以朝享之礼祭皇考以下，谓之朝庙。此年公疾，自二月至於五月，巳经四月不得视朔，故书公四不视朔。传称“正月，及齐平。公有疾，使季文子会齐侯”，则正月公初疾，不得视二月朔，至五月而四，故知不得视二月、三月、四月、五月朔也。《春秋》十二公，二百四十二年，计有三千馀月。公以疾不视朔，当非一也，馀皆不书，而此独书者，公身有疾不得视朔，国事不废，义无所取，因此齐侯疑公，故特举此以表行事，馀皆从可知也。《释列》曰：“鲁之群公以疾不视朔多矣，因有事而见。”一比犹释不朝王之义，是其事也。又於时，齐侯不信公实有疾，书此者，且明公实有疾，非诈齐也。史之所书，当书其始，不於二月书之，而以五月书者，二月公始有疾，未知来月瘳否，不得豫书其数。至六月公瘳，乃积前数之阙，故以五月书四也。昭二十三年，“公如晋，至河，有疾，乃复”。彼书有疾，此不言有疾者，在道而还，容有他故。昭十二年、十三年，公如晋，至河乃复，皆为晋人辞公而还，非为疾也，故须言有疾以辩之。公不视朔，唯有疾耳，无所分辩，故不书疾也。告朔，谓告於祖庙；视朔，谓听治月政。视朔由公疾而废，其告朔，或有司告之，不必废也。《论语》云：“子贡欲去告朔之饩羊。”必是废其礼而羊在，盖从是以后更有不告朔者，故欲去其羊耳。六年，闰月不告朔，经书以讥之。在后若不告朔，不复书之者，盖以闰月不告，其讥已明，故於后不复讥之。闵二年“吉禘于庄公”，已讥其速。文二年“大事于大庙”，不复讥之，当亦如彼之类，不重讥也。<br/><br/>　<br/><br/>　　六月，戊辰，公子遂及齐侯盟于郪丘。信公疾，且以赂故。郪丘，齐地。○郪音西，又七西反。<br/><br/>　　秋，八月，辛未，夫人姜氏薨。僖公夫人，文公母也。○毁泉台。泉台，台名。毁，坏之也。○坏音怪。<br/><br/>　　楚人、秦人、巴人灭庸。○巴，必麻反。<br/><br/>　　冬，十有一月，宋人弑其君杵臼。称君，君无道也。例在宣四年。○杵，昌吕反。臼，强柳反。<br/><br/>　　【传】十六年，春，王正月，及齐平。（齐前年再伐鲁，鲁为受弱，故平。○为，于伪反。）公有疾，使季文子会齐侯于阳穀，请盟。齐侯不肯，曰：“请俟君间。”间，疾瘳。（○间，如字。瘳，敕周反，差也。）<br/><br/>　　夏，五月，公四不视朔，疾也。父使襄仲纳赂于齐侯，故盟于郪丘。<br/><br/>　　有蛇自泉宫出，入于国，如先君之数。伯禽至僖公十七君。○“伯禽至僖公十七君”。《史记·鲁世家》：鲁公伯禽子考公酋，弟炀公熙，子幽公宰，弟魏公费，子厉公跃，子郑公具，子顺公濞，弟武公敖，子懿公献，弟孝公称，子惠公弗皇，子隐公息姑，弟桓公允，子庄公同，子闵公开，兄僖公申，十七也。魏公，《世本》作徽公；顺公，一作慎公。<br/><br/>　　[疏]注“伯禽”至“七君”。<br/><br/>　　○正义曰：《鲁世家》：鲁公伯禽子考公酋，弟炀公熙，子幽公圉，弟徽公氵费，子厉公擢，弟献公具，子顺公濞，弟武公敖，子懿公戏，弟孝公称，子惠公弗皇，子隐公息姑，弟桓公允，子庄公同，子闵公开，兄僖公申，周公不之鲁，从鲁公数之为十七君也。<br/><br/>　<br/><br/>　　秋，八月，辛未，声姜薨，毁泉台。鲁人以为蛇妖所出而声姜薨，故坏之。○坏音怪。<br/><br/>　　[疏]“毁泉台”。<br/><br/>　　○正义曰：蛇自宫出而毁其台，则台在宫内。人见从宫而出，毁台并毁其宫也。<br/><br/>　　○注“鲁公”至“坏之”。<br/><br/>　　○正义曰：人见蛇出而姜薨，以为台是妖之穴，仍谓此处有妖，更将为害，毁之所以绝其源，安民意也。故《释例》曰：“众蛇自泉台出，如先君之数，入於国。声姜之薨適与妖会，而国以为灾，遂毁泉台。书毁而不变文以示义者，君人之心，一国之俗，须此为安，故不讥也。”以不变文，知不讥也。不书蛇入国者，鸲鹆非鲁国之有，故书其所无。蛇是鲁地所有，姜薨不由此蛇，凡物不为灾，则不书也。<br/><br/>　<br/><br/>　　楚大饥，戎伐其西南，至于阜山，师于大林。又伐其东南，至于阳丘，以侵訾枝。戎，山夷也。大林、阳丘、訾枝皆楚邑。○饥音饥，一音机。訾，子斯反。<br/><br/>　　[疏]注“戎，山夷也”。<br/><br/>　　○正义曰：四夷之名，随方定称，则曰东夷、西戎、南蛮、北狄。其当处立名，则各从方号，故北戎病燕，齐侯伐山戎，北方得有戎，故楚西亦有戎。戎是山间之民，夷为四方总号，故云“戎，山夷也”。<br/><br/>　<br/><br/>　　庸人帅群蛮以叛楚。庸，今上庸县，属楚之小国。麇人率百濮聚於选，将伐楚。选，楚地。百濮，夷也。○麇，九伦反。濮音卜。选，息兖反，又息恋反。<br/><br/>　　[疏]注“选，楚地。百濮，夷也”。<br/><br/>　　○正义曰：将欲伐楚，聚於此地，故知是楚地也。《牧誓》，武王伐纣，有庸濮从之。孔安国云“庸濮在江汉之南”。是濮为西南夷也。《释例》曰：“建宁郡南有濮夷，濮夷无君长总统，各以邑落自聚，故称百濮也”。下云“各走其邑”，是无君长统之。<br/><br/>　<br/><br/>　　於是申、息之北门不启，备中国。<br/><br/>　　[疏]“申息之北门不启”。<br/><br/>　　○正义曰：申、息北接中国，有寇比从北来，故二邑北门不敢开也。<br/><br/>　<br/><br/>　　楚人谋徙於阪高。楚险地。○阪音反，一音扶板反。蒍贾曰：“不可。我能往，寇亦能往。不如伐庸。夫麇与百濮，谓我饥不能师，故伐我也。若我出师，必惧而归。百濮离居，将各走其邑，谁暇谋人？”乃出师。旬有五日，百濮乃罢。濮夷无屯聚，见难则散归。○蒍，于委反。屯，徒门反。聚，才住反，又如字。难，乃旦反，又如字。自庐以往，振廪同食。往，往伐庸也。振，发也。廪，仓也。同食，上下无异馔也。○庐，力於反，又音卢。廪，力甚反。次于句澨。楚西界也。○句，古侯反。筮，巿世反。使庐戢黎侵庸，戢梨，庐大夫。及庸方城。方城，庸地，上庸县东有方城亭。庸人逐之，囚子扬{穴怱}。{穴怱}，戢梨官属。○{穴怱}，初江反。三宿而逸。曰：“庸师众，群蛮聚焉，不如复大师，还复句筮师。且起王卒，合而后进。”师叔曰：“不可。师叔，楚大夫潘尫也。○卒，子忽反。尫，乌黄反。姑又与之，遇以骄之。彼骄我怒，而后可克，先君蚡冒所以服陉隰也。”蚡冒，楚武王父。陉隰，地名。○可克，或作可击。蚡，扶粉反。冒，莫报反。《史记·楚世家》云：“蚡冒卒，弟能达杀蚡冒子而代立，是为楚武王。”与杜异。陉音刑，隰音习。<br/><br/>　　[疏]注“蚡冒”至“地名”。<br/><br/>　　○正义曰：刘炫云：案《楚世家》，蚡冒卒，弟熊达杀蚡冒子而代立，是为楚武王。则蚡冒是兄，不得为父。今知不然者，以《世家》之文，多有纰缪，与经、传异者，非是一条。杜氏非不见其文，但见而不用耳。刘以《世家》而规杜，非也。言“服陉隰”，则陉隰本是他国，蚡冒始服之也。《释例》：陉隰与僖四年次于陉为一地。“颍川召陵县南有陉亭”。楚自武王始居江汉之间，则蚡冒之时，未至中土，不应巳能越申、息，服颍川之邑，疑非也。<br/><br/>　<br/><br/>　　又与之遇，七遇皆北，军走曰北。○北，如字，一音佩。唯裨、鯈、鱼人实逐之。裨、鯈、鱼、庸三邑。鱼，鱼复县，今巴东永安县。轻楚，故但使三邑人逐之。○裨，婢支反。鯈，直留反。庸人曰：“楚不足与战矣。”遂不设备。楚子乘驲，会师于临品。驲，传车也。临品，地名。○驲，人实反。传，下恋反。<br/><br/>　　[疏]注“驲，传车也”。<br/><br/>　　○正义曰：《释言》云：“驲，传也。”舍人曰：“驲，尊者之传也。”郭璞曰：“传车，驿马之名也。”<br/><br/>　<br/><br/>　　分为二队，队，部也。两道攻之。○队，徙对反，注同。子越自石溪，子贝自仞以伐庸。子越，斗椒也。石溪、仞，入庸道。○溪，苦兮反，本又作谿。贝，浦盖反；今俗本多作员，音云。仞，人慎反。秦人、巴人从楚师。群蛮从楚子盟，蛮见楚强故。遂灭庸。传言楚有谋臣，所以兴。<br/><br/>　　宋公子鲍礼於国人，鲍，昭公庶弟文公也。○鲍，步卯反。宋饥，竭其粟而贷之。年自七十以上，无不馈诒也，时加羞珍异。羞，进也。○上，时掌反。馈，其愧反。诒，以支反，又以志反，遗也。无日不数於六卿之门。数，不疏。○数音朔，注同。国之材人，无不事也；有贤材者。亲自桓以下，无不恤也。桓，鲍之曾祖。<br/><br/>　　[疏]“宋公”至“恤也”。<br/><br/>　　○正义曰：礼於国人，总言接待之也。竭其粟而贷与国之饥民也。礼，与人物曰馈。诒，遗也。馈、诒皆是与人物之名也。民年七十以上无有不馈遗以饮食也。珍异，谓非常美食。羞，进也。时加进珍异者，谓四时初出珍异之物也。无有一日不数数於六卿之门，言参请不绝也。国之贤材之人无不事公子，皆事之也。其族亲自桓公以下子孙无不恤，公子皆脤恤之也。<br/><br/>　<br/><br/>　　公子鲍美而艳，襄夫人欲通之，鲍適祖母。○艳，以验反。適，丁历反。而不可，以礼防闲。夫人助之施。昭公无道，国人奉公子鲍以因夫人。於是华元为右师，华元，督曾孙，代公子成。○施，式豉反。<br/><br/>　　[疏]注“华元督曾孙”。<br/><br/>　　○正义曰：《世本》云：华督生世子家，家生华孙御事，事生华元，右师是也。<br/><br/>　<br/><br/>　　公孙友为左师，华耦为司马，代公子卬。鳞鱹为司徒，荡意诸为司城，公子朝为司寇。代华御事。○矔，古乱反。朝，如字。初，司城荡卒，公孙寿辞司城，寿，荡之子。请使意诸为之。意诸，寿之子。既而告人曰：“君无道，吾官近，惧及焉。祸及已。弃官，则族无所庇。子，身之贰也，姑纾死焉。姑，且也。纾，缓也。○庇，必利反又悲位反。纾音舒。虽亡子，犹不亡族。”己在故也。既，夫人将使公田孟诸而杀之。公知之，尽以宝行。荡意诸曰：“盍適诸侯？”公曰：“不能其大夫，至于君祖母以及国人，君祖母，诸侯祖母之称，谓襄夫人。○盍，户腊反。称，尺证反。<br/><br/>　　[疏]注“君祖”至“夫人”。<br/><br/>　　○正义曰：哀十六年传，蒯聩告周云：“蒯聩得罪于君父君母。”谓母为君母，则祖母为君祖母矣。故云“君祖母者，诸侯祖母之称也”。昭公，成公之子，襄公之孙，故襄夫人是其祖母也。<br/><br/>　<br/><br/>　　诸侯谁纳我？且既为人君，而又为人臣，不如死！”尽以其宝赐左右以使行。行，去也。夫人使谓司城去公。对曰：“臣之而逃其难，若后君何？”言无以事后君。○难，乃旦反。<br/><br/>　　冬，十一月，甲寅，宋昭公将田孟诸。未至，夫人王姬使帅甸攻而杀之。襄夫人，周襄王姊，故称王姬。帅甸，郊甸之帅。○甸，徒近反。<br/><br/>　　[疏]注“襄夫”至“之师”。<br/><br/>　　○正义曰：《周礼·载帅》云：“以宅田士田贾田任近郊之地；以官田牛田赏田牧田任远郊之地；以公邑之田任甸地；以家邑之田任稍地；以小都之田任县地；以大都之田任彊地。”凡任地，近郊十一，远郊二十，而三甸、稍、县都皆无过十二。彼从国都而出，计远近节级而别为之名。郑玄引《司马法》：“王国百里为郊，二百里为州，甸三百里为野，稍四百里为县，五百里为都。”诸侯之与天子竟虽不同，亦当近国为郊，郊外为甸。天子之甸为公邑之田，则诸侯之甸亦公邑也。帅甸者，甸地之帅，当是公邑之大夫也。独言帅甸，无以相明，故举类言之，云郊甸之帅。其实正是甸地之帅，非郊地之帅也。<br/><br/>　<br/><br/>　　荡意诸死之。不书，不告。书曰“宋人弑其君杵臼”，君无道也。始例发於臣之罪，今称国人，故重明君罪。○重，直用反。<br/><br/>　　[疏]注“始例”至“君罪”。<br/><br/>　　○正义曰：宣四年传例曰：“凡弑君，称君，君无道也；称臣，臣之罪也。”彼是弑君大例，经下注云“例在宣四年”，指彼例也。彼虽在此之后，乃是例之初始，故谓彼为始例。彼因归生弑君而发传例，是始例，发於臣之罪也。此称宋人弑其君，文异於彼，故重明君罪，谓与彼例为重也。《释例》曰：“郑灵、宋昭文异而例同，重发以同之。”<br/><br/>　<br/><br/>　　文公即位，使母弟须为司城。代意诸。华耦卒，而使荡虺为司马。虺，意诸之弟。○虺，况鬼反。<br/><br/>　　【经】十有七年，春，晋人、卫人、陈人、郑人伐宋。（自闵、僖巳下终於《春秋》，陈侯常在卫侯上，今大夫会在卫下。传不言陈公孙宁后至，则宁位非上卿故也。）<br/><br/>　　[疏]注“自闵”至“故也”。<br/><br/>　　○正义曰：《释例·班序谱》：“自隐至庄十四年，四十二岁，卫与陈凡四会，卫在陈上。庄十五年尽僖十七年，三十五岁，凡八会，陈在卫上。”庄十六年幽盟之下注云：“齐桓始霸，楚亦始彊，陈侯介於二大国之间，而为三恪之宫，故齐桓因而进之，遂班在卫上，终於《春秋》。”但齐桓升陈於卫上，乃在庄之中年，不得以庄为始，故云自闵、僖以下终於《春秋》，陈侯常在卫上也。今此大夫会伐宋，贬之称人，而陈在卫下。襄二十六年澶渊之会，传称宋向戌后至，退在郑良霄之下。此传具历序大夫之名，不言公孙宁以后至被退。成三年传曰：“次国之上卿当大国之中，中当其下，下当其上大夫。”彼言大夫位有尊卑次序，以之升降，则公孙宁位非上卿，故降在卫下也。检《春秋》上下，亦有后至无传。而杜云后至者，则秦小子慭是也。案彼则公孙宁未必非后至，但杜弘通两解，故云非上卿耳。<br/><br/>　<br/><br/>　　夏，四月，癸亥，葬我小君声姜。<br/><br/>　　齐侯伐我西鄙。西当为北，盖经误。○西当作北，出注。<br/><br/>　　[疏]注“西当为北，盖经误”。<br/><br/>　　○正义曰：经言西鄙，传言北鄙。服虔以为再来伐鲁西鄙书，北鄙不书，讳仍见伐。案经十五年“秋，齐人侵我西鄙”。冬，“齐侯侵我西鄙”。僖二十六年，春，“齐人侵我西鄙”。“夏，齐人伐我北鄙”。皆仍见侵伐，书而不讳，此何独讳而不书？凡言讳者，讳国恶也。齐侯无道而伐我，我非有恶而可讳，何以讳其仍伐？故知正是一事，经文误耳！知非传误者，鲁求与平，即盟于穀。穀是济北穀城县也，穀在鲁北，知北鄙是也。<br/><br/>　<br/><br/>　　六月，癸未，公及齐侯盟于穀。<br/><br/>　　诸侯会于扈。昭公虽以无道见弑，而文公犹宜以弑君受讨，故林父伐宋以失所称人，晋侯平宋以无功不序，明君虽不君，臣不可不臣，所以督大教。○弑，本或作弑，音试，下同。<br/><br/>　　[疏]注“昭公”至“大教”。<br/><br/>　　○正义曰：弑君，称君，君之罪者，欲以惩创人君，使为鉴戒。不书弑者之名，以见君亦合死。其君虽则合死，要非臣所得弑。故文公宜以弑君受讨，林父称人，诸侯不序，责死者，罪弑者，所以督大教。大教，谓尊君卑臣之教也。<br/><br/>　<br/><br/>　　秋，公至自穀。无传。<br/><br/>　　冬，公子遂如齐。<br/><br/>　　【传】十七年，春晋荀林父、卫孔达、陈公孙宁、郑石楚伐宋，讨曰：“何故弑君？”犹立文公而还。卿不书，失其所也。（卿不书，谓称人。）<br/><br/>　　夏，四月，癸亥，葬声姜。有齐难，是以缓。过五月之例。○难，乃旦反，下及注皆同。<br/><br/>　　齐侯伐我北鄙，襄仲请盟。六月盟于穀。晋不能救鲁，故请服。<br/><br/>　　晋侯蒐于黄父，一名黑壤，晋地。○父音甫。壤，如丈反。遂复合诸侯于扈，平宋也。传不列诸国而言复合，则如上十五年会扈之诸侯可知也。○复，扶又反，注同。公不与会，齐难故也。书曰“诸侯”，无功也。刺欲平宋而复不能。○与音预。於是晋侯不见郑伯，以为贰於楚也。郑子家使执讯而与之书，以告赵宣子，执讯，通讯问之官。为书与宣子。○讯音信。<br/><br/>　　[疏]“使执讯而与之书”。<br/><br/>　　○正义曰：使执讯，使之行適晋也。与之书，与此执讯书，令持以告宣子。<br/><br/>　<br/><br/>　　曰：“寡君即位三年，鲁文二年。召蔡侯而与之事君。九月，蔡侯入于敝邑以行。行，朝晋也。敝邑以侯宣多之难，寡君是以不得与蔡侯偕。宣多既立穆公，恃宠专权。○偕音皆。十一月，克减侯宣多，而随蔡侯以朝于执事。减，损也。难未尽而行，言汲汲于朝晋。○汲音急。十二年，六月，归生佐寡君之嫡夷，归生，子家名。夷，大子名。○嫡，丁历反。以请陈侯于楚，而朝诸君。请陈于楚，与俱朝晋。十四年，七月，寡君又朝以蒇陈事。蒇，敕也。敕成前好。○蒇，敕展反。前好，呼报反，一本作事。<br/><br/>　　[疏]注“蒇，敕也”。<br/><br/>　　○正义曰：蒇之为敕，无正训也。先儒相传为然，贾、服皆云：蒇，敕也。<br/><br/>　<br/><br/>　　十五年，五月，陈侯自敝邑往朝于君。往年正月，烛之武往，朝夷也。将夷往朝晋。八月，寡君又往朝。以陈、蔡之密迩於楚，而不敢贰焉，则敝邑之故也。密迩，比近也。○比，毗志反。虽敝邑之事君，何以不免？免，免罪也。在位之中，一朝于襄，襄公。○朝，直遥反。而再见于君。君，灵公也。○见，贤遍反。<br/><br/>　　[疏]“一朝”至“于君”。<br/><br/>　　○正义曰：郑穆公以僖三十三年即位，晋襄公以文公六年卒。一朝于襄，三年十一月也。再见於君，十四年七月，往年八月也。或者十四年七月寡君又朝，敕成陈事。再见于君，谓往年正月烛之武往朝夷，八月寡君又朝是也。<br/><br/>　<br/><br/>　　夷与孤之二三臣相及於绛。孤之二三臣，谓烛之武、归生自谓也。绛，晋国都。<br/><br/>　　[疏]“孤之二三臣”。<br/><br/>　　○正义曰：礼，诸侯与臣民言，自谓寡人，小国之君自称曰孤。臣与他国之人言，称己君为寡君。此归生对晋称己君，当云寡君之二三臣。昭十九年，子产对晋人云：“寡君之二三臣札瘥天昏”，是其事也。此言孤者，盖郑伯身自对晋，或自称孤。归生因即以孤言其君也。<br/><br/>　<br/><br/>　　虽我小国，则蔑以过之矣。今大国曰：‘尔未逞吾志。’敝邑有亡，无以加焉。古人有言曰：‘畏首畏尾，身其馀几？’言首尾有畏，则身中不畏者少。○几，居岂反。又曰：‘鹿死不择音。’音，所茠荫之处。古字声同，皆相假借。○茠，虚求反。荫，於鸩反。<br/><br/>　　[疏]注“音所”至“假借”。<br/><br/>　　○正义曰：《释言》云：“庇、庥，荫也。”舍人曰：“庇，蔽也。茠，依止也。”郭璞曰：“今荫为茠。”杜意言本当作荫，古字声同，皆相假借。故传作音，言鹿死不择庇荫之处，喻巳不择所从之国，欲从楚也。服虔云：鹿得美草，呦呦相呼，至於困迫将死，不暇复择善音，急之至也。刘炫从服说，以为音声，谓不择音声而出之而难杜。今知不然者，以传云“铤而走险，急何能择”，言走险，论其依止之处，以其怖急，得险则停，不能选择宽静茠荫之所。传文所论，止言其出处所在，不论音声好恶，故杜不依服义。刘以为音声而规杜，非也。<br/><br/>　<br/><br/>　　小国之事大国也，德，则其人也；以德加已，则以人道相事。不德，则其鹿也，铤而走险，急向能择？铤，疾走貌。言急则欲荫茠於楚，如鹿赴险。○铤，他顶反。芘，必利反，又悲位反，本或作茠。<br/><br/>　　[疏]注“铤，疾走貌”。<br/><br/>　　○正义曰：铤文连走，故为疾走貌。<br/><br/>　<br/><br/>　　命之罔极，亦知亡矣，言晋命无极。将悉敝赋以待於鯈。唯执事命之！鯈，晋、郑之竟。言欲以兵距晋。○鯈，直留反。竟音境。文公二年，六月，壬申，朝于齐。郑文二年六月壬申，鲁庄二十三年六月二十四日。四年，二月，壬戌，为齐侵蔡，鲁庄二十五年二月无壬戌，壬戌，三月二十日。○为，于伪反。亦获成於楚。郑与楚成。居大国之间，而从於强令，岂其罪也？令，号令也。大国若弗图，无所逃命！”<br/><br/>　　晋巩朔行成於郑，赵穿、公婿池为质焉。赵穿，卿也。公婿池，晋侯女婿。○巩，九勇反。质音致，下同。<br/><br/>　　秋，周甘歜败戎于邥垂，乘其饮酒也。歜，周大夫。邥垂，周地，河南新城县北有垂亭。为成元年晋侯平戎于王张本。○歜，昌欲反。邥音审。○冬，十月，郑大子夷、石楚为质于晋。夷，灵公也。石楚，郑大夫。<br/><br/>　　襄仲如齐，拜穀之盟。复曰：“臣闻齐人将食鲁之麦。以臣观之，将不能。齐君之语偷。臧文仲有言曰：‘民主偷，必死。’”偷，犹苟且。偷，他侯反。<br/><br/>　　【经】十有八年，春，王二月，丁丑，公薨于台下。<br/><br/>　　秦伯罃卒。无传，未同盟而赴以名。○罃，於耕反。<br/><br/>　　夏，五月，戊戌，齐人弑其君商人。不称盗，罪商人。<br/><br/>　　[疏]注“不称盗，罪商人”。<br/><br/>　　○正义曰：弑君称臣，臣之罪，贱臣弑君则称盗。哀四年“盗杀蔡侯申”是也。盗字当臣名之，处以贱，不得书名，变文谓之盗耳。此弑商人者，邴歜、阎职，亦应书盗。不称盗弑者，罪商人，今从弑君称君之例也。<br/><br/>　<br/><br/>　　六月，癸酉，葬我君文公。<br/><br/>　　秋，公子遂、叔孙得臣如齐。书二卿，以两事行，非相为介。○介音界。<br/><br/>　　[疏]注“书二”至“为界”。<br/><br/>　　○正义曰：卿为卿介则书使，不书介。僖二十六年，公子遂、臧孙辰如楚乞师。书遂，不书辰，是其正也。襄十四年季孙宿、叔老并书之者，晋人敬之。自尔以后，晋人轻鲁币而益敬其使，故特两书之，於法不应书也。此传称“惠公立故，且拜葬”，是以两事行，非相为介，故并书之耳。定六年“季孙斯、仲孙何忌如晋”，传称桓子献郑俘，孟孙报夫人之弊，亦以两事行，故并书之。但彼非是同时受命，经应各自为文；但以晋人轻之，故不各自别书，与此意少异也。<br/><br/>　<br/><br/>　　冬，十月，子卒。先君既葬，不称君者，鲁人讳弑，以未成君书之。子，在丧之称。○弑，申志反；本又作杀之。称，尺证反。<br/><br/>　　[疏]注“先君”至“之称”。<br/><br/>　　○正义曰：“齐公子商人弑其君舍”，以先君既葬，故称君也。此亦先君既葬不称君者，鲁人讳弑成君，以未成君书之也。子者，葬前在丧之称也。若言犹在丧而自卒然，讳之也。《释例》曰：“公子恶，鲁之正適。嗣位免丧则鲁君也。襄仲舒倚齐而弑之，国以为讳。故不称君，若言君之子也。”<br/><br/>　<br/><br/>　　夫人姜氏归于齐。<br/><br/>　　季孙行父如齐。无传。<br/><br/>　　莒弑其君庶其。称君，君无道也。<br/><br/>　　[疏]注“称君君无道也”。<br/><br/>　　○正义曰：楚世子商臣弑君言臣子，此传称大子仆，因国人以弑纪公，不称世子而称臣者，以见君无道。传言“多行无礼於国”，是其无道之状。十六年，“宋人弑其君杵臼”，称国又称人；此直云莒弑其君庶其，不称人者，《释例》曰：“刘、贾、许、颍以为君恶及国朝，则称国以弑，君恶及国人，则称人以弑。案传郑灵、宋昭，经文异而例同，故重发以同之。子弑其父，又嫌异於他臣，亦重明其不异。既不碎辩国之与人，而传云：‘莒纪公多行无礼於国，大子仆因国人以弑之。’经但称国，不称人，知国之与人，虽言别而事同也。”<br/><br/>　<br/><br/>　　【传】十八年，春，齐侯戒师期，（将以伐鲁。）而有疾。医曰：“不及秋，将死。”公闻之，卜，曰：“尚无及期！”（尚，庶几也，欲令先师期死。○令，力呈反。先，悉荐反，下同。）惠伯令龟。（以卜事告龟。）<br/><br/>　　[疏]注“以卜事告龟”。<br/><br/>　　○正义曰：《周礼·大卜》“大祭祀则视高命龟”。郑玄云：“命龟，告龟以所卜之事。”《士丧礼》卜葬命龟云：“哀子某，来日某卜葬其父某甫考降，无有近悔。”如此之类，是令龟之辞也。令者，告令使知其意，与命同也。<br/><br/>　<br/><br/>　　卜楚丘占之，曰：“齐侯不及期，非疾也；君亦不闻。言君先齐侯终。令龟有咎。”言令龟者亦有凶咎，见於卜兆，为惠伯死张本。○见，贤遍反。二月，丁丑，公薨。<br/><br/>　　齐懿公之为公子也，与邴歜之父争田，弗胜。及即位，乃掘而刖之，断其尸足。○邴音丙，又彼病反。歜，昌欲反。掘，其勿反，又其月反。刖音月，又五刮反。断，丁管反。而使歜仆。仆，御也。纳阎职之妻，而使职骖乘。骖乘，陪乘。○骖，七南反。乘，绳证反，注同。<br/><br/>　　夏，五月，公游于申池。齐南城西门名申门，齐城无池，唯此门左右有池，疑此则是。二人浴于池。歜以扑抶职。扑，箠也。抶，击也。欲以相感激。○扑，普卜反，字宜从手；作木边，非也。抶，敕乙反。箠，市（缺）反，又之（缺）反。激，古历反。职怒。歜曰：“人夺女妻而不怒，一抶女，庸何伤？”职曰：“与刖其父而弗能病者何如？”言不以父刖为病恨。○女音汝。乃谋弑懿公，纳诸竹中。归，舍爵而行。饮酒讫，乃去。言齐人恶懿公，二人无所畏。○舍音赦，置也。恶，乌路反。齐人立公子元。桓公子惠公。<br/><br/>　　六月，葬文公。<br/><br/>　　秋，襄仲、庄叔如齐。惠公立故，且拜葬也。襄仲贺惠公立，庄叔谢齐来会葬。<br/><br/>　　文公二妃。敬嬴生宣公。敬嬴嬖，而私事襄仲。宣公长，而属诸襄仲。襄仲欲立之，叔仲不可。叔仲，惠伯。○嬴音盈。嬖，必计反。长，丁丈反。属音烛。仲见于齐侯而请之。齐侯新立，而欲亲鲁，许之。○见，贤遍反。<br/><br/>　　[疏]“襄仲”至“许之”。<br/><br/>　　○正义曰：恶是齐甥，齐侯许废恶者，恶以世適嗣立，不受齐恩，宣以非分得国，荷恩必厚，齐侯新立，欲亲鲁为援，故许之。<br/><br/>　<br/><br/>　　冬，十月，仲杀恶及视，而立宣公。恶，大子。视，其母弟。杀视不书，贱之。书曰“子卒”，讳之也。仲以君命召惠伯，诈以子恶命。<br/><br/>　　[疏]注“诈以子恶命”。<br/><br/>　　○正义曰：传因杀恶之下，即云“而立宣公”，其实宣公之立，当在惠伯死后。恶虽已死，未告外人，故诈以子恶之命召惠伯使入。公冉务人疑其宫内有变，谓非子恶之命，故云“入必死。”耳亦未是审知恶已死也。<br/><br/>　<br/><br/>　　其宰公冉务人止之，曰：“入必死。”叔仲曰：“死君命可也。”公冉务人曰：“若君命，可死；非君命，何听？”弗听，乃入，杀而埋之马矢之中。惠伯死不书者，史畏襄仲，不敢书杀惠伯。○听，吐定反。公冉务人奉其帑以奔蔡，既而复叔仲氏。不绝其后。<br/><br/>　　“夫人姜氏归于齐”，大归也。恶、视之母出姜也。嫌与有罪出者异，故复发传。○复，扶又反。将行，哭而过市，曰：“天乎！仲为不道，杀適立庶。”市人皆哭。鲁人谓之哀姜。所谓出姜，不允於鲁。○过，古禾反，又古卧反。適，丁历反。<br/><br/>　　莒纪公子生大子仆，又生季佗，爱季佗而黜仆，且多行无礼於国。纪，号也。莒夷无谥，故有别号。○佗，徒何反。仆因国人以杀纪公，以其宝玉来奔，纳诸宣公。公命与之邑，曰：“今日必授！”季文子使司寇出诸竟，曰：“今日必达！”未见公而文子出之，故来不书。○竟音境。公问其故。季文子使大史克对曰：“先大夫臧文仲教行父事君之礼，行父奉以周旋，弗敢失队，曰：‘见有礼於其君者，事之，如孝子之养父母也；见无礼於其君者，诛之，如鹰鹯之逐鸟雀也。’先君周公制《周礼》曰：‘则以观德，则，法也。合法则为吉德。○大史音泰。队，直类反。养，馀亮反。鹰，於陵反。鹯，之然反；《说文》，止仙反；《字林》，巳仙反。<br/><br/>　　[疏]“如鹰鹯之逐鸟雀”。<br/><br/>　　○正义曰：《释鸟》云“鹰，来鸠”，郭璞曰：“来当为爽字之误耳。《左传》作爽鸠是也。”又云“晨风鹯”，舍人曰：“晨风，名鹯鹯，挚鸟名。”郭璞曰：“鹞属也。”<br/><br/>　<br/><br/>　　德以处事，处，犹制也。事以度功，度，量也。○度，待洛反，注及下同。功以食民。’食，养也。○食音嗣，注同。作《誓命》曰：‘毁则为贼，誓，要信也。毁则，坏法也。○坏音怪。掩贼为藏。掩，匿也。○匿，女乙反。窃贿为盗，贿，财也。盗器为奸。器，国用也。主藏之名，以掩贼为名。赖奸之用，用奸器也。为大凶德，有常无赦。刑有常。在《九刑》不忘！’”誓命以下，皆《九刑》之书，《九刑》之书今亡。<br/><br/>　　[疏]“先君”至“不忘”。<br/><br/>　　○正义曰：言“制《周礼》曰”，“作《誓命》曰”，谓制礼之时，有此语为此誓耳。此非《周礼》之文，亦无《誓命》之书。在后作《九刑》者，记其《誓命》之言，著於《九刑》之书耳。德者，得也。自得於心，心之所得，有恶有善，欲知善恶，以法观之，合法则为吉德，不合法则为凶德。故曰“则以观德”也。既有善德，乃能制断事宜，故曰“德以处事”也。既为其事，务求成功，度量功勋，必功成乃善，故曰“事以度功”也。民不自治，立君牧养，作事成功，所以养食下民，故曰“功以食民”也。其意言在上位者，必有法则，乃为养民之主。将言莒仆无可法则，故言此以张本也。又作要信誓命以戒后人，曰有人毁法则者是为贼，言其贼败法也。掩匿贼人是为藏，言其藏罪人也。窃人财贿谓之为盗，盗人器用谓之为奸，主为藏匿罪人之名，恃赖奸人所盗之用，为极大之凶德。有常刑无赦，其事在《九刑》之书，不遗忘也。以宣公容纳莒仆为主藏，受其宝玉为赖奸，故举此以极谏也。<br/><br/>　　○注“誓命”至“今亡”。<br/><br/>　　○正义曰：昭六年传曰：“夏有乱政而作《禹刑》，商有乱政而作《汤刑》，周有乱政而作《九刑》，三辟之兴，皆叔世也。”叔世，谓衰世，世衰民慢，作严刑以督之。称其创制圣王以为所作之法，夏作禹刑，商作汤刑，则周作九刑，作周公之刑也。此云周公作《誓命》，其事在《九刑》，知自《誓命》以下，皆《九刑》之书所载也。谓之九刑，必其诸法有九，而九刑之书今亡，不知九者何谓。服虔云：正刑一，议刑八。即引《小司寇》八议，议亲、故、贤、能、功、贵、勤、宾之辟，此八议者，载於《司寇》之章，周公已制之矣。后世更作，何所复加？且所议八等之人，就其所犯正刑，议其可赦以否，八者所议，其刑一也，安得谓之八刑？杜知其不可，故不解之。<br/><br/>　<br/><br/>　　行父还观莒仆，莫可则也。还，犹周旋。○还音旋。孝敬、忠信为吉德，盗贼、藏奸为凶德。夫莒仆，则其孝敬，则弑君父矣；则其忠信，则窃宝玉矣。其人，则盗贼也；其器，则奸兆也。兆，域也。保而利之，则主藏也。以训则昏，民无则焉。不度於善，度，居也。而皆在於凶德，是以去之。昔高阳氏有才子八人，高阳，帝颛顼之号。八人，其苗裔。○去，起吕反。颛音专。顼，许玉反。裔，以制反。<br/><br/>　　[疏]注“高阳氏”至“苗裔”。<br/><br/>　　○正义曰：先儒旧说，及谯周《考史》，皆以颛顼、帝喾为帝之身号。高阳、高辛皆国氏土地之号。高阳次少昊，高辛次高阳，尧承高辛之后。孔子之录《尚书》，自尧为始。史籍之说皇帝，其言不经。《大戴礼·五帝德》、司马迁《五帝纪》皆言颛顼、帝喾代别一人。《春秋纬·命历序》颛顼传九世，帝喾传八世，典籍散亡，无以取信。要二帝子孙至舜时始用，必非帝之亲子。其八人者，不能知其出生、本系、枝派远近，故略言其苗裔耳。<br/><br/>　<br/><br/>　　苍舒、隤岂攵、梼戭、大临、尨降、庭坚、仲容、叔达，此即垂、益、禹、皋陶之伦。庭坚即皋陶字。○隤，徒回反。岂攵，五才反，一音五回反；韦昭音瑰。梼，直由反；韦昭音桃。戭，以善反；《汉书》作寅攵；韦昭已震反。尨，莫江反。降，下江反。陶音遥。<br/><br/>　　[疏]注“此即”至“陶字”。<br/><br/>　　○正义曰：司马迁采帝系《世本》以为《史记》，其《夏本纪》称禹是颛顼之后，《秦本纪》称皋陶是颛顼之后，伯益则皋陶之子。垂之所出，史无其文。旧说相传，亦出颛顼，故云此即垂、益、禹、皋陶之伦也。服虔云：八人，禹、垂之属也。六年传“臧文仲闻六与蓼灭，云：‘皋陶庭坚不祀忽诸。’”知庭坚、皋陶为一人，其馀则不知谁为禹，谁为益，故云之伦之属，不敢斥言也。班固《汉书》有《古今人表》，铨量古人为九等之次，虽知禹、益必在八恺，稷、契必在八元，不能识知其人，不得自相分配，故八元、八恺与皋陶、禹稷并不出其名，亦为不知故也。郑玄注《论语》云：“皋陶为士师，号曰庭坚。”杜云庭坚皋陶字者，古人名之与字，难得审知，言字者，明其是一人也。<br/><br/>　<br/><br/>　　齐、圣、广、渊、明、允、笃、诚，天下之民谓之八恺。齐，中也。渊，深也。允，信也。笃，厚也。恺，和也。○恺，开在反。<br/><br/>　　[疏]“齐圣”至“八恺”。<br/><br/>　　○正义曰：此并序八人，总言其德。或原其心，或据其行，一字为一事，其义亦更相通。齐者，中也。率心由道，举措皆中也。圣者，通也。博达众务，庶事尽通也。广者，宽也。器宇宏大，度量宽弘也。渊者，深也。知能周备，思虑深远也。明者，达也。晓解事务，照见幽微也。允者，信也。终始不愆，言行相副也。笃者，厚也。志性良谨，交游款密也。诚者，实也。秉心纯直，布行贞实也。以其德行如是，天下之民为其美目，谓之八恺。恺，和也。言其和於物也。《孟子》曰：“柳下惠，圣人之和者也”。<br/><br/>　　○注“齐中”至“和也”。<br/><br/>　　○正义曰：“齐，中”，《释言》文。“允，信”，“笃，厚”，《释诂》文。恺训为乐，乐亦和也。深水谓之渊，故渊为深也。<br/><br/>　<br/><br/>　　高辛氏有才子八人，高辛，帝喾之号，八人，亦其苗裔。○喾，苦毒反。伯奋、仲堪、叔献、季仲、伯虎、仲熊、叔豹、季貍，此即稷、契、朱虎、熊罴之伦。○奋，甫问反。熊音雄。貍，力之反。契，息列反，依字当作契，古文作高。罴，彼皮反。<br/><br/>　　[疏]注“此即”至“之伦”。<br/><br/>　　○正义曰：契后为殷，稷后为周。《史记》殷周皆为帝喾之后也。此言伯虎、仲熊；《尚书》有朱虎、熊罴。二者其字相类，知此即稷、契、朱虎、熊罴之伦也。《尚书》更有夔龙之徒，亦应有在元恺之内者，但更无明证，名字又殊，不知与谁为一，故不复言之。《史记》稷、契皆为帝喾之子，而上句注云“其苗裔”者，《史记》尧亦帝喾之子，则稷、契、尧、之亲弟。以尧之圣，有大德之弟，久而不知，舜始举用。以情而测，理必不然。旦云世济其美，其间必应累世，不容高辛之下即至其身。马迁传闻於人，未必尽得其实。《世族谱》取《史记》之说，又从而讥之云“案鲧则舜之五世从祖父也。而及舜共为尧臣，尧则舜之三从高祖，而妻其女，此《史记》之疑者”。然则以其不可悉信，故言苗裔以该之。<br/><br/>　<br/><br/>　　忠、肃、共、懿、宣、慈、惠、和，天下之民谓之八元。肃，敬也。懿，美也。宣，徧也。元，善也。○徧音遍。<br/><br/>　　[疏]“忠肃”至“八元”。<br/><br/>　　○正义曰：此亦总言其德，於义亦得相通。忠者，与人无隐，尽心奉上也。肃者，敬也。应机敏达，临事恪勤也。共者，治身克谨，当官理治也。懿者，美也。保已精粹，立行纯厚也。宣者，徧也。应受多方，知思周遍也。慈者，爱出於心，恩被於物也。惠者，性多哀矜，好拯穷匮也。和者，体度宽简物，无乖争也。以其德行如是，天下之民为之美目，谓之八元。元，善也。言其善於事也。《论语》曰：“善人为邦百年，亦可以胜残去杀矣”。<br/><br/>　　○注“肃敬”至“善也”。<br/><br/>　　○正义曰：“肃，敬”，《释训》文。“懿，美”，《释诂》文。“宣，徧”，《释言》文。《易·文言》曰：“元者，善之长也。”<br/><br/>　<br/><br/>　　此十六族也，世济其美，不陨其名。济，成也。陨，队也。○陨，于敏反。队，直类反。<br/><br/>　　[疏]“此十六”至“其名”。<br/><br/>　　○正义曰：此十六人耳，而谓之族者，以其各有亲属，故称族也。世济其美，后世承前世之美。不陨其名，不队前世之美名。言其世有贤人，积善而至其身也。刘炫云：各有大功，皆赐氏族，故称族。<br/><br/>　<br/><br/>　　以至於尧，尧不能举。舜臣尧，举八恺，使主后土，后土，地官。禹作司空，平水土，即主地之官。<br/><br/>　　[疏]注“后土”至“之官”。<br/><br/>　　○正义曰：后，训君也。天称皇天，故地称后土。《舜典》云：“伯禹作司空。”《吕刑》云：“禹平水土。”则禹是主地之官，故云“主后土”也。<br/><br/>　<br/><br/>　　以揆百事，莫不时序，地平天成。揆，度也。成，亦平也。○揆，葵癸反。<br/><br/>　　[疏]“以揆”至“天成”。<br/><br/>　　○正义曰：用禹为土，后土之官。令以揆度百事，百事无不揆度，於是皆有次序，得地平其化，天成其施。言有成功也。<br/><br/>　　○注“揆度”至“平也”。正义曰：“揆，度”，《释言》文。度百事者，令之豫自筹度，为之数量法制，事成则平其可否，使之总众务也。“地平天成”，《大禹谟》之文。孔安国云：“水土治曰平。五行叙曰成。”《释诂》云：“成，平也。”是成亦为平，其义一也。<br/><br/>　<br/><br/>　　举八元，使布五教于四方，契作司徒，五教在宽，故知契在八元之中。○契，斯列反。<br/><br/>　　[疏]注“契作”至“之中”。<br/><br/>　　○正义曰：《舜典》云：“帝曰：‘契，百姓不亲，五品不逊，汝作司徒，敬敷五教在宽。’”《尚书》“契敷五教”，此云“举八元，使布五教”。以此故知契在八元中也。然则《尚书》禹作司空，此云“举八恺，使主后土”，以此亦知禹在八恺中也。但不知八恺之中，何者是禹？八元之中，何者是契耳？主后土，布五教，是事之大者，故举以为言，非是各令八人共主一事。故主土唯禹，主教唯契，馀当别有所主，或助而为之。《尚书》称益佐禹治水，是其助之事也。<br/><br/>　<br/><br/>　　父义、母慈、兄友、弟共、子孝，内平外成。内诸夏，外夷狄。○夏，户雅反。<br/><br/>　　[疏]“父义”至“外成”。<br/><br/>　　○正义曰：一家之内，父、母、兄、弟、子，尊卑有五品。父不义，母不慈，兄不友，弟不共，子不孝，是五品不逊顺也。故使契为司徒，布五教於四方：教父以义，教母以慈，教兄以友，教弟以共，教子以孝，是之谓五教。此五教可常行，又谓之五典也。诸夏夷狄皆从其教，是为内平外成。所云“五典克从”，即此内平外成之谓也。<br/><br/>　<br/><br/>　　昔帝鸿氏有不才子，帝鸿，黄帝。掩义隐贼，好行凶德，丑类恶物顽嚚不友，是与比周，丑，亦恶也。比，近也。周，密也。○好，呼报反。嚚，鱼巾反。心不则德义之经为顽，口不道忠信之言为嚚。比，毗志反。天下之民谓之浑敦。谓驩兜。浑敦，不开通之貌。○浑，户本反。敦，徒本反。驩，呼端反。兜，都侯反。<br/><br/>　　[疏]“掩义”至“浑敦”。<br/><br/>　　○正义曰：掩盖义事而不行，隐蔽其外，而阴为贼害也。其有凶丑之类，秽恶之物，心顽而不则德义之经，口嚚而不道忠信之言，如此恶人不可与之亲友者，此不才子於是与之相附近，相亲密。言恶人所爱，爱同已者也。以其为恶如是，故天下之民为之恶目，谓之浑敦。浑敦，不开通之貌，言其无所知也。服虔用《山海经》，以为驩兜人面马喙，浑敦亦为兽名。<br/><br/>　　○注“丑亦”至“密也”。<br/><br/>　　○正义曰：丑亦恶也，物亦类也，指谓恶人等辈，重复而言之耳。比，是相近也。周，是亲密也。唯是亲爱之义，非为善恶之名。《论语》云：“君子周而不比，小人比而不周。”以君子小人相对。故郑玄云：“忠信为周，阿党为比。”观文为说也。<br/><br/>　　○注“谓驩”至“之貌”。<br/><br/>　　○正义曰：此传所言说《虞书》之事。彼云四罪，谓共工、驩兜、三苗、鲧也。此传四凶，乃谓之浑敦、穷奇、梼杌、饕餮。检其事，以识其人。《尧典》帝言共工之行，云“靖言庸违”，传说穷奇之恶，云“靖谮庸回”，二文正同。知穷奇是共工也。《尧典》帝求贤人，驩兜举共工应帝，是与共工相比。传说浑敦之恶，云“丑类恶物，是与比周”，知浑敦是驩兜也。《尧典》帝言鲧行，云“咈哉，方命圯族”，传说梼杌之罪，云告顽舍嚚，“傲狠明德”，即是咈戾圯族之状。且鲧是颛顼之后，知梼杌是鲧也。《尚书》无三苗罪状，既甄去三凶，自然饕餮是三苗矣。先儒尽然，更无异说，皆以行状验而知之也。《庄子》称，南方之神，其名为儵，北方之神，其名为忽，中央之神，其名为混沌。混沌无七窍，儵忽为凿之，一日为一窍，七日而混沌死。混沌与浑敦，字之异耳。《庄子》虽则寓言，要以无窍为混沌，是浑敦为不开通之貌。此四凶者，浑敦、梼杌以状貌为之名；穷奇、饕餮以义理为之名。古人之意自异耳。服虔案《神异经》云：梼杌状似虎，毫长二尺，人面虎足，猪牙，尾长丈八尺，能斗不退。饕餮，兽名，身如牛人，面目在腋下，食人。<br/><br/>　<br/><br/>　　少皞氏有不才子，少皞，金天氏之号，次黄帝。○少，诗照反，注同。皞，胡老反。<br/><br/>　　[疏]注“少皞”至“黄帝”。<br/><br/>　　○正义曰：金天，国号少皞，身号。谯周云：金天氏能脩大皞之法，故曰少皞也。其次黄帝，则昭十七年传有其事。<br/><br/>　<br/><br/>　　毁信废忠，崇饰恶言靖谮庸回，服谗蒐慝，以诬盛德，崇，聚也。靖，安也。庸，用也。回，邪也。服，行也。蒐，隐也。慝，恶也。盛德，贤人也。○蒐，所留反。慝，他得反。邪，似嗟反。<br/><br/>　　[疏]“毁信”至“盛德”。<br/><br/>　　○正义曰：毁信者，谓信不足行，毁坏之也。废忠者，谓忠为无益，废弃之也。以恶言为善，尊崇脩饰之。安於谗谮，信用回邪，常行谗疾，阴隐为恶，以诬罔盛德之贤人也。天下之民谓之穷奇，言其行穷困，所好奇异也。<br/><br/>　　○注“崇聚”至“人也”。<br/><br/>　　○正义曰：《释诂》云：“崇，充也”。舍人曰：威大充盛。大亦集聚之义，故崇为聚也。“庸，用”，“靖，安”，“回，邪”，“慝，恶”，常训也。服从是奉行之义也。蒐索，隐伏，是蒐得为隐也。服虔亦以蒐为隐，隐慝谓阴隐为恶也。成德，谓成就之德，故为贤人也。定本“成德”为“盛德”。<br/><br/>　<br/><br/>　　天下之民谓之穷奇。谓共工。其行穷，其好奇。○奇，其宜反。共音恭。行，下孟反。好，呼报反。<br/><br/>　　[疏]注“谓共”至“好奇”。<br/><br/>　　○正义曰：孔安国云“共工，官称”也。其人为此官，故《尚书》举其官也。行恶终必穷，故云其行穷也。好恶，言好谗慝，是所好奇异於人也。<br/><br/>　<br/><br/>　　颛顼有不才子，不可教训，不知话言，话，善也。○话，户快反。告之则顽，德义不入心。舍之则嚚，不道忠信。○舍音赦。傲很明德，以乱天常，天下之民谓之梼杌。谓鲧梼杌。顽凶无俦匹之貌。○傲，五报反。很，户恳反。梼，徒刀反。杌，五忽反。鲧，古本反。此三族也，世济其凶，增其恶名，以至于尧，尧不能去。方以宣公比尧，行父比舜，故言尧亦不能去，须贤臣而除之。○去，起吕反，注及下皆同。<br/><br/>　　[疏]注“方以”至“除之”。<br/><br/>　　○正义曰：宣公不能去莒仆，而行父能去之，恐宣公以不去之为耻，行父以去之为专，史克方以宣公比尧，行父比舜，故言尧朝有四凶，尧亦不能去，须贤臣而除之，所以雪宣公不去之耻，解行父专檀之失也。然则圣主莫过於尧，任贤，王政所急，大圣之朝，不才总萃，虽曰帝其难之，且复何其甚也！此四凶之人，才实中品，虽行有不善，未有大恶，故能仕於圣世，致位大官。自非圣舜登庸，大禹致力，则滔天之害未或可平。以舜、禹之成功，见此徒之多罪。勋业既谢，愆衅自生，为圣所诛，其咎益大。且虞史欲盛章舜德，归罪恶於前人。史克以宣公比尧，同四凶於莒仆，此等并非下愚，未有大恶，其为不善，唯帝所知。《尚书》将言求舜以见帝之知人。此传安慰宣公，故言尧不能去。辞各有为，情颇增甚。学者当以意达文，不可即以为实。<br/><br/>　<br/><br/>　　缙云氏有不才子，缙云，黄帝时官名。<br/><br/>　　[疏]注“缙云”至“官名”。<br/><br/>　　○正义曰：昭十七年传称黄帝以云名官，故知缙云，黄帝时官。名字书“缙，赤缯也”。服虔云：夏官为缙云氏。<br/><br/>　<br/><br/>　　贪于饮食，冒于货贿，侵欲崇侈，不可盈厌，聚敛积实，不知纪极，不分孤寡，不恤穷匮，冒，亦贪也。盈，满也。实，财也。○厌，於艳反。匮，其愧反。<br/><br/>　　[疏]“货贿”。<br/><br/>　　○正义曰：郑注《周礼》云：“金玉曰货，布帛曰贿。”<br/><br/>　<br/><br/>　　天下之民以比三凶，非帝王子孙，故别以比三凶。谓之饕餮。贪财为饕，贪食为餮。○饕，他刀反。餮，他结反。<br/><br/>　　[疏]注“贪财”至“为餮”。<br/><br/>　　○正义曰：此无正文，先儒贾、服等相传为然。<br/><br/>　<br/><br/>　　舜臣尧，为尧臣。<br/><br/>　　[疏]注“为尧臣”。<br/><br/>　　○正义曰：昭七年传称“王臣公，公臣大夫”，谓王以公为臣，公以大夫为臣，皆是上臣下也。而此云“舜臣尧”，谓为臣以事尧，乃是下臣上也。文同义异，意足相顾，故辩之云“为尧臣”。<br/><br/>　<br/><br/>　　宾于四门，辟四门，达四聪，以宾礼众贤。○辟，婢亦反。聪，本亦作“{穴忽}”，七工反。<br/><br/>　　[疏]注“辟四”至“众贤”。<br/><br/>　　○正义曰：宾于四门是礼贤之事，而《舜典》下文云：“辟四门，明四目，达四聪。”言开辟四方之门未开者，广视听於四方，使天下无壅塞，亦是宾礼众贤之事。意同於上，故引以解之。<br/><br/>　<br/><br/>　　流四凶族，案四凶罪状而流放之。浑敦、穷奇、梼杌、饕餮，投诸四裔，以御螭魅。投，弃也。裔，远也。放之四远，使当螭魅之灾。螭魅，山林异气所生，为人害者。○御，鱼吕反。螭，敕知反，山神兽形。魅，亡备反；《说文》作鬽，云，老精物也；鬽或从未。<br/><br/>　　[疏]注“投弃”至“害者”。<br/><br/>　　○正义曰：投者，掷去，故为弃也。《舜典》云：“流共工于幽州，放驩兜于崇山，窜三苗于三危，殛鲧于羽山。四罪而天下咸服。”孔安国云：“幽洲，比裔；崇山，南裔；三危，西裔；羽山，东裔。”在海中，是放之四方之远处。螭魅若欲害人，则使此四者当彼螭魅之灾，令代善人受害也。宣三年传王孙满说九鼎云：“铸鼎象物，百物而为之备”，“民入川泽、山林，不逢不若。螭魅罔两莫能逢之。”知螭魅是山林异气所生，为人害者也。<br/><br/>　<br/><br/>　　是以尧崩而天下如一，同心戴舜，以为天子，以其举十六相，去四凶也。故《虞书》数舜之功，曰‘慎徽五典，五典克从’无违教也。徽，美也。典，常也。此八元之功。○戴，多代反。相，息亮反，下注同。去，起吕反。数，色主反。徽，许归反。曰‘纳于百揆，百揆时序’，无废事也。此八恺之功。曰‘宾于四门，四门穆穆’无凶人也。流四凶。<br/><br/>　　[疏]“故虞”至“人也”。<br/><br/>　　○正义曰：此《虞书·舜典》之篇也，三事六句，《舜典》本文。其云“无违教也”，“无废事也”，“无凶人也”，是史克解《虞书》之意也。每引一事，以一句解之，故每事言曰。<br/><br/>　<br/><br/>　　舜有大功二十而为天子，举十六相，去四凶也。今行父虽未获一吉人，去一凶矣。於舜之功，二十之一也，庶几免於戾乎！”史克激称以辨宣公之惑，释行父之志，故其言美恶有过辞，盖事宜也。○激，古历反。<br/><br/>　　[疏]注“史克”至“宜也”。<br/><br/>　　○正义曰：宣公贪宝玉而受莒仆，为惑巳大；行父违君命而逐出之，其专巳甚。故史克激扬而言舜之事尧，以辨宣公之惑，以解行父之志。方欲盛谈善恶，说事必当增甚。故其言美恶有大过之辞。言美则大美，言恶则大恶。禹则鲧之子也，说禹则云“世济其美”；言鲧则云“世济其凶”。明其馀亦有大过，非其实也，盖事势宜然耳。何休以为孔子云：“荡荡乎尧之为君，唯天为大，唯尧则之。”今如《左氏》，尧在位数十年，久抑元恺而不能举，养育凶人以为民害而不能去，则孔子称尧虚言也。桀、纣为恶一世则诛，四凶历数千岁而无诛放，《易》云“积不善之家，必有馀殃”，虚言也。《左氏》为短。但尧之为君，能举十六相，去四凶，四凶之人未必世济其恶。但史克欲明行父之志，欲辨宣公之惑，故美恶过辞，具於此注。何休之难不足疑也。<br/><br/>　<br/><br/>　　宋武氏之族道昭公子，将奉司城须以作乱。文公弑昭公，故武族欲因其子以作乱。司城须，文公弟。○宋武氏之族，本或作武、穆之族者，后人取下文妄加也。道音导。十二月，宋公杀母弟须及昭公子，使戴、庄、桓之族攻武氏於司马子伯之馆，戴族，华乐也。庄族公孙师也。桓族，向、鱼鳞荡也。司马子伯，华耦也。○向，舒亮反。遂出武、穆之族。穆族党於武氏故。使公孙师为司城。公孙师，庄公之孙。公子朝卒，使乐吕为司寇，以靖国人。乐吕，戴公之曾孙，为宣三年宋师围曹传。<br/><br/>　　[疏]注“乐吕，戴公曾孙”。<br/><br/>　　○正义曰：《世本》云：“戴公生乐甫术，术生硕甫泽，泽生夷父须，须生大司寇吕。”今云曾孙，误也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10169.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10171.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

