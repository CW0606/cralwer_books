<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十六 乐部下_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十六 乐部下全文,徐坚作品" />
<meta name="description" content="初学记原文阅读,卷十六 乐部下全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9588.html";
var nextpage="novel-read-998-9590.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十六 乐部下</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9588.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十六 乐部下</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:56:47<span class="divide">|</span></p>
<div class="page-body">
<div class="page-content">
<p>○琴第一<br/><br/>　　§叙事<br/><br/>　　《琴操》曰：伏牺作琴，以修身理性，反其天真也。(又，按：《世本》、《说文》、《桓谭新论》，并云神农作琴。二说不同。)《风俗通》曰：琴者，乐之统也。君子所常御，不离于身；非若钟鼓，陈于宗庙，列于虡悬也。以其大小得中而声音和。大声不喧哗而流漫，小声不湮灭而不闻，适足以和人意气，感发善心也。《白虎通》曰：琴者，禁也。禁止于邪，以正人心也。《琴操》曰：琴长三尺六寸六分，(象三百六十六日。)广六寸。(象六合。)文上曰池，(池者，水也，言其平。)下曰滨。(滨者，服也。)前广后狭，象尊卑也，上圆下方，法天地也。五弦象五行。(《风俗通》曰：琴长四尺五寸者，法四时五行；七弦以法七星。)大弦为君，小弦为臣。文王武王加二弦，以合君臣之恩。(释智匠《乐录》曰：文王加一，武王加一，今称二弦为文武弦。)《三礼图》曰：琴第一弦为宫，次弦为商，次为角，次为羽，次为徵，次为少宫，次为少商。《尔雅》云：大琴谓之离。(郭璞曰：大者十弦。《乐录》曰：大琴二十弦，今无此器。)梁元帝《纂要》曰：古琴名有清角、(黄帝之琴。)鸣廉、修氵兄、篮胁、号钟、自鸣、空中、(号钟，齐桓公琴。)绕梁、(楚庄王琴。)绿绮、(司马相如琴。)燋尾、(蔡邕琴。)凤皇。(赵飞燕琴。)古之善鼓琴者有匏巴、师文、师襄、(并见《列子》。师襄亦见《家语》：孔子师之。《韩诗》为师堂子。)成连、伯牙、方子春、钟子期。(并见《琴操》。)汉有渤海赵定、梁国龙德。(见《刘向别录》。)《风俗通》曰：凡琴曲，和乐而作，命之曰畅；(畅者，言其道之美畅，犹不敢自安。)忧愁而作，命之曰操。(操者，言困厄穷迫，犹不失其操。)《琴操》曰：古琴曲有诗歌五曲：一曰鹿鸣，二曰伐檀，三曰驺虞，四曰鹊巢，五曰白驹。又有十二操：一曰将归操，(孔子所作。孔子之赵，闻杀窦鸣犊而作此曲。)二曰猗兰操，(孔子所作，伤不逢时。)三曰龟山操，(孔子作。季桓子受齐女乐，孔子欲谏不得，退而望鲁龟山，作此曲。喻季氏若龟山之蔽鲁。)四曰越裳操，(周公所作。)五曰拘幽操，(文王作。文王拘于羑里，作此曲。)六曰岐山操，(周人为文王所作。)七曰履霜操，(尹吉甫子伯奇，无罪见逐，自伤，作此曲。)八曰朝飞操，(牧犊子所作。牧犊子七十无妻，见雉朝飞，感而作此曲也。)九曰别鹤操，(商陵牧子所作。娶妻五年无子，父母欲为改娶，其妻闻之，中夜悲啸。牧子感之，作此曲。)十曰残形操，(曾子所作。曾子梦一狸，不见其首而作此曲。)十一曰水仙操，(伯牙所作。)十二曰怀陵操。(伯牙所作。)又有九引：一曰烈女引，(楚樊妃作。)二曰伯妃引，(鲁伯妃所作。)三曰贞女引，(鲁次室女所作。)四曰思归引，(卫女所作。)五曰霹雳引，(楚商梁所作。商梁出游九皋之泽，遇风雷霹雳，畏惧而归，作此引。)六曰走马引，(樗里牧恭作，为父报冤杀人而亡藏于山林之下。有天马引之，感之，作此引。)七曰箜篌引，(樗里子高所作，即公无渡河曲。)八曰琴引，(秦时屠高门作。)九曰楚引。(楚龙丘子高所作。)又有河间杂歌二十一章。《琴历》曰：琴曲有蔡氏五弄、双凤、离鸾、归风、送远、幽兰、白雪、长清、短清、长侧、短侧、清调、大游、小游、明君胡笳、广陵散、白鱼叹、楚妃叹、风入松、乌夜啼、(宋临川王义庆为江州刺史，为文帝所征。家人大惧，妓妾夜闻乌啼，忧思而成曲。)楚明光、石上流泉、临汝侯子安之流渐涸、双燕离、阳春弄、说人弄、连珠弄、中挥清、畅志清、蟹行清、看客清、便僻清、婉转清。<br/><br/>　　§事对<br/><br/>　　【防心 得意】《琴操》曰：伏牺作琴，所以御邪僻，防心淫。《韩诗外传》曰：孔子学琴于师襄。子曰：“丘得其意，未得其人。”有间曰：“丘已得其人矣，未得其类也。”有间，邈然远望曰：“洋洋乎？翼翼乎？其唯文王之间乎？”<br/><br/>　　【纳正 禁邪】嵇康《琴赞》曰：闲邪纳正，宜和养素。禁邪见上。<br/><br/>　　【宣情 理性】戴逵《琴赞》曰：至人托玩，导德宣情；微音虚远，感物悟灵。理性见上叙事。<br/><br/>　　【归风 积雪】《西京杂记》曰：赵后有宝琴曰凤皇，皆以金玉隐起为龙凤螭鸾。古贤列女之象，亦善为归风送远之操。宋玉《讽赋》曰：臣常行，仆饥马疲，正值主人门开。主人出，独有主人女在。欲置臣堂上太高，堂下太卑，乃为兰房奥室，止臣其中。中有鸣琴焉。臣援琴而鼓之，为《秋竹积雪》之曲。<br/><br/>　　【落霞 流水】郭子横《洞冥记》曰：恒山夕望，东边有青云仿佛。俄而见双白鹤，集于台上。倏忽化为二神女，舞于台上。握风管之萧，拊落霞之琴，歌“清吴春波”之曲。《吕氏春秋》：伯牙鼓琴，志在泰山。钟子期曰：”巍巍乎，志在流水。”曰汤汤乎。钟子期死，伯牙绝弦破琴，终身不复鼓之。<br/><br/>　　【正声 雅操】嵇康《琴赋》：理正声，奏妙曲；扬白雪，发清角。纷淋浪以流离，涣淫衍以优渥。刘向《琴赋》曰：葳蕤心而自愬兮，伏雅操之循则。<br/><br/>　　【养气 怡心】嵇康《琴赋》曰：穆穆重华，托心五弦；宣和养气，介乃遐年。成公绥《琴赋》曰：清飚因其流声兮，游弦发其逸响，心怡怿而踊跃兮，神感宕而惚怳。<br/><br/>　　【一弦 五曲】《晋书》曰：孙登弹一弦琴。蔡氏五曲见叙事中。<br/><br/>　　【音之首 乐之舆】《桓谭新论》曰：八音之中，唯弦为最，而琴为之首。应劭《风俗通》曰：琴者，乐之舆。八音并行，君臣以相御。<br/><br/>　　【离鸾 别鹤】《西京杂记》：张安世十五为成帝侍中，善鼓琴，能为双凤离鸾之曲。别鹤见上叙事。<br/><br/>　　【阳柯 孙枝】张协《七命》曰：构云梯，陟峥嵘。翦蕤宾之阳柯，剖大吕之阴茎；营匠斫其朴，伶伦均其声。器举乐奏，促调高张；音朗号钟，韵清绕梁。嵇康《琴赋》曰：顾兹桐以兴虑，思假物以托心；乃斫孙枝，准量所任，至人摅思，制为雅琴。<br/><br/>　　【通万物 协四气】《桓谭新论》曰：神农氏为琴七弦，足以通万物而考理乱也，成公绥《琴赋》曰：四气协而人神穆兮，五教泰而道化通。<br/><br/>　　【白鹄翔 玄鹤舞】《瑞应图》曰：师旷鼓琴，通于神明，而白鹄翔。《韩子》曰：师旷鼓琴，有玄鹤衔珠于中庭舞。<br/><br/>　　【穷变化 通神明】成公绥《琴赋》曰：穷变化于无极兮，尽人心之好善。《桓谭新论》曰：神农氏继宓羲而王天下，亦上观法于天，下取法于地；近取诸身，远取诸物。于是始削桐为琴，绳丝为弦，以通神明之德，合天人之和焉。<br/><br/>　　【梁甫吟 楚妃叹】蔡邕《琴赋》：繁弦既抑，雅声乃扬，仲尼思归，鹿鸣三章。梁甫悲吟，周公越裳；青雀西飞，别鹤东翔。石崇《楚妃叹序》曰：楚妃叹，莫知其由。楚之贤妃，能立德垂名于后，唯楚妃焉，故叹咏之。<br/><br/>　　【子期听声 君山献曲】子期见流水注。《后汉书》曰：桓谭，字君山，善鼓琴。成公绥《琴赋》曰：遂创新声，改旧用；君山献曲，伯牙奏弄。<br/><br/>　　§赋<br/><br/>　　【后汉傅毅《琴赋》】历嵩岑而将降，睹鸿梧于幽阻；高百仞而不枉，对修条而特处。蹈通涯而远游，图兹梧之所宜；信唯琴之丽朴，乃升伐其孙枝。命离娄，使布绳，施公输之剞劂，遂雕琢而成器。揆神农之初制，尽声变之奥妙，抒心志之郁滞。<br/><br/>　　【后汉蔡邕赋】清声发兮五音举，韵宫商兮动征羽，曲引兴兮繁弦抚。然后哀声既发，秘弄乃开，左手抑扬，右手裴佪，指掌反覆，抑按藏摧。于是繁弦既抑，雅韵乃扬；仲尼思归，鹿鸣三章。梁甫悲吟，周公越裳；青雀西飞，别鹤东翔。饮马长城，楚曲明光；走兽率舞，飞鸟下翔。感激弦歌，一低一昂。<br/><br/>　　【晋嵇康《琴赋》】错以犀象，藉以翠绿，弦以园客之丝，徽以钟山之玉。爰有龙凤之象，古人之形；伯牙挥手，钟期听声。华容灼烁，发彩扬明。伶伦比律，田连操张；进御君子，新声寥亮。及其初调，则角羽俱起，宫征相证，参发并趋，上下累应。若乃高轩飞观，广厦闲房；冬夜肃清，月明垂光；新衣翠粲，缨徽流芳。触扌如志，唯意所拟。初涉渌水，中奏清征；抚弦按歌，新声代起。曲引向阑，众音将歇；改韵易调，奇音乃发。裴佪顾慕，拥郁抑按；盘桓毓养，从容秘玩。英声发越，彩彩粲粲。穆温柔以怡怿，婉顺序而逶迤。或乘险投会，邀隙趣危；嘤若离鹍鸣清池，翼若游鸿翔增崖。远而听之，若鸾凤和鸣戏云中；迫而察也，若众葩敷荣曜春风。若次其曲引所宜，则广陵上息。东武太山，飞龙鹿鸣；鹍鸡游弦，更唱迭奏。声若自然，下逮谣俗。蔡氏五曲，王昭楚妃，千里别鹤，论其体势，详其风声。器和则响逸，张急故声清；闲辽故音庳，弦长则徽鸣。性洁静以端理，含至德之和平，诚可以感荡心志，而发泄幽情云。<br/><br/>　　【晋成公绥《琴赋》】伯牙弹而驷马仰秣，子野挥而玄鹤翔鸣；清角发而阳气亢，白雪奏而风雨零。<br/><br/>　　【陈陆瑜《琴赋》】龙门奇树，上笼云雾。根带千仞之溪，叶泫三危之露；忽纷糅而交下，终摧残而莫顾。逢蔡子之见矜，识奇响于余烟；飞青雀兮歌绮殿，引黄鹤兮惨离筵。吟高松兮落春叶，断轻丝兮改夏弦；欢曲举而情踊跃，引调奏而涕流涟。亦有辞乡去国，对此悲年。<br/><br/>　　§诗<br/><br/>　　【南齐谢朓《咏琴诗》】洞庭风雨干，龙门生死枝；雕刻分布濩，冲响郁清危。春风摇蕙草，秋月满阶池，是时别鹤叫，侵淫客泪垂。<br/><br/>　　【梁刘孝绰《秋夜咏琴诗》】上宫秋露结，上客夜琴鸣；幽兰暂罢曲，积雪更传声。<br/><br/>　　【到溉《咏琴诗》】寄语调弦者，客子心易惊；离泣已将坠，无劳别鹤声。<br/><br/>　　【北齐马元熙《日晚弹琴诗》】上客敞前扉，鸣琴对晚晖；掩抑歌张女，凄清奏楚妃。稍视红尘落，渐觉白云飞，新声独见赏，莫恨知音稀。<br/><br/>　　【陈沈炯《赋得为我弹清琴诗》】为我弹清琴，琴鸣伤我襟；半死无人觉，入灶始知音。空为贞女引，谁达楚妃心，雍门何假说，落泪自淫淫。<br/><br/>　　【赵萧悫《听琴诗》】洞门凉气满，闲馆夕阴生；弦随流水急，调杂秋风清。掩抑朝飞弄，凄断夜啼声；至人齐物我，持此说高情。<br/><br/>　　【隋江总《赋得咏琴诗》】可怜峄阳木，雕为绿绮琴，田文垂睫泪，卓女弄弦心。戏鹤闻应舞，游鱼听不沉；楚妃幸勿叹，此异丘中吟。<br/><br/>　　【又《侍宴赋得起坐弹鸣琴诗》】丝传园客意，曲奏楚妃情；罕有知音者，空劳流水声。<br/><br/>　　【杨希道《赋得起坐弹鸣琴诗》】北林鹊夜飞，南轩日斜进；调弦发清徽，荡心袪褊吝。变作离鸿声，还入思归引；长叹未终极，秋风飘素鬓。<br/><br/>　　【又《咏琴诗》】久擅龙门质，孤竦峄阳名；齐娥初发弄，赵女正调声。嘉客勿遽反，繁弦曲未成。<br/><br/>　　【刘允济《咏琴诗》】昔在龙门侧，谁想凤鸣时，雕琢今为器，宫商不自持。巴人缓疏节，楚客弄繁丝；欲作高张引，翻成下调悲。<br/><br/>　　【刘希夷《夏弹琴诗》】碧山崒岑寂，素丝何清幽；弹为凤入松，崖谷飒已秋。呜呼钟子期，零落归山丘；死兮若有知，魂兮从我游。<br/><br/>　　§赞<br/><br/>　　【晋殷仲堪《琴赞》】五声不彰，孰表大音；至人善寄，畅之雅琴。声由动发，趣以虚深。<br/><br/>　　【晋王珣《琴赞》】穆穆和琴，至至愔愔；如彼清风，泠然经林。<br/><br/>　　【宋谢惠连《琴赞》】峄阳孤桐，裁为鸣琴；体兼九丝，声备五音。重华载挥，以养人心；孙登是玩，取乐山林。<br/><br/>　　§铭<br/><br/>　　【后汉李尤《琴铭》】琴之在音，荡涤邪心；虽有正性，其感亦深。存雅却郑，浮侈是禁；条畅和乐，乐而不淫。<br/><br/>　　○筝第二<br/><br/>　　§叙事<br/><br/>　　《风俗通》曰：筝，秦声也。或曰蒙恬所造，五弦筑身，并凉二州，筝形如瑟。(傅玄《筝赋》曰：上圆象天，下平象地，中空准六合，弦柱拟十二月。斯乃仁智之器，岂蒙恬亡国之臣所能开思运巧。)《释名》曰：筝，施弦高，筝筝然。阮瑀《筝赋》曰：筝长六尺，以应律数。弦有十二象，四时；柱高三寸，象三才。<br/><br/>　　§事对<br/><br/>　　【素质 朱弦】顾恺之《筝赋》曰：其器也，则端方修直，华文素质。侯瑾《筝赋》曰：物顺合于律吕，音叶同于宫商；朱弦微而慷慨兮，哀气切而怀伤。<br/><br/>　　【应六律 总八风】应六律见上叙事。陶融妻陈氏《筝赋》曰：列柱成阵，既和且平；总八风而熙泰，羌贯微而洞灵。<br/><br/>　　【不疾不徐 或离或和】阮瑀《筝赋》曰：平调定均，不疾不徐；迟速合度，君子之衢。傅玄《筝赋》曰：追赴促弹，急击扣危；洪纤杂奋，或合或离。<br/><br/>　　【移风易俗 推故引新】侯瑾《筝赋》曰：上感天地，下动鬼神；享祀宗祖，酬酢嘉宾。移风易俗，混同人伦，莫有尚于筝矣。傅玄《筝赋》曰：阴沉阳升，柔屈刚兴；玄黄之分，推故引新。迭为主宾，四时之陈。<br/><br/>　　【有始有终 不盈不缩】傅玄《筝赋》曰：清浊代兴，有始有终；哀起清羽，乐混大宫。陶融妻陈氏《筝赋》曰：度中楷模，不缩不盈。<br/><br/>　　§赋<br/><br/>　　【后汉侯瑾《筝赋》】于是急弦促柱，变调改曲，清商流转兮，若将绝而复属。若乃察其风采，练其声音，美哉荡乎。乐而不淫，虽怀思而不怨，似豳风之遗音。于是雅曲既阕，郑卫仍修；新声顺变，妙弄优游；微风飘裳，冷气轻浮。感悲音而增叹，怆憔悴而怀愁。<br/><br/>　　【魏阮瑀《筝赋》】惟夫筝之奇妙，极五音之幽微；苞群声以作主，冠众乐而为师；禀清和于律吕，笼丝木以成资。故能清者感天，浊者合地，五声并用，动静简易。<br/><br/>　　【晋陶融妻陈氏《筝赋》】伊夫筝之为体，惟高亮而殊特。应六律之攸和，与七始乎消息；括八音之精要，超众器之表则。后夔创制，子野考成；牙氏攘袂而奋手，钟期倾耳以静听。奏清角之要妙，咏驺虞与鹿鸣；兽连轩而率舞，凤踉跄而集庭。<br/><br/>　　【晋贾彬《筝赋》】温颜既缓，和志向说；宾主交欢，鼓铎品列；钟子授筝，伯牙击节。唱葛天之高韵，赞幽兰与白雪。剖状同形，两象著也；设弦十二，太簇数也；列柱参差，招摇布也；分位允谐，六龙御也。<br/><br/>　　【晋顾恺之《筝赋》】其器也，则端方修直，天高地平；华文素质，烂蔚波成。君子嘉其斌丽，知音伟其含情；罄虚中以扬德，正律度而仪形。<br/><br/>　　【梁简文帝《筝赋》】尔乃促筵命友，衔觞置酒；耳热眼花之娱，千金万年之寿。白日蹉跎，时淹乐久；玩飞花之度窗，看春风之动柳。命丽人于玉席，陈宝器于纨罗；抚鸣筝而动曲，譬轻薄之经过。若夫钩竿复发，蛱蝶初挥；动玉匣之余怨，鸣阳鸟之始飞。遂东趋于郑女，和西舞于荆妃；足使长廊之瓦虚坠，梁上之尘染衣。<br/><br/>　　【陈顾野王《筝赋》】调宫商于促柱，转妙音于繁弦；既留心于别鹤，亦含情于采莲。始掩抑于纨扇，时怡畅于升天。<br/><br/>　　§诗<br/><br/>　　【梁孝元帝《和弹筝人诗》】横筝在故帷，忽忆上弦时；旧柱未移处，银带手经持。悔道啼将别，交成今日悲。<br/><br/>　　【又曰】琼柱动金丝，秦声发赵曲；流征含阳春，美手过如玉。<br/><br/>　　【梁昭明太子《咏弹筝人诗》】故筝犹可惜，应度新人边；尘多沚移柱，风燥脆调弦。还作三州曲，谁念九重泉。<br/><br/>　　【梁沈约《咏筝诗》】秦筝吐绝调，玉柱扬清曲；弦依高张断，声随妙指续。徒闻音绕梁，宁知颜如玉。<br/><br/>　　【梁王台卿《咏筝诗》】依歌时转韵，按曲动花钿；促调移轻柱，乱手度繁弦。唯有高秋月，秦声独可怜。<br/><br/>　　【陈陆琼玄《圃宴各咏一物得筝诗》】三五并时年，二八共来前；今逢泗滨树，定减琴中弦。鹤别霜初紧，乌啼月正悬。<br/><br/>　　○琵琶第三<br/><br/>　　§叙事<br/><br/>　　《风俗通》曰：琵琶，近代乐家所作，不知所起。长三尺五寸，法天地人与五行也；四弦，象四时也。《释名》曰：琵琶，本胡中马上所鼓也。推手前曰琵，引手却曰琶，因以为名。(傅玄《琵琶赋序》曰：《世本》不载作者，故老云：汉送乌孙公主，念其行道思慕，使知音者于马上作之。)傅玄《琵琶赋》曰：中虚外实，天地象也；盘圆柄直，阴阳叙也。释智匠《古今乐录》曰：琵琶出于弦鞉。(杜挚以为兴之秦末，盖苦长城役百姓，弦鞉而鼓之。)古之善于弹琵琶者，有朱生、(见《傅子传》。)阮咸。(见《竹林七贤传。)<br/><br/>　　§事对<br/><br/>　　【马上 牖下】马上见叙事。刘义庆《世说》曰：谢仁祖在北牖下弹琵琶，故自有天际意。<br/><br/>　　【丹桂 素桐】成公缓《琵琶赋》曰：乐则齐州之丹桂，柱则梁山之象犀。孙该《琵琶赋》曰：惟素桐之奇生，于丹泽之北垠；下修条以回固，上纷乱而干云。开黄钟以挺干，表素质于苍春。<br/><br/>　　【骇耳 娱心】成公缓《琵琶赋》曰：好和者唱赞，善听者咨嗟；眩睛骇耳，失节蹉跎。又傅玄《歌诗》曰：所乐亦非琴，唯言琵琶与筝，能娱我心。<br/><br/>　　【缓调 急节】孙该《琵琶赋》曰：缓调平弦，原本反始；温雅冲泰，弘畅通理。成公缓《琵琶赋》曰：改调高弹，急节促挝；飞龙引舞，赵女骈罗。<br/><br/>　　【奏六引 理五章】傅玄《琵琶赋》曰：然后众弄杂会，六引递奏；纤弦振舞，迅手繁骛。成公缓《琵琶赋》曰：掇止金石，屏斥笙篁，弹琵琶于私宴，授西施与毛嫱。撰理参畅，五齐五章。<br/><br/>　　【梁山象柱 岱谷丝弦】梁山象柱见上丹桂注。孙该《琵琶赋》曰：弦则岱谷檿丝，篚贡天府；伯奇执轭，杞妻抽绪。大不过宫，细不过羽。<br/><br/>　　【闻促声高 中虚外实】嵇康《声无哀乐论》曰：平和之人，听筝笛琵琶，则形躁而志越；闻琴瑟之音，则体静而心开。夫琵琶筝笛，闻促声高，故使人形躁而志越。中虚外实见上叙事。<br/><br/>　　§赋<br/><br/>　　【晋孙该《琵琶赋》】延年度曲，六弹俱成；绌邪存正，疏密有程。离而不散，满而不盈；沉而不重，浮而不轻。绵驹遗讴，岱宗梁甫；淮南广陵，郢中激楚。曲终歌阕，乱以众契；上下奋骛，鹿奔猛厉。波腾雨注，飚飞电逝。<br/><br/>　　【晋成公缓《琵琶赋》】八音之用，调于曲艺；箫韶九奏，物有容制。惟此琵琶，兴自末裔。尔乃托巧班倕，妙意横施；因形造美，洪杀得宜。柄如翠虬之仰首，盘似灵龟之觜觿。<br/><br/>　　【晋傅玄《琵琶赋》】素手纷其若飘兮，逸响薄于高梁；弱腕忽以竞骋兮，象惊电之绝光。飞纤指以促柱兮，创发越以哀伤；时旃搦以劫蹇兮，声撽耀以激扬。启飞龙之秘引兮，逞奇妙于清商。哀声内结，沉气外澈；舒诞沉浮，徊翔曲折。<br/><br/>　　【薛收《琵琶赋》】惟兹器之为宗，总群乐而居妙；应清角之高节，发号钟之雅调。处躁静之中权，执疏密之机要；遏浮云而散彩，扬白日以垂耀。尔其状也，龟腹凤颈，熊据龙旋；戴曲履直，破觚成圆。虚心内受，劲质外宜；磅礴象地，穹崇法天。候八风而运轴，感四气而鸣弦；金华徘徊而月照，玉柱的历以星悬。<br/><br/>　　【虞世南《琵琶赋》】寻斯乐之惟始，乃弦鼗之遗事；强秦创其滥觞，盛汉尽其深致。爰有达人，演兹奇器；参古今而定质，拟神明而摅思。慰远嫁之羁情宽绝域之归志。既而班尔运能，钧绳相设。求嘉木于五岭，取殊材于九折；析文梓以纵分，剖香檀而横列。木瓜贞柘，盘根错节；或散锦而花开，或丝萦而绮结。徒观其为状也，则众形斗极，殊姿巧制；随良璞之修短，任规模之巨细。既异材而合体，亦刓方而就锐；唯适道以从宜，故无取乎凝滞。若乃声备角商，韵包宫羽；横却月于天汉，写回风于洛浦。始闻弦之既调，乃长弄而徐抚；应缓步之疏节，随轻身之妙舞。悲紫塞之昭君，泣乌孙之公主；季伦观金谷之宴，仲容畅竹林之聚。宛如长河草绿，高楼月下。入小苑而看花，游上兰而借野，泛澄波而转鹢，息长松而系马，临清流而挥弦，与殊方而俱写。音则抑扬嘈囋，联绵断续；纡余双鹤之吟，清壮三秦之曲。望高山之遥翠，见西河之始绿。<br/><br/>　　§诗<br/><br/>　　【唐太宗皇帝《咏琵琶诗》】半月无双影，金花有四时。摧藏千里态，掩抑几重悲；促节迎红袖，清音满翠帷。驶弹风响急，缓曲钏声迟；空余关陇恨，因此代想思。<br/><br/>　　【南齐王融《咏琵琶诗》】抱月如可明，怀风殊复清；丝中传意绪，花里寄春情。掩抑有奇态，凄锵多好声；芳袖幸持拂，龙门空自生。<br/><br/>　　【梁徐勉《咏琵琶诗》】虽为远道怨，翻成今日欢；含花已灼灼，类月复团团。<br/><br/>　　【陈叔达《听邻人琵琶诗》】本自龙门桐，因妍入汉宫；香由罗袖里，声逐朱弦中。离有相思韵，翻将入塞同；关山临却月，花蕊散回风。为将金谷引，添令曲未终。<br/><br/>　　○箜篌第四<br/><br/>　　§叙事<br/><br/>　　《风俗通》曰：箜篌，一曰坎侯。汉武帝祠太一后土，令乐人侯调依琴作坎侯，言其坎坎应节也。侯以姓冠章也。或曰：空侯，取其空中。(《释名》曰：箜篌，师延所作。靡靡之乐，盖空国之侯所好。)《琴操》曰：朝鲜津卒霍里子高作箜篌引。<br/><br/>　　§事对<br/><br/>　　【汉祠 晋解】汉祠见叙事。晋永和《起居注》曰：诏太史，解土非祠典，可给琵琶箜篌。<br/><br/>　　【濮水 钱溪】刘熙《释名》曰：箜篌，师延所作。后出，桑间濮上之音。曹毗《箜篌赋》曰：发愁吟，引吴妃；湖上飒沓以平雅，钱溪摧藏而怀归。东郭念于远人，参潭愁于永违。<br/><br/>　　【湖上 桑间】并见上濮水注。<br/><br/>　　【孙赋 霍歌】钮滔母孙氏有《箜篌赋》，文具下。孔衍《琴操》曰：《箜篌引》者，朝鲜津卒霍里子高所作也。有一征夫，被发提壶，涉河而渡。其妻追止之不及，坠河而死，乃号天嘘唏，鼓箜篌而歌曰：“公无渡河，公竟渡河，公渡河而死当奈何？”曲终，投河死。子高援琴作歌，故曰《箜篌引》。操曰朝鲜里子高尔。<br/><br/>　　【依琴 考筑】依琴见叙事。扬方《箜篌赋序》曰：羽仪采绿承先轼，〈韦支〉裳起于造衣。箜篌祖琴，琴考筑筝，作兹器于汉代，犹拟易之玄经。<br/><br/>　　【宋女挥 吴妃引】《孙氏赋》曰：后夔正乐，唱引参列；宋女挥丝，秦娥抚节。吴妃引见钱溪注中。<br/><br/>　　§赋<br/><br/>　　【晋钮滔母孙氏《箜篌赋》】伊兹器之所起，实侯氏之所营；远不假于琴瑟，顾无取于竽笙。尔乃陟九峻之层岩，晞承温之朝日；剖峄阳之孤桐，伐楚宫之椅漆。征班输以造器，命伶伦以调律；浮音穆以遐畅，沉响幽而若绝。乐操则寒条早荣，哀曼则晨华朝灭。邈渐离之清角，超子野之白雪。思超梁甫，愿登华岳，路险悲秦，道难怨蜀。遗逸悼行迈之离，秋风哀年时之速；凌危柱以颉颃，凭哀弦以踯躅。于是数转难测，声变无方，或拂搦以飘沉，或顿挫以抑扬；或散角以放羽，或摅征以聘商。<br/><br/>　　【曹毗《箜篌赋》】峄阳之桐，植颖岩标；清泉润根，女萝被条。尔乃楚班制器，穷妙极巧；龙身凤颈，连翩杳窈；缨以金彩，络以翠藻。其弦则乌号之丝，用应所任；体颈质朗，虚置自吟。<br/><br/>　　【宋临川康王刘义庆《箜篌赋》】侯牵化而始造，鲁幸奇而后珍；名启端于雅引，器荷重于吴君。等齐歌以无譬，似秦筝而非群。<br/><br/>　　§诗<br/><br/>　　【梁简文帝《赋得箜篌诗》】捩迟初挑吹，弄急时催舞；钏响逐弦鸣，衫回半障柱。欲知心不平，君看黛眉聚。<br/><br/>　　○钟第五<br/><br/>　　§叙事<br/><br/>　　《释名》曰：钟，空也。空内受气多，故声大。《白虎通》曰：钟之为言动也。阴气用事，万物动成。《五经通义》曰：秋分之音也。《世本》曰：倕作钟。(又出《山海经》曰：鼓延为钟。)《尔雅》曰：大钟谓之镛，其中谓之剽，小者谓之栈。《周礼》曰：凫氏为钟，两栾谓之铣。(郑玄曰：故书栾作乐。杜子春云：铣，钟口两角也。)铣间谓之于，于上谓之鼓，鼓上谓之钲，钲上谓之舞。(此四者，钟体也。郑司农云：于，钟唇之上祛，鼓所击处。)钟悬谓之旋，旋虫谓之干，(旋属钟柄，所以悬也。郑司农云：旋虫者，旋以虫为饰也。玄谓今之旋，有蹲熊、盘龙、辟邪之虫。)钟带谓之篆，篆间谓之枚，枚间谓之景。(带所以分其名。郑司农云，枚，钟乳也。)凡钟磬各有笋虡。写鸟兽之形，大声有力者以为钟虡，清声无力者以为磬虡。《释名》云：横曰巽，(与笋同)在上峻也；植曰虡，虡，举也，从傍举也。(《毛诗注》曰：设大板以饰虡，为悬为业。又曰：崇牙树羽，并以饰为巽虡。)《尚书·大传》曰：天子左五钟，右五钟。《乐叶图征》曰：钟有九乳。《三礼图》曰：凡钟十六枚，同为一巽虡为编钟，特悬者谓之镈。《古今乐录》曰：凡金为乐器有六，皆钟之类也：曰钟，曰镈，曰錞，曰镯，曰铙，曰铎。镈如钟而大。錞，錞于也，圆如椎头，上大下小，所谓金镈和鼓也。镯，钲也，形如小钟，军行为鼓节，铙如铃而无舌，有柄而执之。铎，如大铃。古钟名有大林之钟，(见《国语》。)景钟，(见《管子》。)九龙之钟，(见《淮南子》。)十龙之钟，(见《贾子》。)千石之钟。(见《说苑》及相如《上林赋》。)<br/><br/>　　§事对<br/><br/>　　【生一 纪三】《乐叶图征》曰：黄钟生一，一生万物，故君子铄金为钟。王粲《钟铭》曰：纪之以三，平之以六，度量以加，气齐允淑。<br/><br/>　　【雷师 凫氏】傅玄《歌词》曰：雷师鸣钟鼓，风伯吹笙簧；西母出穴听，王父吟东厢。凫氏见叙事。<br/><br/>　　【周编 郑抱】《周礼》曰：磬师掌考击编钟。《尸子》曰：郑简公谓子产曰：“饮酒之不乐，钟鼓之不鸣，寡人之任也；国家之不乂，朝廷之不治，与诸侯交之不得志，子之任也。子无入寡人之乐，寡人无入子之朝。”自是已来，子产治郑，城门不闭，国无盗贱，道无饿人。孔子曰：若郑简公之好乐，虽抱钟而朝可也。<br/><br/>　　【思武 锡文】《礼记》曰：钟声铿铿以立号，号以立横，横以立武。君子听钟声则思武臣。王子年《拾遗记》曰：帝颛顼居位，文德者则锡以钟磬，武德者则锡以干戈。<br/><br/>　　【左三 右五】戴延之《西征记》曰：洛阳大极殿前，左右各三铜钟相对。大者三十二围，小者二十五围。《韩诗外传》曰：古者天子，左右五钟。将出，则撞黄金之钟，而钟皆应之。<br/><br/>　　【旋虫 绕兽】旋虫见上叙事。陆翙《邺中记》曰：铜钟四枚，如铎形，高二丈八寸。大面广外一丈二尺，小面广七尺。或作蛟龙，或作鸟兽，绕其上。<br/><br/>　　【发鲸 雊雉】张衡《西京赋》：发鲸鱼，铿华钟。薛综注曰：海中大鱼名鲸，海岛又有大兽名蒲牢。蒲牢畏鲸鱼，鲸鱼一击，蒲牢辄大鸣吼。凡钟欲令声大，故作蒲牢于上，以所击之者为鲸鱼。有篆刻文，故曰华钟。《淮南子》曰：齐景公族铸大钟，撞之于庭下，效雉皆雊。许慎注：族，聚也。其钟声如雷震，雉皆应之。<br/><br/>　　【二律 一虡】《左传》曰：郑人赂晋侯歌钟二肆。注曰：肆，列也。悬钟十六为一肆，二肆三十二枚。《三礼图》曰：镈，钟之大者也。形如钟，但大耳。其在虡亦一名而已。<br/><br/>　　【攻罪 铭勋】《乐叶图征》曰：圣王祗承天定禄爵人者，不过其能。尊卑有位，位有物，物有宜。功成者赏，功败者罚，故乐用钟。宋均注曰：不过其能，谓量能授爵也。有罪，鸣钟以攻之也。《国语》曰：晋克潞之役，秦来图败晋功。魏颗以身却退秦于辅氏，亲止杜回，其勋铭之景钟。<br/><br/>　　【万钧 千石】张衡《西京赋》曰：洪钟万钧，猛虡趪々。薛综注曰：洪，大也。三十斤曰钧。《三辅黄图》曰：始皇造虡高二丈，钟小者千石。<br/><br/>　　【两栾 九乳】两栾见叙事。《乐叶图征》曰：君子铄金为钟，四时九乳。是以撞钟以知君，钟调则君道得，宋均注曰：九乳，法九州也。<br/><br/>　　【母感 子鸣】《东方朔传》曰：汉武帝时，未央宫殿前钟无故自鸣，三夜三日不止。大怪之，召待诏王朔问之，朔对有兵气。上更问东方朔，朔对曰：“王朔知其一不知其二。臣闻铜者土之子，以阴阳气类言之，子母相感。山恐有崩弛者，故钟先鸣。《易》曰：鸣鹤在阴，其子和之。”上曰：“应在几日？”朔曰：“在五日内。”居三日，南郡太守上言山崩，延袤二十余里。上大笑，赐帛三十匹。<br/><br/>　　【齐毁 鲁铸】《晏子春秋》曰：齐景公为大钟，将悬之。仲尼、伯常骞、晏子三人俱来朝，皆曰钟将毁。撞之果毁。公召三子问之。晏子曰：“钟大非礼，是以曰将毁。”仲尼曰：“钟大悬下，其气不得上薄，是以曰将毁。”伯常骞曰：“今日庚申，雷日也，阴莫胜于雷，是以曰将毁。”《慎子》曰：鲁庄公铸大钟，曹翙入见曰：“今国褊小而钟大，君何不图之。”<br/><br/>　　【霍山文 江水字】何法盛《晋中兴书》曰：义熙十一年，霍山崩毁，出铜钟六枚。上有文，科斗书，人莫能识。又《虞喜志林》曰：吴时于江水中得钟，有百余字。募求读者，竟无人晓。<br/><br/>　　【吴札去 杜蕢入】《左传》曰：吴公子札自卫如晋，将宿于戚。闻钟声焉，曰：“异哉！夫子之在此也，犹燕之巢于幕上，君又在殡而以乐乎？”遂去之。《礼记》曰：智悼子卒，未葬。平公饮酒，师旷李调侍鼓钟。杜蕢自外来，闻钟钟声，曰安在？曰在寝。杜蕢入寝，历阶而升，酌曰旷饮斯，又酌曰调饮斯，又酌，堂上北面坐饮之。<br/><br/>　　【鸣三日 闻百里】鸣三日见上母感注。《汉官仪》曰：高祖庙钟十枚，撞之声闻百里。<br/><br/>　　§赋<br/><br/>　　【汉贾谊《虡赋》】妙雕文以刻镂兮，象巨兽之屈奇兮；戴高角之峨峨，负大钟而顾飞。美哉烂兮，亦天地之大式。<br/><br/>　　§铭<br/><br/>　　【后汉王粲《蕤宾钟铭》】有魏匡国，成功允章；格于上下，光于四方。休征时序，人说时康；造兹衡钟，有命自皇。三以纪之，六以平之，厥量孔嘉，厥齐孔时。音声和协，人德同熙，听之无射，用以启期。<br/><br/>　　【后魏温子升《钟铭》】宫商递变，律吕相生；立号则起，从革以成。调之必应，击而不横；铜盘韵响，火鸟和声。出入成则，明宵有数。<br/><br/>　　【岑文本《太极殿前钟铭》】夫金之为德，冠五材以称宝；钟之为器，谐八音而表节。成物兼于军国，致用适于洪纤，故习戎者用之以警众，司历者俟之以考辰，其由来也尚矣。粤以贞观之十四载，岁在上章，乃诏工者凫氏。铄铜为钟，陈诸路寝之庭，以纪壶人之节。尔乃邛都作贡，虞倕骋神，六齐不忒，四时合度。大小允窕摦之中，清浊得舒疾之和。声随晓唱，则贵贱有序；响应漏尽，则士庶知禁。同夏后之喻义，异周王之鲜财。加以搏采故实，无忘彝典；股肱之绩必纪，爪牙之功是勒。永贻懿范，被之无疆。<br/><br/>　　○磬第六<br/><br/>　　§叙事<br/><br/>　　《世本》曰：无句作磬。(《乐录》又曰磬叔所造，未知孰是。无句，尧臣也。)《五经要义》曰：磬，立秋之乐也。《白虎通》曰：磬者，夷则之气，象万物之成。《尔雅》曰：大磬谓之虡，徒击磬谓之寋。(郭璞曰：磬形似犁，琯以玉石为之。)《周礼》曰：磬人为磬，倨句一矩有半，其博为一。《三礼图》曰：股广三寸，长尺三寸半，十六枚同一笋虡，谓之编磬。《周礼注》曰：在东方曰笙磬，在西方曰颂磬。(笙，生也。颂作庸。庸，功也。)古磬名有离磬、(见《礼记》。)湘阴之磬。(见《汉武内传》：西王母侍女成花君所拊。)出磬石有泗滨、(《尚书》曰：泗滨浮磬。)九真浮岳、(见刘欣期《交州记》。)小华之山、泾水鸟危之山。(并见《山海经》。)<br/><br/>　　§事对<br/><br/>　　【泗滨 瀛上】《尚书》曰：徐州，泗滨浮磬。孔安国曰：泗水中见石可以为磬也。王子年《拾遗记》曰：浮磬即瀛洲也。上有青石，可为磬。磬长一丈而轻若鸿毛。<br/><br/>　　【悬石 浮金】王韵之《始兴记》曰：悬下流有石室，内有悬石，扣之声若磬，响十余里。郭子横《洞冥记》曰：汉武帝起招仙阁于甘泉宫西，其上悬浮金轻玉之磬。<br/><br/>　　【禹悬 夔拊】《淮南子》曰：禹以五音听政，悬钟鼓磬铎，置鞀以待四方之土。为号曰：教寡人以道者击鼓，喻寡人以义者击钟，告寡人以事者振铎，告寡人以忧者击磬，有狱讼告寡人者摇鞀。《吕氏春秋》曰：尧命夔拊石击石，以象上帝玉磬之音，以舞百兽。孔注《尚书》曰：拊，击也；石，磬也。<br/><br/>　　【鸟应 兽舞】《东观汉记》曰：王阜为重泉令，鸾鸟集学宫，阜击磬而舞。《尚书》曰：击石拊石，百兽率舞。<br/><br/>　　【鲁堂 汉阁】《汉书》：鲁恭王好修宫室，坏孔子旧宅以广宫室。闻钟磬琴瑟之音，遂不复坏。汉阁见浮金注。<br/><br/>　　【山阳石 水上金】《山海经》曰：鸟危之山，其阳多磬石。郭子横《洞冥记》曰：汉武帝悬浮金轻玉之磬。浮金者，自浮于水上；轻玉者，其质贞明而轻也。<br/><br/>　　【宾媚赂晋 藏文告齐】《左传》曰：晋师从齐师，入自丘舆，击马陉。齐侯使宾媚人，赂以纪甗玉磬。《国语》曰：鲁饥，臧文仲以玉磬如齐以籴。<br/><br/>　　○鼓第七<br/><br/>　　§叙事<br/><br/>　　《风俗通》曰：鼓者，郭也。春分之音，万物皆鼓甲而出，故谓之鼓。《易》曰：鼓之以雷霆，则其所象也，不知谁之所造。《礼记》曰：伊耆氏蕢桴土鼓。《三礼》曰：夏后足鼓，殷人置鼓，(置作植，亦作树。)周人悬鼓。《周礼》曰：以雷鼓鼓神祀，(郑玄曰：雷鼓八面。)以灵鼓鼓社祭，(灵鼓六面，社祭地祇。)以路鼓鼓鬼享，(路鼓四面，鬼享，享宗庙。)以〈卉鼓〉鼓鼓军事，(大鼓为鼖，长八尺。)以鼛鼓鼓役事，(鼛鼓长一丈二尺。)以晋鼓鼓金奏。(晋鼓长六尺六寸。)又曰：王执路，侯执鼖，将军执晋鼓，师帅执提，旅帅执鼙。《易通卦验》曰：冬至鼓用马革，圆径八尺一寸；夏至鼓用牛皮，圆径五尺七寸(郑玄注曰：马，坎类；牛，离类。)《尔雅》云：小鼓谓之应。《纂要》曰：应鼓曰鞞鼓，亦曰朄鼓。(朄音胤，亦曰田鼓。胤者，引也，言先击鼓以引大鼓也。又见《三礼图》。)乐之所成曰鞉鼓。(一作鼗。见《毛诗》。)大鼗谓之麻，小鼗谓之料，徒击鼓谓之咢。(见《尔雅》。)又有鼍鼓、(见《毛诗》。又司马相如《上林赋》曰：建灵鼍之鼓。)鹭鼓、鹤鼓、(《毛诗》曰：振振鹭鹭于飞，鼓咽咽。又曰：鹭者，鼓精也。《古今乐录》及《吴录》曰：吴王夫差移于建康之宫。南门有双鹤，从鼓中而飞，上入云中。)玉鼓、(见《春秋纬》。)布鼓、(见《西汉书·王遵传》。)铜鼓、(见《马援传》。)石鼓、(见邓德明《南康记》。)圣鼓、(王韶之《始兴记》曰：秦凿杨山，桂杨县阁下鼓便自奔逸。息于临武，遂之始兴，洛阳，遂名圣鼓。今临武有圣鼓城。)节鼓、(傅玄有《节鼓赋》。)鞉料鼓。(《乐录》曰：鼗如鼓而小，执其柄摇，其耳傍边自相击而鸣。《尔雅》曰：小鞉曰料。今并而称之。)马上之鼓曰提鼓。(见《周礼》：有木可提执。)施于朝曰登闻鼓，(尧置敢谏鼓，即此也。)施于府寺曰朝晡鼓，在村墅曰枹鼓，(枹一作桴，谓击鼓物。)在边徼曰警鼓。崔豹《古今注》曰：汉有黄门鼓吹，一名楼车。《古今乐录》曰：鼓吹有龙头大&#15182;，中鼓独揭、小鼓。(皆有品秩。天子以赐臣下及军旅用之。)<br/><br/>　　§事对<br/><br/>　　【殷树 周悬】并见叙事。<br/><br/>　　【击玉 献铜】《春秋孔演图》曰：有人叩金丰，击玉鼓，驾六龙。《虞喜志林》曰：建武二十四年，南郡男子献铜鼓，有铭。<br/><br/>　　【庙西 座左】《礼记》曰：庙堂之上，罍樽在阼，牺樽在西。庙堂之下，悬鼓在西，应鼓在东。吴质《答曹植书》曰：近者之欢，实荡鄙心；秦筝发徽，二人迭奏。埙萧击于华幄，灵鼓动于座左。<br/><br/>　　【豫章伐木 交趾铸铜】盛弘之《荆州记》曰：始兴郡山阳县有豫木，本径可二丈，名为圣木。秦时伐此木为鼓颡。鼓颡成，忽自奔逸，北至山阳。范晔《后汉书》曰：马援好骑，善别马名。交趾得骆越铜鼓，乃铸为马式进上。<br/><br/>　　§赋<br/><br/>　　【晋陆士衡《鼓吹赋》】宫备众声，体僚君器，饰声成文，雕音作蔚，响以形分，曲以和缀。放嘉乐于会通，宜万变于触类；适清响以定奏，期要妙于丰金；邈拊搏之所管，务忧历之为最。<br/><br/>　　§诗<br/><br/>　　【梁刘孝威《赋得鸣朄应令诗》】杂扇虽俱敛，交行忿自分；转袖时绕腕，扬履自开裙。<br/><br/>　　【梁萧琛《咏鞞应诏诗》】抑扬动雅舞，击享逗和音；却马既云在，将帅止思心。<br/><br/>　　○箫第八<br/><br/>　　《风俗通》曰：舜作箫，其形参差，以象凤翼。《白虎通》曰：箫者，中吕之气也。《易通卦验》曰：箫，夏至之乐。《五经通义》曰：编竹为之，长尺有五寸。《博雅》曰：箫，大者二十四管，无底；小者十六管，有底。《三礼图》曰：无底者谓之洞箫。有雅箫，长四寸；颂箫，长尺二寸。古之善吹箫，有秦女弄玉，仙人萧史，(见《列仙传》。)汉元帝、(能吹箫。见《汉书》。)灵帝。(见谢承《后汉书》。)<br/><br/>　　§事对<br/><br/>　　【七数 九成】《易通卦验》曰：夏至之乐以箫。郑玄注曰：箫亦管也，形似凤翼。凤，火禽也，火数七。夏时又火用事。《尚书》曰：箫韵九成，凤凰来仪。<br/><br/>　　【带牙 编竹】王褒《洞箫赋》曰：班匠施巧，夔襄准法；带以象牙，掍其会合。《五经通义》曰：箫者编竹。见上。<br/><br/>　　【象凤 致鹤】象凤见上。刘向《列仙传》曰：箫史者，秦缪公时人，善吹箫，能致孔雀白鹤。缪公女弄玉好之，公妻焉。其后随凤去。故秦人作凤女祠于雍宫，代有箫声云。<br/><br/>　　【鱼瞰 凤飞】王褒《洞箫赋》曰：蟋蟀尺蠖，跂行喙息；蝼蚁蝘蜓，蝉蝉蛡々。迁延徙迤，鱼瞰鸡睨；垂喙蜿转，瞪瞢忘食。凤飞见上。<br/><br/>　　【蓟宅 张墓】葛洪《神仙传》曰：蓟子训少尝仕郡，人莫知其道，三百余年，容色不老。及死，殡之宿昔，棺輷然作雷电音，光照宅宇，见棺盖飞在庭，棺中无复人，但余履尔。须臾，闻陌上有人马及箫鼓声。萧方等《三十国春秋》曰：凉州人胡安据盗发掠州人张骏墓，见骏貌如生。得赤玉箫、紫玉笛。<br/><br/>　　【越宫 吴市】《吕氏春秋》曰：客有以吹籁见越王者，上下宫商和。而越王不喜，或为之野音。而王反说之，亦有如此者，要在好之而已。《广雅》曰：籁谓之箫。《史记》曰：伍子胥鼓腹吹箫，乞食于吴市中。<br/><br/>　　§赋<br/><br/>　　【汉王褒《洞箫赋》】原夫箫干之所生兮，于江南之丘墟；洞条畅而罕节兮，标敷纷以扶疏。惟详察其素体兮，宜清静而弗喧；幸得谥为洞箫兮，蒙圣主之渥恩。可谓惠而不费兮，因天性之自然；若乃徐听其曲度兮，廉察其赋歌。啾咇唧而将吟兮，行鍖銋以和啰；风洪洞而不绝兮，优娆娆以婆娑。翩绵连以牢落兮，漂乍弃而为它；要复遮其蹊径兮，与讴谣乎相和。故听其巨音，则周流泛滥，并包吐含，若慈父之畜子也。其妙声，则清静恹惬，顺叙卑述，若孝子之事父也。科条譬类，诚应义理，澎濞慷慨，一何壮士，优柔温润，又似君子。故其武声，则若雷霆，輘鞫佚豫以沸忄胃；其仁声则若凯风，纷披容与而施惠。或杂遝以聚敛兮，或拔摋以奋弃；悲怆恍以恻惐兮，持恬淡以缓肆。被淋洒其靡靡兮，时横溃以阳遂；哀悁悁之可怀兮，良醰々而有味。故饕餮者听之而廉隅，狠戾者闻之而不怼。刚毅强虣反仁恩兮，啴唌逸豫戒其失；钟期牙旷怅然而愕立，杞梁之妻不能为其气。师襄严春不敢窜其巧兮，浸淫叔子远其类；嚣顽朱均协复慧兮，桀跖鬻博；儡以顿悴吹参差而入道德兮，故永御而可贵。<br/><br/>　　§诗<br/><br/>　　【梁刘孝仪《咏箫诗》】危声合歌鼓，绝弄混笙篪；管侥知气促，叙动觉唇移。萧史安为贵？能令秦女随。<br/><br/>　　○笙第九<br/><br/>　　§叙事<br/><br/>　　《释名》曰：笙，生也。象物贯地而生，以匏为之，其中空以受簧也。《白虎通》曰：笙之言施也，牙也。万物始施而牙，太簇之气也。《说文》曰：笙，正月之音，物生，故谓之笙。有十三簧，象凤之声。《世本》曰：随作笙。(《礼记》曰：女娲之笙簧。)《尔雅》曰：大笙谓之巢，小笙谓之和。《白虎通》曰：笙有七政之节焉，有六合之和焉。天下乐之，故谓之笙。古之善吹笙者，有王子晋、(见《列仙传、周灵王、太子》。)董双成、(见《汉武内传、西王母侍者》。)汉桓帝、(见《东观汉记》。)魏杜夔。(见《魏志》。)<br/><br/>　　§事对<br/><br/>　　【珠垂 玉振】潘岳《笙赋》曰：明珠在咮，若衔若垂。王廙《笙赋》曰：金清而玉振。<br/><br/>　　【离鸿 别鹤】潘岳《笙赋》曰：荆王喟其长吟，楚妃叹而增悲，夫其凄唳辛酸。嘤嘤关关，若离鸿之鸣子也。王廙赋曰：亲眺远游，登山送离。发千里之长思，咏别鹤于路歧。<br/><br/>　　【通气 和神】蔡邕《月令章句》曰：季秋之月上丁，入学习吹，所以通气也。管箫笙竽埙篪，皆以吹鸣者也。许慎《说文》曰：舜祠下得笙、玉管。夫以玉作音，故神人以和，凤凰来仪。<br/><br/>　　【达阴阳 移风俗】邯郸绰《五经析疑》曰：夫笙者，法万物始生，导达阴阳之气，故有长短黄钟之始象法凤凰。王廙《笙赋》曰：直而不倨，曲而不悱，疏音简节，乐不乃妙，足可以易俗移风，兴洽至教。弘义著于典谟兮，历万代而弥劭。<br/><br/>　　§赋<br/><br/>　　【晋潘岳《笙赋》】河汾之宝，有曲沃之悬匏焉；邹鲁之珍，有汶阳之孤筱焉。若乃绵蔓纷敷之丽，浸润灵液之滋；固众作者之所详，余可得而略也。徒观其制器也。审洪纤，面短长；列生干，裁熟簧。设宫分羽，经征列商。基黄钟以举韵，望仪凤以擢形；写皇翼以插羽，摹鸾音以厉声。于是乃有始泰终约，前荣后悴，激愤于今贱，永怀于故贵。众满堂而饮酒，独向隅而掩泪，援鸣笙而将吹，先盟哕以理气。或按衍夷靡，或竦勇剽急；或既往而不反，或已出而复入。徘徊布濩，涣衍葺袭。舞既蹈而中辍，节将抚而不及。辍张女之哀弹，流广陵之名散；咏园桃之夭夭，歌枣下之纂纂。歌曰：朱实离离，宛其死矣，化为枯枝。人生不能行乐，死何以空谥为。尔乃引飞龙，鸣鹍鸡，双鸿翔，白鹄飞；子乔轻举，明君怀归。荆王喟其长吟，楚妃叹而增悲。新声变曲，奇韵横逸；萦缠歌鼓，网罗钟律。烂熠�龠以放艳，郁蓬勃以气出。秋风咏于燕路，天光重于朝日。大不逾宫，细不过羽。唱发章夏，导扬韶武；协和陈宋，混一齐楚。迩不逼而远无携，声成文而节有序。<br/><br/>　　【晋王廙《笙赋》】其制器也，则取不周之竹，曾城之匏；生悬崖之绝岭，邈崛崒以崇高。延修颈以亢首，献瑶口之陆离；舞灵蛟之素鳞，衔明珠于带垂。<br/><br/>　　【晋夏侯湛《笙赋》】嗟万物之殊观，莫比美乎音声；总众异以合体，匪求一而取成。虽琴瑟之既丽，犹靡尚乎清笙。尔乃抑扬嘘吸，或协或吹；擫拈挹按，同覆互移。初进飞龙，重继鹍鸡；振引合和，如会如离。若夫缠绵约杀，足使放达者羞察。通豫平旷，足使廉规者弃节；冲虚冷澹，足使贪荣者退让；开明爽亮，足使慢惰者进谒。岂众乐之能伦，邈奇特而殊绝。<br/><br/>　　【陈顾野王《笙赋》】声流洛渚，器重汾阳。协歌钟于宿夕，咏月扇于绕梁；同离鸿于流征，会别鹤于清商。<br/><br/>　　§诗<br/><br/>　　【梁陆罕《咏笙诗》】管清罗袖拂响，合绛唇吹；人情应节转，逸态逐声移。所美周王子，弄羽一参差。<br/><br/>　　【梁沈约《咏笙诗》】彼美实枯枝，孤筱定参差；鹍鸡已嘲〈口哲〉，枣下复林离。本期王子宴，宁待洛滨吹。<br/><br/>　　【杨希道《咏笙诗》】短长插凤翼，洪细摹鸾音；能令楚妃叹，复使荆王吟。切切孤竹管，来应云和琴。<br/><br/>　　○笛第十<br/><br/>　　§叙事<br/><br/>　　《风俗通》曰：笛，汉武帝时丘仲所作也。(又按：宋玉有《笛赋》：玉在汉前，恐此说非也。又，马融《长笛赋》云：近代双笛从羌起。)笛，涤也，所以涤邪秽，纳之于雅正也。长一尺四寸，七孔。笛音一定，诸弦歌皆从笛为正。笛之所出，有云梦之竹，(见魏文《与吴质书》。)衡阳之干。(见宋玉《笛赋》。)柯亭之竹。(见伏滔《长笛赋》。)古之善吹笛者，有马融、(见融《自叙》。)游楚、(见《魏志》。)宋袆、(见《世说》。袆，石崇绿珠弟子。)桓子野及奴顾。(见《语林》。)<br/><br/>　　§事对<br/><br/>　　【奇宝 良干】宋玉《笛赋》曰：芳林皓干，有奇宝兮；博人通明，乐斯道兮。李尤《笛铭》曰：剡削长干，三孔修长；流离浩荡，壮士抑扬。<br/><br/>　　【昭华琯 柯亭竹】《西京杂记》曰：高祖初入咸阳宫，周行府库，金玉珍宝，不可称言。其尤惊异者，笛长二尺三寸，六孔，铭曰“昭华之琯”。伏滔《长笛赋序》曰：余同僚桓子野有故长笛，传之耆老，云蔡邕所制也。初，邕避难江南，宿于柯亭之馆，以竹为椽。邕仰而盼之曰：“良竹也！”取以为笛，奇声独绝，历代传之，以至于今。<br/><br/>　　【摅愤 涤邪】蔡邕《瞽师赋》曰：天何蒙味之瞽兮，心穷忽以郁伊；目冥冥而无瞭兮，嗟怀烦以愁悲。抚长笛以摅愤兮，气轰锽以横飞。涤邪见叙事。<br/><br/>　　【谕意 畅神】马融《长笛赋》曰：可以通灵感物，写神谕意；致诚效志，率作兴事。伏滔《长笛赋》曰：云禽为之婉翼，泉鱏为之跃鳞；远可以通灵达微，近可以写情畅神。<br/><br/>　　【激朗 清哀】马融《长笛赋》曰：彷徨纵肆，旷瀁敞罔，老庄之概也。温直优毅，孔孟之术也。激朗清厉，随光之介也。陶潜《闲情赋》曰：起摄带以伺晨，繁霜粲于素阶；鸡敛翅而未明，远笛鸣而清哀。<br/><br/>　　【杂引 奇曲】沈约《宋书》曰：晋太始十年，中书监荀勖、中书令张华，令郝玉鼓筝，宋同吹笛，以为杂引相和。宋玉《笛赋》曰：招伯奇于凉阴，追申子于晋城。夫奇曲雅乐，所以禁淫也；锦绣黼黻，所以御寒也。<br/><br/>　　【写神 怡志】写神见上谕意注。伏滔《长笛赋》曰：达足以协德宣猷，穷足产怡志保身；兼四德而称隽，故名流而器珍。<br/><br/>　　【水龙鸣 云禽婉】马融《长笛赋》曰：龙鸣水中不见己，截竹吹之声相似。云禽婉见上畅神注。<br/><br/>　　【纳雅正 雪垢滓】纳雅正见叙事。马融《长笛赋》曰：可以致诚效志，率作兴事；溉涤污秽，澡雪垢滓。<br/><br/>　　【离南楚 出西凉】宋玉《长笛赋》云：八音和调，咸禀受兮；善善不衰，为时保兮；绝郑之遗，离南楚兮；美风洋洋，而畅茂兮。李尤《笛铭》曰：出自西凉，流离浩荡。<br/><br/>　　§赋<br/><br/>　　【楚宋玉《笛赋》】余尝观于衡山之阳，见奇筱异干，罕节简枝之丛生也。其处磅磄千仞，绝溪陵阜，崇崛万丈，盘石双起；丹水涌其左，醴泉流其右。师旷将为阳春北鄙白雪之曲，取其雄焉；宋意将送荆卿于易水之上，得其雌焉。于是天旋少阴，白日西靡；命严春，使午子，延长颈，奋玉手，摛朱唇，曜皓齿，赪颜臻，玉貌起，吟清商，追流征。<br/><br/>　　【后汉马融《长笛赋》】融既博览典雅，精核数术，又性好音，能鼓琴吹笛。而为督邮，无留事，独卧郿县平阳邬中。有洛客舍逆旅，吹笛。融去京师逾年，暂闻甚悲而乐之，作《长笛赋》。其词曰：惟{&#11950;钟}笼之奇生兮，于终南之阴崖；托九成之孤岑，临万仞之石溪。是以间介无蹊，人迹罕到；猿蜼昼吟，鼯鼠夜叫。于是放臣逐子，弃妻离友，攒乎下风，收精注耳。夔襄比律，子野协吕，十二毕具，黄钟为主。详观夫曲引之繁会聚杂，何其富也；纷葩烂熳，诚可喜也；波散广衍，实可异也。律吕既和，哀声亦降，曲终阕尽，余弦更兴，繁手累发，密慨叠重。上拟法于韶箫南龠，中取度于白雪绿水，下采制于延露巴人。于时绵驹吞声，伯牙毁弦，匏巴辍柱，师襄弛悬。近代双笛从羌起，羌人伐竹未及巳；龙鸣水中不见已，截竹吹之声相似。京房君明识音律，故本四孔加以一。君明所加孔后出，是谓商声五音毕。<br/><br/>　　【陈傅縡《笛赋》】贞筠翠节，冒霜停雪；江潭荐竿，巴人所截。五音是备，六孔斯设，殊响抑扬，似出平阳。曲凝高殿，声幽洞房。既逐舞而回袖，亦将歌而绕梁；忽从弄而危短，乍调吹而柔长。于是时也，赵瑟辍讴，齐竽息唱，见象筵之说耳，听清笛之廖亮。<br/><br/>　　§诗<br/><br/>　　【陈周弘让《赋长笛吐清气诗》】商声传后出，龙吟郁前吐；情断山阳舍，气咽平阳坞。胡骑争北归，偏知别乡苦；羁旅情易伤，零泪如交雨。<br/><br/>　　【陈贺彻《赋得长笛吐清气诗》】胡关氛雾侵，羌笛吐清音；韵切山阳曲，声悲陇上吟。柳折城边树，梅舒岭外林；方知出塞虏，不惮武溪深。<br/><br/>　　【隋姚察《赋得笛诗》】作曲是佳人，制名由巧匠；鹍弦时莫并，凤管还相向。随歌响更发，逐舞声弥亮；宛转度云窗，逶迤出黼帐。长随画堂里，承恩舞所让。<br/><br/>　　【刘孝孙《咏笛诗》】凉秋夜笛鸣，流风韵九成；调高时慷慨，曲变或凄清。征客怀离绪，邻人思旧情；幸以知音顾，千载有奇声。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9588.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9590.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

