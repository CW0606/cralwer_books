<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷二十五 公食大夫礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷二十五 公食大夫礼全文,郑玄作品" />
<meta name="description" content="仪礼注疏原文阅读,卷二十五 公食大夫礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4530.html";
var nextpage="novel-read-266-4532.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷二十五 公食大夫礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4530.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十五 公食大夫礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:22:30<span class="divide">|</span></p>
<div class="page-body">
<div class="page-content">
<p>[疏]《公食大夫礼》第九。○郑《目录》云：“主国君以礼食小聘大夫之礼，於五礼属嘉礼。《大戴》第十五，《小戴》第十六，《别录》第九。”○释曰：郑知是“小聘大夫”者，案下文云宰夫自东方，荐豆六，於酱东，设黍稷六簋，又设庶羞十六豆，此等皆是下大夫小聘之礼。下乃别云“上大夫八豆、八簋”，又云“上大夫庶羞十六豆”，是食上大夫之法，故知此篇据小聘大夫也。若然，《聘礼》据侯伯之大聘，此篇据小聘大夫者，周公设经，互见为义。案篇末云“鱼、肠胃、伦肤若九，若十有一，下大夫则若七，若九”，郑注云：“此以命数为差，九谓再命者，十一谓三命者，七谓一命者。九或上或下者，再命谓小国之卿，次国之大夫也。卿则曰上，大夫则曰下，大国之孤视子男。”以此言之，鱼、肠胃、伦肤皆七者，谓子男小聘之大夫。此《公食》序在《聘礼》之下，是因聘而食之。不言食宾与上介，直云大夫者，若云食宾与上介，则小聘使下大夫，上介乃是士，是以直云大夫，兼得大夫聘宾与上介，亦兼小聘之宾。若然，《聘礼》据大聘，因见小聘。此《公食》先见小聘，后言大聘者，欲见大聘、小聘，或先或后，不常之义。<br/>　　公食大夫之礼。使大夫戒，各以其爵。戒犹告也。告之必使同班，敌者易以相亲敬。<br/>　　[疏]“公食”至“其爵”。○注“戒犹”至“亲敬”。○释曰：自此尽“如聘”，论主君使大夫就馆，戒聘客使来行食礼之事。云“各以其爵”者，此篇虽据子男大夫为正，兼见五等诸侯大聘使卿之事，故云各以其爵也。<br/>　　上介出请，入告。问所以来事。<br/>　　[疏]“上介出请入告”。○注“问所以来事”。○释曰：据大夫就宾馆之门外，宾使上介出请大夫所为来之事。<br/>　　三辞。为既先受赐，不敢当。<br/>　　[疏]“三辞”。○注“为既”至“敢当”。○释曰：既先受赐者，谓聘日致饔，受赐大礼，故今辞食，不敢当之。但受饔之时，礼辞而已，至於飨食，皆当三辞。<br/>　　宾出，拜辱。拜使者，屈辱来迎已。大夫不答拜，将命。不答拜，为人使也。将犹致也。宾再拜稽首。受命。大夫还，复於君。<br/>　　宾不拜送，遂从之。不拜送者，为从之，不终事。<br/>　　[疏]“宾不”至“从之”。○注“不拜”至“终事”。○释曰：案《乡饮酒》主人拜送，宾不答拜，云礼有终。此宾不拜送，为从之不终事，故宾不拜送也。若然，《乡饮酒》、《乡射》戒宾，遂从之，而云拜辱、拜送者，以其主人先反，不相随，故得拜辱、拜送。《觐礼》使者劳宾於门外，侯氏再拜，遂送之。使者既不先反，犹拜送者，尊天子使故也。<br/>　　宾朝服即位于大门外，如聘。於是朝服，则初时玄端。如聘，亦入于次俟。<br/>　　[疏]“宾朝”至“如聘”。○注“於是”至“次俟”。○释曰：云“大门外，如聘”者，则宾主设摈介以相待，如聘时。云“於是朝服，则初时玄端”者，初时，谓宾发馆时服玄端。若《乡射》“主人朝服乃速宾”，郑注云：“射，宾轻也。戒时玄端。”以此言之，亦宾在馆拜所戒大夫即玄端，宾遂从大夫至君大门外，入次，乃去玄端，著朝服，出次，即位也。云“如聘，亦入於次俟”者，案《聘礼》：“宾皮弁聘，至于朝，宾入于次。”注云：“入于次者，俟办。”则此入次，亦俟主人办也。若然，《聘礼》重宾，发馆即皮弁。此食礼轻，及大门乃朝服。<br/>　　即位。具。主人也。摈者俟君於大门外，卿大夫士序，及宰夫具其馔物，皆於庙门之外。<br/>　　[疏]“即位具”。○注“主人”至“之外”。○释曰：云“摈者俟君於大门外”者，解即位之事。云“卿大夫士序，及宰夫具其馔物，皆於庙门之外”者，以其君迎宾入，始言卿大夫以下庙内之位，则知此具馔物时，皆在庙门外也。故郑下文注云：“自卿大夫至此，不先即位从君而入者，明助君飨食，宾自无事，故不在大门内。”是其义也。<br/>　　羹定。肉谓之羹。定犹孰也。著之者，下以为节。<br/>　　[疏]“羹定”。○注“肉谓”至“为节”。○释曰：云“肉谓之羹”者，《尔雅》文。云“著之者，下以为节”者，羹定与下文“陈鼎”之节为目也。<br/>　　甸人陈鼎七，当门，南面，西上，设扃鼏。鼏若束若编。七鼎，一大牢也。甸人，冢宰之属，兼亨人者。南面西上，以其为宾，统於外也。扃，鼎扛，所以举之者也。凡鼎鼏，盖以茅为之，长则束本，短则编其中央。今文扃作铉，古文鼏皆作密。<br/>　　[疏]“甸人”至“若编”。○注“七鼎”至“作密”。○释曰：云“七鼎，一大牢也”者，案《聘礼》致飧与饔饩皆九鼎，此亦一大牢而七鼎者，此食礼轻，无鲜鱼、鲜腊，与《聘礼》“腥一牢鼎七”同也。云“甸人，冢宰之属，兼亨人”者，案《天官》有甸师氏，兼有亨人，皆属冢宰。彼天子礼，诸侯比天子为兼官，故甸人兼亨人也。必使甸人陈鼎兼亨人者，案《亨人职》云“掌共鼎镬”，又案《甸师职》云掌“帅其徒以薪蒸，役外内饔之事”，故使甸人兼亨人陈鼎。若然，案《少牢》“羹定饔人陈鼎”者，以其无甸人官，故饔人陈鼎也。《既夕士礼》云“甸人抗重”，又云“甸人筑坅坎”，以士无臣，使属吏摄甸人之事，非谓置此官也。云“凡鼎鼏，盖以茅为之”者，诸文多言鼎鼏，皆不言所用之物，此经虽言“若束若编”，亦不指所用之体，故郑云“盖”以疑之。然必知用茅者，《诗》曰：“白茅苞之。”《尚书》孔传云：“苴以白茅。”茅是絜白之物，故疑用茅也。<br/>　　设洗如飨。必如飨者，先飨后食，如其近者也。飨礼亡，《燕礼》则设洗於阼阶东南。古文飨或作乡。<br/>　　[疏]“设洗如飨”。○注“必如”至“作乡”。○释曰：云“必如飨者，先飨后食，如其近者也”，郑据此文行食礼，而云如飨，明先飨，设洗讫，乃后食，故乡前如之，是先飨后食也。案《聘礼》云“公於宾，壹食再飨”，则食在飨前矣。不言如《燕礼》者，飨食在庙，燕在寝，则是飨食重，先行之。故二者自相先后，是以不得用《燕礼》决之也。引《燕礼》者，欲见设洗之法，燕与飨食同，故无飨礼，引《燕礼》而言也。<br/>　　小臣具槃匜，在东堂下。为公盥也。公尊，不就洗。小臣於小宾客飨食，掌正君服位。<br/>　　[疏]“小臣”至“堂下”。○注“为公”至“服位”。○释曰：知此“为公盥”者，案《特牲》尸尊，不就洗，盥用槃匜，故知此所设槃匜亦为公盥，不就洗也。云“小臣於小宾客飨食，掌正君位”者，按《夏官·小臣职》云“小祭祀，宾客飨食”，如大仆之法。此诸侯之聘客飨食，故亦小臣掌之也。<br/>　　宰夫设筵，加席、几。设筵於户西，南面而左几。公不宾至授几者，亲设湆酱，可以略此。<br/>　　[疏]“宰夫”至“席几”。○注“设筵”至“略此”。○释曰：云“设筵於户西，南面而左几”者，以其宾在户牖之閒，南面，又生人左几，异於神右几故也。云“公不宾至授几者，亲设湆酱，可以略此”者，决《聘礼》礼宾时，公亲授几者，以无设湆酱之事故也。故下记云“不授几”，郑云“异於醴也”。<br/>　　无尊。主於食，不献酬。<br/>　　饮酒、浆饮，俟于东房。饮酒，清酒也。浆饮，（缺）浆也。其俟奠於丰上也。饮酒先言饮，明非献酬之酒也。浆饮先言浆，别於六饮也。<br/>　　[疏]“饮酒”至“东房”。○注“饮酒”至“饮也”。○释曰：云“饮酒，清酒也”者，按《周礼·酒正》注先郑云：“清酒，祭祀之酒。”后郑从之。则此宾客用之者，优宾故也。云“浆饮，（缺）浆也”者，（缺）之言载，以其汁滓相载，故云（缺）。汉法有此名故也。云“其俟奠於丰上也”者，下云“饮酒实於觯，加于丰”是也。此云奠，即彼加也。云“饮酒先言饮，明非献酬之酒也”者，以其《乡饮酒》、《燕礼》等献酬之酒皆不言饮，饮之，可知此拟酳口，故言饮，是异於献酬酒故也。是以《酒人》云：“共宾客之礼酒、饮酒。”郑注云：“礼酒，飨燕之酒。”不言饮食之酒，云饮，亦是其义也。云“浆饮先言浆，别於六饮也”者，按《浆人》云：“共王六饮，水、浆、醴、凉、医、酏。”彼先云六饮，后云水浆，与此先云浆不同，故云先云浆别於六饮。必别於六饮者，彼六饮为渴而饮，此浆为酳口，不为渴，故异之。<br/>　　凡宰夫之具，馔于东房。凡，非一也。饮食之具，宰夫所掌也。酒浆不在凡中者，虽无尊，犹嫌在堂。<br/>　　[疏]“凡宰”至“东房”。○注“凡非”至“在堂”。○释曰：云“酒浆不在凡中者，虽无尊，犹嫌在堂”者，以其酒浆常在堂，若不特言之，则凡中不含之，言谓酒浆仍在堂，故上特言之。<br/>　　公如宾服，迎宾于大门内。不出大门，降於国君。<br/>　　[疏]“公如”至“门内”。○注“不出”至“国君”。○释曰：自此尽“阶上北面再拜稽首”，论主君迎宾入拜至之事。云“不出大门，降於国君”者，按《周礼·司仪》云：“将币，交摈，三辞，车逆，拜辱，宾车进，答拜。”又云致饔饩，飨食，“皆如将币之仪”。是国君来则出迎也。<br/>　　大夫纳宾。大夫，谓上摈也。纳宾以公命。公入门左，公再拜。宾辟，再拜稽首。左，西方，宾位也。辟，逡遁，不敢当君拜也。公揖入，宾从。揖入，道之。<br/>　　及庙门，公揖入。庙，祢庙也。<br/>　　[疏]“及庙门公揖入”。○注“庙祢庙也”。○释曰：《仪礼》之内单言庙者，皆据祢庙。是以《昏礼》纳采云“至于庙”，记云“凡行事必用昏昕，受诸祢庙”，以此而言，则言庙皆祢庙也。若非祢庙，则言庙祧，若《聘礼》云“不腆先君之祧”，问卿云“受于祖庙”之类是也。但受聘在祖庙，食飨在祢，燕轻於食飨，又在寝，是其差次也。<br/>　　宾入，三揖。每曲揖，及当碑揖，相人偶。<br/>　　至于阶，三让。让先升。<br/>　　[疏]“至于阶三让”。○释曰：按《曲礼》云：“客若降等，则就主人之阶。主人固辞，然后客复就西阶。”此亦降等，初即就西阶者，此君与客食礼，礼之正，彼谓大夫士以小小燕食之礼，故与此不同也。<br/>　　公升二等，宾升。远下人君。<br/>　　[疏]“公升二等宾升”。○注“远下人君”。○释曰：言“远下人君”者，亦取君行一，臣行二之义也。<br/>　　大夫立于东夹南，西面，北上。东夹南，东西节也。取节於夹，明东於堂。<br/>　　[疏]“大夫”至“北上”。○注“东夹”至“於堂”。○释曰：此谓主国卿大夫立位。云“取节於夹，明东於堂”者，序已西为正堂，序东有夹室，今大夫立于夹室之南，是东于堂也。<br/>　　士立于门东，北面，西上。统於门者，非其正位，辟宾在此。<br/>　　[疏]“士立”至“西上”。○注“统於”至“在此”。○释曰：案《燕礼》、《大射》士在西方，东西北上，不统於门。又在门东北面，宜东统於君。今在门东西上，统於门者，以宾在门西，辟宾，在此非正位故也。<br/>　　小臣，东堂下，南面，西上。宰，东夹北，西面，南上。宰，宰夫之属也。古文无南上。<br/>　　[疏]“小臣”至“南上”。○注“宰宰”至“南上”。○释曰：云“宰东夹北，西面南上”者，谓在北堂之南，与夹室相当，故云夹北也。云“宰，宰夫之属也”者，以经云“南上”，则非止一人。但宰官之内，有宰夫之等，是以下有宰夫之官，皆於此立可知，故云之属也。若然，宰尊官，在小臣之下者，以其小臣位在北堂南，故先见之，非谓尊卑先后为次也。<br/>　　内官之士，在宰东北，西面，南上。夫人之官，内宰之属也。自卿大夫至此，不先即位，从君而入者，明助君飨食，宾自无事。<br/>　　[疏]“内官”至“南上”。○注“夫人”至“无事”。○释曰：云“夫人之官内宰之属也”者，经云“内官”，按《周礼·天官·内宰》下大夫掌王后已下，彼天子内官，诸侯未必有内宰，以其言内官之士，以士为之，明当天子内宰，故举内宰况之也。云“自卿大夫至此，不先即位，从君而入者，明助君飨食，宾自无事”者，按前聘时，君迎客于大门内时，卿大夫已下入庙即位者，受聘事重，非飨食之事，故先入庙即位。此已下虽有宰及宰夫者，皆有事，及大夫二牲、士庶羞之等，皆助君食宾，非己之事，故后入也。<br/>　　介，门西，北面，西上。西上，自统於宾也。然则承摈以下，立於士西，少进东上。<br/>　　[疏]“介门”至“西上”。○注“西上”至“东上”。○释曰：云“然则承摈以下，立于士西，少进东上”者，以其介统於宾而西上，则摈统於君而东上可知。承摈以下，既是有事之人承摈，是大夫又尊於士，故知少进东上。不言上摈者，上摈有事，其位不定，故不言。<br/>　　公当楣北乡，至再拜，宾降也，公再拜。楣谓之梁。至再拜者，兴礼俟宾，嘉其来也。公再拜，宾降矣。<br/>　　[疏]“公当”至“再拜”。○注“楣谓”至“降矣”。○释曰：自此尽“稽首”，论公拜至宾答拜之事。云“公再拜，宾降矣”者，释经宾降在“至再拜”下，“公再拜”上。以其至再拜者，公已一拜，宾即降，下公再拜者，宾降后，又一拜。虽一拜，本当再拜，故皆以再拜言之。犹下侑币之时，“公一拜，宾降，公再拜”，注云：宾不敢俟成拜也。若然，郑云“公再拜，宾降矣”者，解经“至再拜，客降”也。<br/>　　宾西阶东、北面答拜。西阶东，少就主君，敬也。摈者辞，辞拜於下。<br/>　　拜也。公降一等，辞曰：“寡君从子，虽将拜，兴也。”宾降再拜，公降，摈者释辞矣。宾犹降，终其再拜稽首。兴，起也。<br/>　　[疏]“宾西”至“答拜”。○释曰：自此尽“稽首”，论宾降答拜之事。此云“答拜”，下云“拜也”，并据公未降之前，宾为一拜。以其宾始一拜之閒，公降一等，故閒在一辞之中，是以郑云宾降再拜，释经北面拜答及拜也。云“公降，摈者释辞矣”者，解经“辞曰寡君从子虽将拜兴也”，郑注云“宾犹降，终其再拜稽首”者，按下文“宾栗阶升，不拜”，升既不拜，略於下。虽辞宾，犹终降，再拜稽首也。若然，摈者辞拜於下之时，其位在下，故下记云“卿摈由下”，注云“不升堂”是也。按下文云“摈者退，负东塾而立”，注云“无事”，又云“摈者进相币”，然则摈者有事则进，无事则退，故负东塾也。<br/>　　宾栗阶升，不拜。自以己拜也。栗，是栗也。不拾级连步，趣主国君之命，不拾级而下曰辵。<br/>　　[疏]“宾栗阶升不拜”。○注“自以”至“曰辵”。○释曰：云“自以己拜也”者，於堂下终为再拜稽首，故於堂上不拜也。云“栗，实栗也”者，谓疾之意也。云“不拾级连步”者，《曲礼》云“拾级聚足连步以上”，郑注云：“拾当为涉声之误也。级，等也。涉等聚足，谓前足蹑一等，后足从之并。”此涉级也。连步，郑云“重蹉跌也”，连步谓足相随不相过也。其连步据足而言，涉级据阶而说，其实一也。此等寻常升法，此栗阶据趋君命而上，按《燕礼》记云：“凡君所辞皆栗阶”，注云：“栗，蹙也。谓越等急趋君命也。”又曰“凡栗阶不过二等”，注云：“其始升犹聚足连步，越二等，左右足各一发而升堂。”是栗阶之法也。云“不拾级而下曰辵”者，凡升降有四种，云辵者，君臣急谏诤，则越三等为辵阶，越一等为历阶，又有连步，又有栗阶，为四等也，义已具於《燕礼》记疏也。<br/>　　命之，成拜，阶上北面再拜稽首。宾降拜，主“君辞之，宾虽终拜，於主君之意犹为不成”。<br/>　　[疏]“命之”至“稽首”。○注“宾降”至“不成”。○释曰：按《论语》孔子云：“拜下，礼也，今拜乎上，泰也。”是以上文主君虽辞宾，犹终拜於下，尽臣之礼，为成拜。“主君之意犹以为不成”，故命之升成拜，宾遂主君之意，故升更拜也。<br/>　　士举鼎，去幂于外，次入。陈鼎于碑，南面，西上。右人抽扃，坐奠于鼎西，南顺，出自鼎西，左人待载。入由东，出由西，明为宾也。今文奠为委，古文待为持。<br/>　　[疏]“士举”至“待载”。○注“入由”至“为持”。○释曰：自此尽“逆退复位”，论鼎入已载之事。云“去幂於外，次入”者，次入，谓序入也。故《少牢》云序入去幂於外者，以其入当载於俎，故去之也。《士丧》、《士虞》皆入，乃去幂者，丧礼变于吉故也。<br/>　　雍人以俎入，陈于鼎南。旅人南面加匕于鼎，退。旅人，雍人之属。旅食者也。雍人言入，旅人言退，文互相备也。出入之由，亦如举鼎者。匕俎每器一人，诸侯官多也。<br/>　　[疏]“雍人”至“鼎退”。○注“旅人”至“多也”。○释曰：云“旅人，雍人之属”者，即《燕礼》云：“尊士旅食于门西，两圜壶。”郑云：“士旅食者，所谓庶人在官者也。”引《王制》解之者是也。云“雍人言入，旅人言退，文互相备也”者，雍人言入亦退，旅人言退亦入，皆入而退去，故云文互相备也。云“每器一人，诸侯官多也”者，按《少牢》云：“鼎序入，雍正执一匕以从，雍府执四匕以从，司士合执二俎以从，司士赞者二人，皆合执二俎以相从。”是大夫官少，故每人兼执也。若然，《特牲》云“赞者执俎及匕从鼎入”，《士虞》亦云“匕俎从士”，《昏礼》亦云“匕俎从设”，彼注云：“执匕者，执俎者，从鼎而入，设之。”不言并合者，士官弥少，并合可知。不言者，文不具或可。士礼又异於大夫，执鼎人兼执匕俎，故《士丧礼》小敛大敛奠举鼎者，兼执俎也。若依前释，则《士丧礼》略威仪故也。<br/>　　大夫长盥，洗东南，西面，北上，序进盥。退者与进者交于前。卒盥，序进，南面匕。长，以长幼也。序犹更也。前，洗南。<br/>　　[疏]“大夫”至“面匕”。○注“长以”至“洗南”。○释曰：云“进盥，退者与进者交于前”，郑云前谓洗南，但言前，不云北。《乡饮酒》、《乡射》宾盥北面，则此大夫亦皆北面可知。云“长，以长幼也”者，若《燕礼》云“命长”之类，皆据长幼为长，不谓众中之长者也。<br/>　　载者西面。载者，左人。亦序自鼎东，西面於其前，大夫匕则载之。<br/>　　[疏]“载者西面”。○注“载者”至“载之”。○释曰：前云“左人待载”，其时鼎东南面，今大夫鼎北面南，匕之左人当载，故序自鼎东西面，於其前矣。俎正当鼎南，则载者在鼎南稍东也。<br/>　　鱼腊饪。饪，孰也。食礼宜孰，飨有腥者。<br/>　　[疏]“鱼腊饪”。○注“饪孰”至“宜孰”。○释曰：上文直云“羹定”，肉谓之羹，恐鱼腊不在羹定之中，故此特著鱼腊饪也。以食礼尚孰，故皆饪也。○注“飨有腥者”。○释曰：《乐记》云大飨“而俎腥鱼”，郑注云：“以腥鱼为俎，实不臑孰之。”是飨礼有腥也。又宣公十一年：“冬，晋侯使士会平王室，定王享之。原襄公相礼，殽烝。武子私问其故。王闻之召武子曰：季氏，而弗闻乎？王享有体荐，宴有折俎，公当享，卿当宴，王室之礼也。”又《国语》云：禘郊之事则有全烝，王公立饫则有房烝，亲戚宴飨则有殽烝。以此观之，明飨有腥，以飨礼用体荐。体荐则腥矣。故《礼记》云“腥其俎”，谓豚解而腥之，豚解者，皆腥也。<br/>　　载体进奏。体，谓牲与腊也。奏，谓皮肤之理也。进其理，本在前。下大夫体七个。<br/>　　[疏]“载体进奏”。○注“体谓”至“七个”。○释曰：三牲与腊皆载体，直言体，不辨体形及数，以下鱼、肠胃、伦肤皆言七，则此亦七体，故郑云“下大夫体七个”。若然，七个此不言体形，按《士虞记》云“升左肩、臂、臑、肫、骼、脊、胁”七体，彼丧礼用左。又按《乡饮酒》、《乡射记》皆云“右胖进腠”，则此亦用右胖，肩、臑、臂、肫、骼、脊、胁可知。既用右胖，则左胖为庶羞。其庶羞者，此下大夫十六豆，上大夫二十豆是也。若致飧及归饔饩，腥鼎皆无庶羞。《乡饮酒》、《乡射》、《燕礼》、《大射》虽同用狗一牲，以其亨，亨亦皆有庶羞也。云“奏，谓皮肤之理。进其理，本在前”者，此谓生人食法，故进本，本谓近上者。若祭祀则进末，故《少牢》云“进下”，郑云“变於食生”是也。<br/>　　鱼七，缩俎，寝右。右首也。寝右进鬐也。乾鱼近腴，多骨鲠。<br/>　　[疏]“鱼七缩俎寝右”。○注“右首”至“骨鲠”。○释曰：云“缩俎”者，於人为横，缩，纵也。鱼在俎为纵，於人亦横。云寝右，郑云“右首也，寝右，进鬐”也，宾在户牖之閒南面，俎则东西陈之，鱼在俎，首在右，腹腴乡南。鬐，脊也。进脊在北，乡宾，必以脊乡宾者，郑云“乾鱼近腴，多骨鲠”，故不欲以腴乡宾，取脊少骨鲠者乡宾，优客故也。若祭祀，则进腴，以鬼神尚气，腴者，气之所聚，故《少牢》进腴是也。<br/>　　肠、胃七，同俎。以其同类也。不异其牛羊，腴贱也。此俎实凡二十八。<br/>　　[疏]“肠胃七同俎”。○注“以其”至“十八”。○释曰：云“以其同类也”者，释经同俎，以其牛羊同是畜类也。云“不异其牛羊，腴贱也”者，以牲体则异俎，及此肠胃即同俎，以其腹腴贱，故略之，同俎也。云“此俎实二十八”者，牛羊各有肠胃，肠胃各七，四七二十八也。但此肠胃与牲或同鼎同俎，或别鼎别俎，何者？据此下文七鼎肠胃与牲别鼎别俎，是其正法，取其鼎俎奇也。《少牢》五俎，肠胃与牲同鼎者，以其有鲜兽，若肠胃别鼎则六，不得奇，故并肠胃与牲同鼎，《有司彻》亦然。此肠胃七者，以其与牲体别鼎，故取数於牲亦七。《少牢》并肠胃於牲鼎，故云肠三胃三，取数於脊胁各三也。宾尸礼杀於正祭，故肠胃各一。《既夕》盛葬奠，故肠胃五也。<br/>　　伦肤七。伦，理也，谓精理滑脃者，今文伦或作论。<br/>　　[疏]“伦肤七”。○释曰：伦肤谓豕之皮革为之，但此公食大夫为宾用为美，故肤与肠胃皆别鼎俎。《特牲》腥有三鼎，鱼、腊不同鼎，故肤从牲，同鼎。《有司彻》虽同《少牢》，亦止三鼎而已，羊、豕、鱼皆一鼎，故肤还从於牲鼎也。又此肤与牲体之数亦七，而《少牢》肤九者，此食礼，故肤从体数。《少牢》大夫之祭，肤出下牲，故取数於牲之体而九也。<br/>　　肠、胃、肤，皆横诸俎，垂之。顺其在牲之性也。肠胃垂及俎拒。<br/>　　[疏]“肠胃”至“垂之”。○注“顺其”至“俎拒”。○释曰：肠胃得在牲而垂肤，亦言顺牲之性者，从多而言。云“垂及俎拒”者，《少牢》云“肠三，胃三，垂及俎拒”是也。<br/>　　大夫既匕，匕奠于鼎，逆退，复位。事毕，宜由便也。士匕载者，又待设俎。<br/>　　[疏]“大夫”至“复位”。○注“事毕”至“设俎”。○释曰：“士匕载者，又待设俎”者，以上文云“士举鼎”，又云“左人待载”，下文云“士设俎于豆南”，是载者又待设俎可知也。<br/>　　公降盥。将设酱。<br/>　　[疏]“公降盥”。○注“将设酱”。○释曰：自此尽“各卻于其西”，论公与宰夫为宾设正馔之事。云“将设酱”者，下云“公设之”，是以盥手也。<br/>　　宾降，公辞。辞其从己。卒盥，公壹揖、壹让，公升，宾升。揖让皆壹，杀於初。古文壹皆作一。<br/>　　宰夫自东房授醯酱，授，授公也。醯酱，以醯和酱。<br/>　　[疏]“宰夫”至“醯酱”。○注“授授”至“和酱”。○释曰：按记云：蒲筵常长丈六尺，於堂上户牖之閒南面设之。乃设正馔於中席已东，自中席已西设庶羞也。云“醯酱，以醯和酱”者，按归饔饩，醯醢别，知此醯酱不别，而以醯和酱者，此经所陈物，异者皆别器，此醯酱下但言酱，不别言醯，明以醯和酱可知。祭祀无此法，以生人尚亵味，故有之。<br/>　　公设之。以其为馔本。<br/>　　宾辞，北面坐迁而东迁所。东迁所，奠之东侧，其故处。<br/>　　[疏]“宾辞”至“迁所”。○注“东迁”至“故处”。○释曰：云“东迁所”者，谓以西为上，君设当席中，故东迁之，辟君设处侧近也，近其故处。<br/>　　公立于序内，西乡。不立阼阶上，示亲馔。<br/>　　[疏]“公立”至“西乡”。○注“不立”至“亲馔”。○释曰：云“不立阼阶上，示亲馔”者，以其君之行事皆在阼阶上，今近阼北者，以其设馔在户西近北，今君亦近北，是亦亲监馔故也。<br/>　　宾立于阶西，疑立。不立阶上，以主君离阼也。疑，正立也，自定之貌。今文曰西阶。<br/>　　宰夫自东房荐豆六，设于酱东，西上。韭菹以东醓醢、昌本，昌本南麋臡，以西菁菹、鹿臡。醓醢，醢有醓。昌本，昌蒲本，菹也。醢有骨谓之臡。菁，蓂菁，菹也。今文臡皆作麋。<br/>　　[疏]“宰夫”至“鹿赞”。○注“醓醢”至“作麋”。○释曰：云“醓醢，醢有醓”者，按《周礼·醢人》云：“朝事之豆，韭菹醓醢。”已下依此为次，彼注云：“醓，肉汁也。”则此醓醢是肉之汁。昌本者，彼注云：“昌蒲根。”又按彼注齑菹之称，菜肉通。又云“细切为齑，全物若&lt;月枼&gt;为菹”。又按彼经为菹者，经言菹，不言齑菹者，即是齑也。彼言昌本，亦即齑也。此注云菹者，齑菹，粗细为异，通而言之，齑亦得为菹，故云菹也。云“醢有骨者谓为臡”，案《尔雅·释器》云：“肉为之醢，有骨者谓之臡。”又郑司农云：“有骨为臡，无骨为醢”也。云“菁蓂菁菹也”者，即今之蔓菁也。<br/>　　士设俎于豆南，西上，牛、羊、豕、鱼在牛西，腊、肠胃亚之。亚，次也。不言纟争错，俎尊。<br/>　　[疏]“士设俎”至“亚之”。○注“亚次”至“俎尊”。○释曰：云“不言纟争错，俎尊”者，上设豆纟争陈之，下设黍稷错陈之，此设俎不纟争不错者，但尊故也。<br/>　　肤以为特。直豕与肠胃东也。特肤者，出下牲，贱。<br/>　　[疏]“肤以为特”。○注“直豕”至“牲贱”。○释曰：云“出下牲，贱”者，以豕在牛、羊之下，贱。肤，豕之所出，故云出下牲贱，特之於俎东也。<br/>　　旅人取匕，甸人举鼎，顺出，奠于其所。以其空也。其所，谓当门。<br/>　　[疏]“旅人”至“其所”。○释曰：前旅人以匕入，加於鼎，退出。今还使之取匕前，士举鼎入，今不使士举鼎出者，以其士载讫，遂设俎於宾前，事未毕，故甸人举鼎而出也。<br/>　　宰夫设黍、稷六簋于俎西，二以并，东北上。黍当牛俎，其西稷，错以终，南陈。并，亻并也。今文曰亻并。古文簋皆作轨。<br/>　　大羹湆不和，实于镫。宰右执镫，左执盖，由门入，升自阼阶，尽阶，不升堂，授公，以盖降，出，入反位。大羹湆，煮肉汁也。大古之羹不和，无盐菜。瓦豆谓之镫。宰谓大宰，宰夫之长也。有盖者，馔自外入，为风尘。今文湆为汁。又曰：入门自阼阶，无升。<br/>　　[疏]“大羹”至“反位”。○注“大羹”至“无升”。○释曰：云“以盖降，出，入反位”者，宰位在东夹北，西面南上，今以盖降出，送於门外，乃更入门，反於东夹北位也。云“大羹湆，煮肉汁也。大古之羹”者，谓是大古五帝之羹。云“不和，无盐菜”也，大古质，故不和以盐菜，对鉶羹调之以盐菜者也。云“瓦豆谓之镫”，《诗》云“于豆于登”，毛亦云：“木曰豆，瓦曰登。”云“宰谓大宰，宰夫之长”者，以单言宰，诸侯三卿无大宰，以司徒兼大宰，大宰之下有宰夫，故云宰夫之长也。<br/>　　公设之于酱西，宾辞，坐迁之。亦东迁所。<br/>　　[疏]“公设”至“迁之”。○注“亦东迁所”。○释曰：言“亦”者，亦前酱东迁所，以酱既东迁所，今於酱西迁之，明亦东迁所移之，故酱处也。<br/>　　宰夫设鉶四于豆西，东上，牛以西羊，羊南豕，豕以东牛。鉶，菜和羹之器。<br/>　　[疏]“宰夫”至“东牛”。○注“鉶菜和羹之器”。○释曰：云“鉶，菜和羹之器”者，下记云“牛藿，羊苦，豕薇”，是菜和羹，以鉶盛此羹，故云之器也。据羹在鉶言之，谓之鉶羹；据器言之，谓之鉶鼎；正鼎之后设之，谓之陪鼎；据入庶羞言之，谓之羞鼎；其实一也。<br/>　　饮酒，实于觯，加于丰。丰，所以承觯者也，如豆而卑。<br/>　　宰夫右执觯，左执丰，进设于豆东。食有酒者，优宾也。设于豆东，不举也。《燕礼》记曰：凡奠者於左。<br/>　　[疏]“宰夫”至“豆东”。○注“食有”至“於左”。○释曰：云“食有酒者，优宾也”者，按下文宰夫执浆饮，宾兴受。唯用浆酳口，不用酒。今主人犹设之，是优宾。引《燕礼》者，彼据酒，主人奠於荐左，宾不饮，取奠於荐右，此酒不用，故亦奠於豆东。酒义虽异，不举是同，故引为证也。按《燕礼》无此文，《乡饮酒》、《乡射》记皆云“凡奠者於左，举者於右”，不同之而引《燕礼记》者，此必转写者误，郑本引《乡饮酒》、《乡射》之等也。<br/>　　宰夫东面，坐启簋会，各卻于其西。会，簋盖也。亦一一合却之。各当其簋之西。<br/>　　[疏]注“会簋”至“之西”。○释曰：云“亦一一合却之”者，却者，仰也。簋盖有六，两两皆相重而仰之，谓之却合，故云一一却合之。“各当其簋之西”，为两处亦者，亦《少牢》，故《少牢》云“佐食启会盖二，以重设于敦南”也。<br/>　　赞者负东房，南面告具于公。负东房，负房户而立也。南面者，欲得乡公与宾也。<br/>　　[疏]“赞者”至“于公”。○注“负东”至“宾也”。○释曰：自此尽“酱湆不祭”，论宾所祭馔之事。经直云“负东房”，郑知“负房户而立”者，以公在东序内，宾在户西，虽告具于公，且欲使宾闻之，故知於房近西，是以郑云“得乡公与宾也”。<br/>　　公再拜，揖食。再拜，拜宾馔具。宾降拜。答公拜。公辞。宾升，再拜稽首。不言成拜，降未拜。宾升席，坐取韭菹，以辩擩于醢，上豆之閒祭。擩犹染也。今文无于。<br/>　　赞者东面坐取黍，实于左手，辩，又取稷，辩，反于右手，兴以授宾。宾祭之。取授以右手，便也。宾亦兴受，坐祭之於豆祭也。独云赞兴，优宾也。《少仪》曰：“受立，授立，不坐。”<br/>　　[疏]“赞者东面”至“祭之”。○注“取授”至“不坐”。○释曰：此所授者，皆谓远宾者，故菹醢及鉶皆不授，以其近宾，取之易，故不言。按《曲礼》云：“殽之序，辩祭之。”故知虽不授，亦祭可知也。经直云“祭”，知“祭之於豆祭”者，按《少牢》云：“尸取韭菹，辩扌耎于三豆，祭于豆閒。”故知於豆祭也。云“独云赞兴，优宾”者，欲见宾坐而不兴，是优宾，其实俱兴也。引《少仪》者，欲见赞兴，宾亦兴之义，以其宾坐，赞亦坐故也。<br/>　　三牲之肺不离，赞者辩取之，壹以授宾。肺不离者，刌之也。不言刌，刌则祭肺也。此举肺不离而刌之，便宾祭也。祭离肺者，绝肺祭也。壹犹稍也。古文壹作一。<br/>　　[疏]“三牲”至“授宾”。○注“肺不”至“作一”。○释曰：云“肺不离者，刌之也”者，按《少仪》云：“牛羊之肺，离而不提心。”郑云：“提犹绝也。刲之不绝中央少者。”此即为食而举肺也。《少牢》云“举肺一，长终肺，祭肺三，皆切之”，是祭肺切，举肺不切。云“不言刌，刌则祭肺也”者，是兴祭肺同，其实举肺。云“祭离肺者，绝肺祭也”者，此郑解举肺将祭之时，绝末而祭之，与祭肺异也。凡举肺有二名：一名离肺，亦名举肺；祭肺亦名刌肺也。<br/>　　宾兴受，坐祭。於是云宾兴受坐祭，重牲也。宾亦每肺兴受，祭於豆祭。<br/>　　捝手，扱上鉶以柶，辩擩之，上鉶之閒祭。扱以柶，扱其鉶菜也。捝，拭也，拭以巾。<br/>　　[疏]“捝手”至“閒祭”。○注“扱以”至“以巾”。○释曰：此云“上鉶之閒祭”者，著其异於馀者，馀祭於上豆之閒，此鉶别自祭鉶閒。云“捝，拭也，拭以巾”者，案《内则》“左佩纷帨”，帨即佩巾，而云捝拭，拭手以巾，似帨不名巾者，本名帨者，以拭手为名，其实名巾，故郑举其实称也。此有四鉶，而云“扱上鉶”，辩擩则唯有一柶，优宾，故用一柶而已。《少牢》二鉶祭神，故宜各有柶也。<br/>　　祭饮酒於上豆之閒。鱼、腊、酱、湆不祭。不祭者，非食物之盛者。<br/>　　[疏]“祭饮”至“不祭”。○注“不祭”至“盛者”。○释曰：此“不祭者”，以正在馔之内。以其有三牲之体，鱼、腊、湆、酱非盛者，故不祭也。若入庶羞，则祭之，故下文云“士羞庶羞皆有大”，又云“辩取庶羞之大，兴一以授宾，宾受，兼壹祭之”，《少仪》云“祭膴”，膴诂为大鱼肉之脔，是亦祭之。<br/>　　宰夫授公饭粱，公设之于湆西。宾北面辞，坐迁之。既告具矣，而又设此，殷勤之加也。迁之，迁而西之，以其东上也。<br/>　　[疏]“宰夫”至“迁之”。○注“既告”至“上也”。○释曰：自此尽“降出”，论设加馔粱与庶羞之事。云“迁之，迁而西之，以其东上也”，知粱东上者，下文“宰夫膳稻于粱西”，是以粱在东为上也。<br/>　　公与宾皆复初位。位，序内阶西。<br/>　　[疏]“公与宾皆复初位”。○注“位序内阶西”。○释曰：按上公设酱时，立于序内，宾立於阶西，此云“公与宾复初位”，故知公还在序内，宾还在阶西也。<br/>　　宰夫膳稻于粱西。膳犹进也。进稻粱者以簠。<br/>　　[疏]“宰夫”至“粱西”。○注“膳犹”至“以簠”。○释曰：知进稻以簠者，下记云“簠有盖幂”，郑注云：“稻粱将食乃设，去会於房，盖以幂。”上云设黍稷讫云“却会”，此稻粱不云却会者，先於房去之故也。<br/>　　士羞庶羞，皆有大、盖，执豆如宰。羞，进也。庶，众也。进众珍味可进者也。大，以肥美者特为脔，所以祭也。鱼或谓之膴，膴，大也。唯醢酱无大。如宰，如其进大羹湆，右执镫，左执盖。<br/>　　[疏]“士羞”至“如宰”。○注“羞进”至“执盖”。○释曰：云“皆有大”者，中有二物三物之肉，兼有鱼也。云“鱼或谓之膴，膴，大也”者，或《有司彻》云“尸俎五鱼，侑主人皆一鱼，皆加膴，祭于其上”是也。《少仪》云膴祭也。云“唯醢酱无大”者，郑注《周礼·醢人》作醢之法，“先膊乾其肉，乃后莝之，杂以粱麹及盐，渍以美酒，涂置甀中，百日则成矣”。何大脔之有也？酱则醢也，亦无大脔也。<br/>　　先者反之，由门入，升自西阶。庶羞多，羞人不足，则相授於阶上，复出取也。<br/>　　[疏]“先者反之”。○释曰：“反之”者，以其庶羞十六豆，羞人不足，故先至者，反取之。下文云“先者一人升，设於稻南”，其人不反，则此云先者反之，谓第二已下为先者也。<br/>　　先者一人升，设于稻南簋西，閒容人。簋西，黍稷西也。必言稻南者，明庶羞加，不与正豆并也。閒容人者，宾当从閒往来也。<br/>　　[疏]注“簋西”至“往来也”。○释曰：“簋西，黍稷西也。必言稻南者”，以其黍稷西近北有稻，故庶羞设黍稷西南，南陈之，是稻粱与庶羞俱是加，故南北相继，而在黍稷正馔之西，是下不与正豆并也。云“閒容人者，宾当从閒往来也”者，下文宾“左拥簠粱，右执湆以降，公辞；升，反奠于其所”，是宾往来也。<br/>　　旁四列，西北上。不统於正馔者，虽加，自是一礼，是所谓羹胾中别。<br/>　　[疏]“旁四列西北上”。○注“不统”至“中别”。○释曰：云“所谓羹胾中别”者，按《曲礼》云“左殽右胾”，彼云：“殽，骨体也。”此肉谓之羹，亦一也。殽为正馔，胾谓切肉，则庶羞云左殽右胾，则曰此正馔在东，庶羞在西，閒容人同，故谓所谓羹胾中别也。<br/>　　膷以东臐、膮、牛炙。膷、臐、膮，今时臛也。牛曰膷，羊曰臐，豕曰膮，皆香美之名也。古文膷香，臐作薰。<br/>　　炙南醢，以西牛胾、醢、牛鮨。先设醢，纟争之以次也。肉则谓鮨为脍，然则脍用鮨。今文鮨作鳍。<br/>　　[疏]注“先设醢纟争之以次也”。○释曰：此云“先设醢，纟争之次”，而《特牲》注云：“以有醢，不得纟争也。”与此“先设醢，纟争之以次”违者，大凡醢配胾是其正，而醢卑于胾。今牛羊豕胾皆在醢下者，直是纟争之次，非尊卑之列。《特牲》以一有醢，若纟争之，当醢在胾上，不成错，故不得纟争。《少牢》四豆，羊胾醢，故得纟争而错，与此同也。<br/>　　鮨南羊炙，以东羊胾、醢、豕炙。炙南醢，以西豕胾、芥酱、鱼脍。芥酱，芥实酱也。《内则》曰：“脍，春用葱，秋用芥。”众人腾羞者尽阶、不升堂，授，以盖降，出。腾当作媵。媵，送也。授，授先者一人。<br/>　　赞者负东房，告备于公。复告庶羞具者，以其异馔。<br/>　　[疏]“赞者”至“于公”。○释曰：自此尽“兼壹祭之”，论赞告馔具，宾祭之事。<br/>　　赞升宾。以公命命宾升席。<br/>　　[疏]“赞升宾”。○注“以公命命宾升席”。○释曰：前设馔讫，赞者告具于公，公再拜揖食，此使赞升宾者，以其礼杀故也。是以上文正馔，公先拜，宾答拜，此宾先拜公，公答拜，为异也。<br/>　　宾坐席末，取粱，即稻，祭于酱湆閒。即，就也。祭稻粱不於豆祭，祭加宜於加。<br/>　　[疏]注“即就”至“於加”。○释曰：云“祭稻粱不於豆祭，祭加宜於加”者，按下文云“宾三饭以湆酱”，注云：“每饭歠湆，以肴擩酱，食正馔也。三饭而止。”又云“不以湆酱”，注云：“不复用正馔也。”则此湆酱是正馔，而云“加”者，但湆酱与粱皆是加，故公亲设之。下文为正馔而此云加者，为湆酱虽是加，以在正馔之上，得与正馔为本，故名正馔，其实是正馔之加，故公亲设之也。<br/>　　赞者北面坐，奠取庶羞之大，兴，一以授宾。宾受，兼壹祭之。壹壹受之，而兼一祭之，庶羞轻也。自祭之於膷臐之閒，以异馔也。<br/>　　[疏]“赞者”至“祭之”。○注“壹壹”至“馔也”。○释曰：“壹壹受之，而兼一祭之，庶羞轻也”者，决上三牲之脯祭之。今此祭庶羞并之，故云“轻”也。云“自祭之於膷臐之閒，以异馔也”者，不云“於豆祭”，而云“於膷臐之閒”，以祭宜於加故也。<br/>　　宾降拜，拜庶羞。<br/>　　[疏]“宾降拜”。○注“拜庶羞”。○释曰：自此尽“鱼腊不与”，论宾正食受侑币，至於食终之事。<br/>　　公辞。宾升，再拜稽首。公答再拜。<br/>　　宾北面自閒坐，左拥簠粱，右执湆以降。自閒坐，由两馔之閒也。拥，抱也。必取粱者，公所设也。以之降者，堂，尊处，欲食於阶下然也。<br/>　　公辞。宾西面坐奠于阶西，东面对，西面坐取之，栗阶升，北面反奠于其所，降辞公。奠而后对，成其意也。降辞公，敬也。必辞公者，为其尊而亲临己食。侍食，赞者之事。<br/>　　[疏]注“奠而”至“之事”。○释曰：云“成其意”者，谓成其食降阶下之意，故奠乃对。此决下文大夫相食，宾执粱与湆之西序端，主人辞，宾反之而不奠也。<br/>　　公许，宾升，公揖退于箱。箱，东夹之前，俟事之处。<br/>　　[疏]注“箱东”至“之处”。○释曰：按《尔雅》“有东西厢曰庙”，其来皆在序外故也。知是“俟事之处”者，正以此文“公揖退于厢”而俟宾食，即待事之处也。<br/>　　摈者退，负东塾而立。无事。<br/>　　宾坐，遂卷加席，公不辞。赞者以告公，公听之，重来，优宾。<br/>　　[疏]“宾坐”至“不辞”。○注“赞者”至“优宾”。○释曰：知云“赞者以告公，公听之”者，公既在序外，宾食在户西，若不告公，公何以知之，明知赞者告公也。云“重来，优宾”者，若公来则劳宾，不来则宾不劳，故难重来，而不来则优饶宾也。<br/>　　宾三饭以湆酱。每饭，歠湆，以肴擩酱，食正馔也。三饭而止，君子食不求饱。不言其肴，优宾。<br/>　　[疏]“宾三饭以湆酱”。○注“每饭”至“优宾”。○释曰：云“每饭，歠湆，以殽擩酱”者，按《曲礼》：“三饭，主人延客食胾，然后辩殽。”郑注：“云先食胾，后食殽。殽尊。”此先食殽者，彼郑云大夫士与客燕食之法，其礼食宜放《公食大夫礼》。云若然，此为礼食，故先食殽；彼大夫士与客燕食，则先食胾，故不同。又按《昏礼》“同牢”云：“赞尔黍，授肺脊，皆食，以湆酱，皆祭举食举也。”注云：“皆食黍也。以，用也，用者，谓歠湆咂酱。”而不食殽者，此公食宾礼，解体折节，明食殽可知。彼豚解者皆不食，故彼不食殽也。是以彼又云“三饭卒食”，注：“同牢示亲，不主为食，起三饭而成礼也。”故不食殽也。但湆言啜，淡故也。酱言擩，殽故也。云“三饭而止。君子食不求饱”者，解三饭而止，故下宰夫进浆，是不求饱，故引《论语》学者“食不求饱”为证也。云“不言其殽，优宾”者，案《特牲》、《少牢》尸食时举殽，皆言次第，此不言者，任宾取之，是优宾也。<br/>　　宰夫执觯浆饮与其丰以进。此进漱也，非为卒食，为将有事，缘宾意欲自絜清。<br/>　　宾捝手，兴受。受觯。宰夫设其丰于稻西。酒在东，浆在西，是所谓左酒右浆。<br/>　　[疏]“宰夫”至“稻西”。○注“酒在”至“右浆”。○释曰：云“酒在东，浆在西者”，案上饮酒，实于觯，宰夫设于豆东，是酒在东也。云浆在西者，即此经设於稻西是也。云“是所谓左酒右浆”者，按《曲礼》云“酒浆处右”，郑云：“此言若酒若浆耳，两有之，则左酒右浆。”云两有者，据此《公食》而言，左酒右浆也。<br/>　　庭实设。乘皮。宾坐祭，遂饮，奠於丰上。饮，漱。<br/>　　公受宰夫束帛以侑，西乡立。束帛，十端帛也。侑犹劝也。主国君以为食宾，殷勤之意未至，复发币以劝之，欲用深安宾也。西乡立，序内位也。受束帛于序端。<br/>　　[疏]“公受”至“乡立”。○注“束帛”至“序端”。○释曰：云“西乡立，序内位也”者，按上文公设酱，“公立于序内西乡”，此经亦云西乡立，故知亦在序内位也。云“受束帛于序端者，按《大射礼》公凡受於序端，故每云公之所受者，皆约之受於序端。<br/>　　宾降筵，北面。以君将有命也。北面於阶上。<br/>　　[疏]“宾降筵北面”。○注“以君”至“阶上”。○释曰：云“以君将有命”者，谓有束帛侑食之命，故宾降筵北面，於西阶上以待主君之命。<br/>　　摈者进相币。为君释币辞於宾。宾降辞币，升听命。降辞币，主国君又命之，升，听命，释许辞。<br/>　　[疏]“宾降”至“听命”。○注“降辞”至“许辞”。○释曰：云“主国君又命之，升”，知者，约《聘礼》礼宾，“宾降辞币，公降一等辞，栗阶升，听命”是也。<br/>　　降拜。当拜受币。公辞，宾升，再拜稽首，受币，当东楹，北面。主国君南面授之，当东楹者，欲得君行一，臣行二也。<br/>　　退，西楹西，东面立。俟主国君送币也。退不负序，以将降。<br/>　　[疏]“退西楹西东面立”。○注“俟主”至“将降”。○释曰：按《聘礼》“宾三退负序”，注云：“三退，三逡遁也。不言辟者，以执圭将进授之。”彼皆当楣再拜，故宾退负序。此亦为公拜送币，但在楹西耳，故宾在阶西，不负序，以将降故也。<br/>　　公壹拜，宾降也，公再拜。宾不敢俟成拜。介逆出。以宾事毕。宾北面揖，执庭实以出。揖执者，示亲受。公降立。俟宾反。<br/>　　上介受宾币，从者讶受皮。从者，府史之属。讶，迎也。今文曰梧受。<br/>　　[疏]注“从者”至“梧受”。○释曰：云“从者，府史之属”，知非士介者，此子男小聘，使大夫士介一人而已。介已受宾币，故知讶受者非士介，是府史之属也。<br/>　　宾入门左，没霤，北面再拜稽首。便退则食礼未卒。不退则嫌，更入行拜，若欲从此退。<br/>　　[疏]“宾入”至“稽首”。○注“便退”至“此退”。○释曰：云“便退则食礼未卒。不退则嫌”者，此郑探解宾意。食礼自有常法，三饭之后当受侑币，更入以终食礼，故送庭实而后入。是以郑云便退则食礼未卒，解经“宾入”之意。云“不退则嫌”者，谓有贪食之嫌，解“再拜稽首”，将辞之意，是以“更入行拜若欲从此退”者，待公设辞留宾之意也。<br/>　　公辞。止其拜，使之卒食。揖让如初，升。如初入也。<br/>　　宾再拜稽首，公答再拜。宾拜，拜主国君之厚意。宾揖，介入复位。<br/>　　[疏]注“宾揖介入复位”。○释曰：上文云“介逆出”，下更云“介逆出”，明知中閒介复入可知。但复入之节，当此宾入之时也。<br/>　　宾降辞公如初。将复食。宾升，公揖退于箱。宾卒食会饭，三饮。卒，已也。已食会饭，三漱浆也。会饭谓黍稷也。此食黍稷，则初时食稻粱。<br/>　　[疏]注“卒已也”至“稻粱”。○释曰：知“会饭是黍稷”者，见上文云：“宰夫东面坐，启簋会，各卻於其西。”此云“食会饭”，故知会饭者是黍稷也。前宾三饭不云会，以其簠盛稻粱，以其稻粱无会，故郑云“此食黍稷，则初时食稻粱”矣。<br/>　　不以酱湆。不复用正馔也。初时食加饭用正馔，此食正饭用庶羞，互相成也。后言湆者，湆或时后用。<br/>　　[疏]“不以酱湆”。○注“不复”至“后用”。○释曰：云“初时食加饭用正馔，此食正饭用庶羞，互相成也”者，按上文“宾三饭以湆酱”，注云：“每饭歠湆，以殽擩酱。”是正馔，稻粱是其加，此云“卒食会饭，三饮不以酱湆”，郑意以庶羞黍稷是其正，庶羞是其加，互相成而已。言相成者，既非互文，直取馔食互相成而已。云“后言湆者，湆或时后用”者，前文宾三饭以湆酱，先言湆，后言酱，是先用湆，此后言湆，或容前三饭后用湆也，故作文有先后也。<br/>　　捝手，兴，北面坐取粱与酱以降，西面坐奠于阶西。示亲彻也。不以出者，非所当得，又以己得侑币。<br/>　　[疏]注“示亲”至“侑币”。○释曰：云“不以出者，非所当得，又以已得侑币”者，云不以出者，决《士昏礼》客取脯出以授从者。彼是已所当得，此非直已得侑币，下文“有司卷三牲之俎归于宾馆”，是己所当得。郑不言三牲而言侑币者，据已得者而言之。<br/>　　东面再拜稽首。卒食拜也。不北面者，异於辞。<br/>　　[疏]“东面再拜稽首”。○注“卒食”至“於辞”。○释曰：云“卒食拜也，不北面”者，按上文宾受侑币出，“入门左，没霤，北面再拜稽首”，其时辞欲退，公留之卒食，故决之。以其待公留，故北面。此卒食礼终，故东面。为意有异，故面位不同，是以郑云不北面者“异於辞”也。<br/>　　公降，再拜。答之也，不辞之使升堂，明礼有终。介逆出，宾出。公逆于大门内，再拜。宾不顾。初来揖让，而退不顾，退礼略也，示难进易退之义。摈者以宾不顾告公，公乃还也。<br/>　　[疏]“介逆”至“不顾”。○注“初来”至“还也”。○释曰：云“摈者以宾不顾告公，公乃还也”者，知摈者告公者，按经公送于大门内，公不见宾矣。而云宾不顾，明知摈者告公，公还入宴寝也。此摈者告宾不顾，即《论语》云：“宾退，必复命曰：宾不顾矣。”但彼据聘享讫，此据食礼讫，事虽不同，复命云宾不顾矣即不异。<br/>　　有司卷三牲之俎，归于宾馆。卷犹收也。无遗之辞也。三牲之俎，正馔尤尊，尽以归宾，尊之至。归俎者实于篚，它时有所释故。<br/>　　[疏]“有司”至“宾馆”。○注“卷犹”至“释故”。○释曰：云“归俎者实于篚”者，此食礼无肵俎，而言卷三牲之俎，不言用俎，唯云实于篚。按《士虞礼》亦无肵俎，尸举牲体皆盛於篚，吉凶虽不同，无肵俎是一，故知同用篚也。云“它时有所释故”者，解三牲之俎言卷，案《特牲》及《士虞》尸卒食，取俎归於尸三个，是有所释，此无所释，故称“卷”也。彼注云“释犹遗也”，遗者，君子不尽人之欢，不竭人之忠也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4530.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4532.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

