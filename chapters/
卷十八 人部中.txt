<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十八 人部中_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十八 人部中全文,徐坚作品" />
<meta name="description" content="初学记原文阅读,卷十八 人部中全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9590.html";
var nextpage="novel-read-998-9592.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十八 人部中</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9590.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十八 人部中</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:57:19<span class="divide">|</span></p>
<div class="page-body">
<div class="page-content">
<p>○师第一<br/><br/>　　§叙事<br/><br/>　　《礼记》曰：凡学之道，严师为难。师严然后道尊，道尊然后民知敬学，是故君之所不臣于其臣者二。当其为尸，则弗臣也；当其为师，则弗臣也。太学之礼，虽诏于天子，无北面，所以尊师也。善学者，师逸而功倍，又从而庸之；不善学者，师勤而功半，又从而怨之。《穀梁》曰：鲁昭公云：子既生，不免于水火，母之罪也；成童，不就师傅，父之罪也；就师，学问无方，心志不涌，师之罪也。《老子》曰：善人，不善人之师。孔子曰：三人行，必有我师焉。《释名》曰：古者称师曰先生。《魏志》曰：荀攸，字公达。魏文帝在东宫时，太祖谓曰：“荀公达人之师表，汝当尽礼敬之”。攸尝病，太子问病，独拜床下，其见尊异如此。谚曰：三岁择师。《扬子法言》曰：务学不如务求师。师者，人之模范也。《孙卿子》曰：师术有四：尊严而惮，可以为师；耆艾而信，可以为师；诵说不凌，可以为师；知微而论，可以为师。又曰：干将、镆耶、巨阙、辟闾，此古之良剑也。然而不加砥砺则不能利，不得人力则不能断。骅骝、骐骥、纤离、绿耳，此皆古之良马也。然而必前有衔辔之制，后有鞭策之威，加之造父之御，然后一日而致千里。夫人虽有性质美而心辩智，必将求贤师而事之，择良友而友之。夫达师之教也，弟子安焉，乐焉，休焉，游焉，肃焉，严焉。此六者得于学，则邪僻之道塞矣；此六者不得于学，则君不能令于臣，父不能令于子，师不能令于徒。<br/><br/>　　§事对<br/><br/>　　【函杖 束修】《礼记》曰：凡讲间席函杖。函，容也，容杖足以指画。《论语》曰：自行束修以上，吾未尝无诲焉。<br/><br/>　　【桓荣东响 王祥南面】《东观汉记》曰：明帝即位，尊桓荣以师礼。帝幸太常府，令坐东面，设几杖，会百官。王隐《晋书》曰：魏高贵乡公之入学也，将崇先典。乃命王祥为三老，侍中郑小童为五更。祥南面几杖，以师道自居。帝北面乞言。<br/><br/>　　【模范 表仪】扬雄《法言》曰：务学不如务求师。师者，人之模范也。《韩诗外传》曰：智如泉源，行可以为表仪者，人之师也。<br/><br/>　　【叩钟 鸣鼓】《礼记》曰：善待问者如撞钟，叩之以小者则小鸣，叩之以大者则大鸣。待其从容，然后尽其声。不善答问者反此。谢承《后汉书》曰：董春，字纪阳，会稽余姚人。少好学，师事侍中祭酒王君仲，受古文《尚书》。后诣京房授《易》，究极圣旨，条列科义。后迁师立精舍，远方门徒、学者常数百人。诸生每升讲堂，鸣鼓三通，横经捧手。请问者百人。<br/><br/>　　【在三 有四】崔鸿《后秦录》曰：初，姚泓之为太子，受经于太学博士淳于岐。岐病在家，泓以师者人之表范，传先圣之训，加在三之义，不可以不重，亲诣省疾，拜于床下。《孙卿子》曰：师有四术，而传习不与焉。<br/><br/>　　【主善 司成】《尚书》曰：德无常师，主善为师。《礼记》曰：乐正同业，父师司成，一人元良，万邦以贞，世子之谓也。郑玄注曰：司，主也。又曰：大司成论说在东序：凡侍坐于大司成者，远近间三席，可以问也。<br/><br/>　　【坐帷诵书 隔幔讲礼】《东观汉记》曰：张奂使匈奴，休屠及朔方乌桓并同反叛，遂烧度辽将军门，引屯赤坑，烟火相望。兵众大恐，各欲亡去。奂安坐帷中，与弟子诵书自若。军士稍安。裴景仁《前秦记》：苻坚幸太学，问博士经典。博士卢壸对曰：周官礼注，未有其师。韦逞母宋氏，传其父业，得周官音义。自非此母，无可授后生。于是就宋立讲室书堂，生徒百二十人，隔绛纱幔而授业焉。拜宋爵号宜文君，赐侍婢十人。<br/><br/>　　【循循 济济】《论语》：颜回曰：“夫子循循然善诱人，博我以文，约我以礼，欲罢不能。”潘岳《闲居赋》曰：两学齐列，双宇如一；右延国胄，左纳良逸。祁祁生徒，济济儒术。<br/><br/>　　【北海 西河】《后汉书》曰：郑玄，字康成，北海人也。玄好学，日夜讨诵，未尝怠倦，学徒相寻数百千人。国相孔融深敬玄，特立一乡，曰郑公乡；广其门，曰通德门。初师事马融，质诸疑义问。辞归，融叹曰：“郑生今去，吾道东矣。”《礼记》曰：子夏哭其子而丧其明。曾子吊之曰：“吾与汝事夫子于洙泗之间，退而老于西河之上，使西河之人疑汝于夫子，其罪一也”。郑玄注曰：言其不称师也。<br/><br/>　　【筑宫 架庙】《史记》曰：邹子如燕，昭王拥慧先驱，请列弟子之礼而授业。筑碣石宫，身亲往师之。干宝《搜神记》曰：介琰者，不知何许人也。吴先主时，从北来，云从其师白羊公入东海。琰与吴主相闻，吴主留琰，乃为琰架宫庙。一日之中，数四遣人往问起居，或见琰如十六七童子，或如壮年。吴主欲学术，琰以帝常多内御，积月不教也。<br/><br/>　　【善诱 博喻】《论语》：颜回曰：夫子循循然善诱人。《礼记》曰：君子知至学之难易，而知其美恶，然后能博喻；能博喻然后能为师。<br/><br/>　　【南郭 东陵】《列子》曰：列子既师壸邱子林，友伯昏瞀人，反居南郭，从游者百数。王智深《宋纪》曰：诏征士周勣于东陵立学，裹粮受业百余人。<br/><br/>　　【彦真沉静 玄览纯和】崔鸿《前燕录》曰：刘赞，字彦真，平原人也。经学博通，为世纯儒，贞清非礼不动。慕容廆重其德学，使太子晃师事之。魏收《后魏书》曰：梁越，字玄览，新兴人也。少而好学，博综经传，无所不通。性淳和笃信，言行无择，魏初为礼经博士。<br/><br/>　　【聘玉帛 加金紫】江微《陈留志》曰：娄望，字次子，雍邱人也。少受《春秋》于少府丁子然，以节操称。建武二十八年，赵孝王闻其名，遣大夫赍玉帛聘望为师。望不受，徐爰《宋书》曰：武帝登祚，加颜延之金章紫绶，领湘东王师。<br/><br/>　　§赋<br/><br/>　　【晋潘岳《闲居赋》】教无常师，道在则是。故贤士投绂，明王怀玺，训若风行，应如草靡。<br/><br/>　　【汉班固《西都赋》】命夫敦诲故老，名儒师傅。讲论乎六艺，稽合乎同异。<br/><br/>　　§诗<br/><br/>　　【应璩《百壹诗》】子弟可不慎，慎在选师友，师友必良德，中才可进诱。<br/><br/>　　§箴<br/><br/>　　【晋傅玄太子《少傅箴》】金木无常，方圆应形；亦有隐括，习与性成。<br/><br/>　　§序<br/><br/>　　【后汉蔡邕《郭有道碑序》】先生诞膺天衷，聪睿明哲，孝友温恭，仁笃慈固。贞固足以干事，隐括足以矫时。遂考览六经，探综图纬，周流华夏，随集帝学。故拯文武之将坠，拯微言之未绝。于是缨緌之徒，绅佩之士，望形表而影附，聆嘉声而响和者，犹百川之归巨海，鳞介之宗龟龙也。尔乃潜隐衡门，收朋勤诲，童蒙赖焉；用祛其蔽，州郡闻德，虚己备礼，莫之能致，群公休之。遂辟司徒掾，又举有道，皆以疾辞，文不具录。<br/><br/>　　【蔡邕《文范先生陈仲弓碑序》】夫其仁爱温柔，足以孕育群生；广大宽容，足以包覆无方；刚毅强固，足以威暴矫邪；正身体化，足以陶冶士心。先生有此四德，故言斯可法，行斯可乐，动斯可象，静斯可效。是以邦之子弟，遐方后生，莫不同情瞻仰。山其模范，从其趣向，戾狠思和，争讼化让。虽严君猛政，迫以刑戮，未若先生潜导之速。<br/><br/>　　○交友第二<br/><br/>　　§叙事<br/><br/>　　《毛诗序》曰：伐木，燕朋友故旧也。自天子至于庶人，未有不须友以成者也。《魏文帝集论》曰：夫阴阳交，万物成；君臣交，邦国治；士庶交，德行光。同忧乐，共富贵，而友道备矣。《易》曰：上下交而其志同。由此观之，交乃人伦之本务，王道之大义，非特士友之志也。《白虎通》曰：朋友之道有四：近则正之，远则称之，乐则思之，患则死之。《扬子法言》曰：朋而不心，面朋也；友而不心，面友也。《说苑》曰：魏文侯叹田子方曰：“自友子方也，君臣益亲，百姓益附，吾是以知友士之功焉”。《家语》曰：夫内行不修，身之罪也；行修而名不彰，友之罪也。故君子入则笃行，出则友贤。《礼记》曰：君子之交淡如水，小人之交甘若醴；君子淡以成，小人甘以坏。《论语》曰：君子以文会友，以友辅仁。《韩诗外传》曰：昔鲍叔有疾，管仲为之不食不内浆，甯戚患之。管仲曰：“生我者父母，知我者鲍子。士为知己者死，马为知己者良。鲍子死，天下莫吾知，安用水浆。虽为之死，亦何伤哉？”《后汉书》曰：李燮，字德公，所交皆舍短取长，好成人之美。时颍川荀爽、贾彪，虽俱知名而不相能。燮并交二子，情无适莫，世称其正。《魏志》曰：胡质云：古人之交也，取多知其不贪，奔北知其不怯，闻流言而不信，故可终也。《江表传》曰：吴有程普者，颇以年长，数凌侮周瑜。瑜折节容下，终不之校，普后自敬服而亲重之，乃告人曰：“与周公瑾交，若饮醇醪，不觉自醉。”《风土记》曰：越俗性率朴，初与人交有礼。封土坛，祭以犬鸡，祝曰：“卿虽乘车我戴笠，后日相逢下车揖；我步行，卿乘马，后日相逢卿当下。”<br/><br/>　　§事对<br/><br/>　　【同心 合志】《周易》曰：二人同心，其利断金。《孔丛子》曰：儒有合志同方，营道同术。<br/><br/>　　【久敬 益亲】《论语》曰：晏平仲善与人交，久而敬之。《家语》曰：自季氏赐我粟千钟，而交益亲。<br/><br/>　　【摄仪 纠德】《毛诗》曰：朋友攸摄，摄以威仪。《周礼》曰：司谏纠万民之德而劝之朋友。<br/><br/>　　【弹冠 结绶】《汉书》曰：王吉与贡禹为友，代称王阳在位，贡禹弹冠，言其取舍同。又曰：萧育与朱博为友，著闻当代。长安语曰：萧朱结绶，王贡弹冠。言相荐达也。<br/><br/>　　【刎颈 剖心】《汉书》曰：陈余，年少，父事张耳，相与为刎颈之交。张奂《与延叔坚书》曰：吾与叔坚剖心相知，岂以流言相猜耶。<br/><br/>　　【解带 披衿】周祗《执友箴》曰：落落乔松，辽辽庄惠，解带一遇，道映万代。王智深《宋纪》曰：孔淳之隐居剡山，尝遇桑门释法崇于三山，披衿领契，自以为得意之交。<br/><br/>　　【同生 偕死】傅干《与张叔威书》曰：吾与足下，义结缟素，恩比同生。《吴志》曰：吴范与魏滕相善交。滕常有罪，吴王责怒，有谏处死。范谓滕曰：“与汝偕死。”谏得并免。<br/><br/>　　【两龚 二仲】《汉书》曰：两龚皆楚人，胜字君宾，舍字君倩，二人相友，著名节，故时号为楚两龚。赵岐《三辅决录》曰：蒋诩，字元卿。舍中三迳，唯羊仲裘仲从之游，二仲皆推廉逃名。<br/><br/>　　【金兰 松竹】《周易》曰：二人同心，其利断金；同心之言，其臭如兰。周祗《执友箴》曰：谦谦文侯，友贤好学；英英昭礼，敦诗致乐。推诚岁寒，功标松竹。<br/><br/>　　【投分 推诚】潘岳诗曰：投分寄名友，白首同所归。谢承《后汉书》曰：王婴，字仲豪，与同郡范巨卿为友。其与友交，推诚据信，不负言誓。<br/><br/>　　【忘年 得意】张隐《文士传》曰：祢衡有逸才，少与孔融交。时衡未满二十，荝融已五十，敬衡才秀，忘年殷勤。得意见披襟注。<br/><br/>　　【伯牙绝弦 郢人运斤】伯牙绝弦见琴流水注。《庄子》曰：庄子送葬，遇惠子之墓，顾谓从者曰：“郢人垩，墁著其鼻端若蝉翼。”使匠石斩之。匠石运斤成风，听而斩之。尽垩而鼻不伤，郢人立不失容。元君闻之，召匠石曰：“当为之？”匠石曰：“臣则尝斩之，虽然，臣质死久矣。自夫子之死，吾无以为质矣。”<br/><br/>　　【总角 抚尘】何法盛《晋书》曰：庾翼与桓温友善，在总角之中，便相期以终始。东方朔《与公孙弘书》曰：盖闻爵禄不相责以礼，同类之游，不以远近为故。是以东门先生居蓬户空穴之中，而魏公子一朝以百骑尊宠之；吕望未尝与文王同席而坐，一朝让以天下半。大丈夫相知，何必以抚尘而游；垂发齐年，偃伏以日数哉。<br/><br/>　　【神交 冥契】袁宏《山涛别传》曰：陈留阮籍，谯国嵇康，并高才远识，少有悟其契者。涛初不识，一与相遇，便为神交。刘义庆《世说》曰：支道林丧法虔之后，精神陨丧，风味转坠。谓人曰：“冥契既逝，发言莫赏，中心蕴结，余其亡矣。”去后数年，支遂殒殁。<br/><br/>　　【莫逆 忘言】《庄子》曰：子祀、子舆、子黎、子来，四人相与语曰：“孰能知死生存亡之体者，吾与之友。”四人相视而笑，莫逆于心，遂相与为友。又曰：“蹄所以在兔，得兔而忘蹄；筌所以在鱼，得鱼而忘筌；言所以在意，得意而忘言。”<br/><br/>　　【尹班 荀李】《东观汉记》曰：尹敏，字幼季。与班彪相厚，每相与谈，常对案不食，昼即至冥，夜即彻明。司马彪《续汉书》曰：李膺性简亮，无所交接，唯以同郡荀淑陈寔为时友。<br/><br/>　　【子高抗手 杨政把臂】《孔丛子》曰：子高游赵，平原君客有邹文节，与子高相友善。及将还鲁，诸故人诀。既毕，文节行三宿。临别，文节流涕交颈，子高徒抗手而已。《东观汉记》曰：杨政尝过马武，称疾见政，对几据床，欲令政拜床下。入户前排，武径上床，坐武帐，言语不择。政因把臂责之曰：“卿蒙恩称蕃臣，不思求贤报国，而骄天下英俊。”会信阳侯至，责数武，合为朋友。<br/><br/>　　§诗<br/><br/>　　【《古善哉行》】月没参横，北斗阑干；亲友在门，忘寝与食。<br/><br/>　　【梁萧钧《晚景游泛怀友诗》】龙门依御沟，凤辖转芳洲；云峰初辨夏，麦气早迎秋。山翠余烟积，川平晚照收；浪随文鹢转，渡逐彩鸳浮。风花转未落，岩泉咽不流；一辞金谷苑，空想竹林游。<br/><br/>　　§箴<br/><br/>　　【《周祗交箴》】人亦有言，贵则易交；利重太山，道轻鸿毛。久而益敬，见之晏平；霜雪既至，劲柏冬青。<br/><br/>　　§碑<br/><br/>　　【晋《孙楚牵招碑》】君与刘备少长河朔，英雄同契，为刎颈之交。因恐为时所忌，每自酌损，在乎季孟之间。<br/><br/>　　【汉蔡邕《贞定真父碑》】其接友也，审辨真伪，明于知人；度终始而后交，情不疏而貌亲。<br/><br/>　　○讽谏第三<br/><br/>　　§叙事<br/><br/>　　《白虎通》曰：谏者，间也，更也。是非相间，革更其行也。人怀五常，故知谏有五：其一曰讽谏，二曰顺谏，三曰窥谏，四曰指谏，五曰陷谏。讽谏者，智也，知患祸之萌，睹其未然而讽告焉。顺谏者，仁也，出辞逊顺，不逆君心。窥谏者，礼也，视君颜色，不悦且却，悦而复前，以礼进退。指谏者，信也；指者，质也，质相其事。陷谏者，义也，言国之害，忘生为君，不避丧身。故孔子曰：谏有五，吾从于讽。讽也者，谓君父有缺而难言之。或托兴诗赋以见乎词，或假托他事以陈其意，冀有所悟而迁于善。谏也者，谓事有不当，指而言之，上至君父，下及朋友，论之不疑，必有所益。故孔子称，君有争臣，父有争子，士有争友，此之谓也。《尚书》曰：每岁孟春，道人以木铎徇于路；官师相规，工执艺事以谏。其或不恭，邦有常刑。又惟木从绳则正，后从谏则圣。《礼记》曰：父母有过，下气怡色，柔声以谏。谏若不入，起敬起孝。悦则复谏。又，事君欲谏不欲陈。(陈谓言过于外。)又，父母有过，谏而不逆。孔子曰：事君远而谏，则谄也；近而不谏，则尸利也。(《顾子》曰：不谏则危君，谏则危身。是贤人、君子，上不敢危君，下不敢危身，三谏不从则去矣。)<br/><br/>　　§事对<br/><br/>　　【馈叹 饮歌】《左传》曰：魏献子为政，梗阳人以狱上，其大宗赂以女乐，魏子将受之。阎没汝宽退朝待于庭，馈入召之，比置三叹。既食使坐，魏子曰：“唯食忘忧，吾子三叹，何也？”同辞对曰：“馈之始至，恐其不足，是以叹。曰岂有将军食之而不足，是以再叹。及馈之毕，曰愿以小人之腹为君子心，属厌而已。”献子遂辞梗阳人。《晏子春秋》曰：景公起大台，岁寒，役之冻馁者乡有焉。公延晏子坐，饮酒乐。晏子歌终，喟然流涕。公止之曰：“子殆为大台之役，寡人将罢之。”<br/><br/>　　【后圣 臣直】后圣见叙事。《汉书》曰：薛广德，字长卿，为御史大夫，直言谏争。上出便门，欲御楼船，广顿首曰：“宜从桥。”上不悦。光禄大夫张孟进曰：“臣闻，君圣臣直。乘船危，就桥安。”上乃从桥。<br/><br/>　　【当车 扣马】《尚书·洪范·五行传》曰：昌邑五贺为帝，天阴七日，昼夜不见日月。贺欲出行，光禄大夫夏侯胜当车谏曰：“天久阴不雨，臣下有谋上者，陛下欲何之？”《史记》曰：赵肃侯游大陆，出于鹿门，大戊午扣马谏曰：“耕事方急。”肃侯下车而谢之。又崔鸿《前秦录》曰：苻坚如邺，狩于西山，伶人王洛扣马而谏，乃止。<br/><br/>　　【污轮 折槛】《汉书》曰：薛广德，字长卿，为御史大夫，直言谏争。上出便门，欲御楼船，广德当乘舆免冠顿首曰：“宜从桥！陛下不听臣，臣自刎以血污车轮。”《汉书》：成帝时，朱云上疏求见。公卿在前，云曰：“愿赐上方斩马剑断佞臣一人头，以厉其余。”因指言张禹。上大怒曰：“庭辱师傅，死罪不赦！”御史将云下。云攀殿槛，槛折，呼曰：“臣得下从龙逢比干游于地下，足矣！”左将军辛庆忌扣头流血，谏曰：“此臣素狂直，使其言非，固当容之。”上意解，及当修槛。上曰：“勿易之。”因而葺之，以旌直臣。<br/><br/>　　【逆耳 拂心】。《史记》曰：沛公入秦，宫室、帷帐、狗马、珍宝、妇女以千数，欲留居之。樊哙谏沛公出舍，沛公不听。张良曰：“忠言逆耳利于行，良药苦口利于病，愿听樊哙言。”沛公乃还灞上。《汉书》曰：哀帝时，杜钦谏曰：“臣窃有所忧，言之拂心逆耳，不言则日渐长，为祸不细。臣闻，玩色不厌，必生好憎之心；好憎之心生，即爱宠偏于一人。”<br/><br/>　　【三责 五失】《晏子春秋》曰：景公游公皋，望齐国，曰：“呜呼！古而无死何如？”晏子曰：“古而无死，太公长有齐国。”公不悦。无几，梁邱据乘六马。公曰：“据与我和乎？”晏子曰：“此同也。”公作色。无几，公使禳彗星。晏子曰：“天教也。若受谏贤圣，彗星将亡。”公色不悦。及晏子卒，出位屏而泣曰：“昔夫子一日三责我，今孰责寡人乎？”王隐《晋书》曰：齐王冏辅政岁余，骄矜多过。郑方谏曰：“今王安不虑危，耽于酒色，其失一；大王檄命，当使天下穆如清风，今则不然，其失二；四夷交侵，不以为念，其失三；兴义人劳穷苦，不闻赈救之令，其失四；又与义兵论功未息，其失五。”冏含忍曰：“微吾子，则终不闻孤之过也。”<br/><br/>　　【断鞅 揽辔】周斐《汝南先贤传》曰：建武八年，车驾西征隗嚣。郭宪谏曰：“天下初定，车驾未可以动。”宪乃当车拔佩刀以断车鞅。帝不从，遂上陇。其后颍川兵起，回驾而还。帝叹曰：“恨不用光禄之言。”段龟龙《西凉记》曰：吕纂斩驰游猎，或马奔沟堑之间，殿中侍御史王回控马谏曰：“陛下宜忆袁盎揽辔之言。”<br/><br/>　　【尽言 开说】刘向《说苑》曰：有能尽言于君，用则留，不用则去，谓之谏也。《魏志》曰：明帝时，百姓凋匮，而役务方殷。卫觊上疏曰：“非破家为国，杀身成仁者，谁犯颜色？触忌讳，建一言，开一说哉。”<br/><br/>　　【犯颜 逆意】范晔《后汉书》曰：铫期重于信义，在朝廷忧国爱主，其有不得于心，必犯颜谏争。《魏志》曰：明帝时，百姓凋匮，而役务方殷。卫觊上疏曰：“顺颜者爱所由生，逆意者恶所从至，故人皆顺颜而避逆意。”又桓范《世要论》曰：揣人之耳，逆人之意，不为谏争。<br/><br/>　　【屏几改容 免冠顿首】崔鸿《前凉录》曰：张骏宴群寮，议欲严刑峻制，众咸以为宜。参军黄斌进曰：“臣未见其可，尊亲犯令，即令不行矣。”骏性严猛，乃屏几改容曰：“微黄生，吾不闻过矣，可谓忠之至也。”范晔《后汉书》曰：铫期有不得于心，必犯颜谏争。帝尝出，期免冠顿首车前曰：“古今之戒，变不意而成，不愿陛下微行数出。”帝为之回舆而还。<br/><br/>　　§赋<br/><br/>　　【谢偃《惟皇诫德赋》】惟皇王之迭代，信步騩之殊规；莫不虑失者常得，怀安者必危。是以战战栗栗，日慎一日；守勤守俭，去奢去逸；外无荒禽，内无荒室；惟贤是授，惟民斯恤，则三皇不足四，五帝不足六。若夫恃智骄力，狼戾倔强，忠良是弃，谄佞斯奖；构崇台以造天，穿深池而绝壤；厚赋重役，积宝藏镪，无罪加刑，有功不赏，则夏桀可二，殷辛易两。<br/><br/>　　§诗<br/><br/>　　【汉韦孟《讽楚元王四言诗》】邦事是废，逸游是娱；人马悠悠，是放是駈。所弘匪德，所亲匪俊；唯囿是恢，唯谏是信。嗟哉我王，汉之睦亲；曾不夙夜，以休令闻。<br/><br/>　　【魏应璩《百壹诗》】室广致凝阴，台高来积阳；奈何季世人，侈靡在宫墙。饰巧无穷极，土木被朱光；征求倾四海，雅意犹未康。<br/><br/>　　○贵第四<br/><br/>　　§叙事<br/><br/>　　《说文》云：贵者，归也，谓物所归仰。汝颍言贵，声如归往之归。《抱朴子》曰：贵游子弟，生乎妇人之手，忧惧未尝经心。或未免襁褓而加青紫之秩，才胜衣冠而居宠荣之位，专生杀之威，操黜陟之柄，诚可畏矣。《战国策》曰：田需贵于魏王，惠子曰：“勉哉，夫杨。横树之则生，折而树之亦生，然十人树之，一人拔之，则无杨矣。且以十人之众，树易生之物，然而不胜一人者，何也？树之难而去之易。今虽自树于王而欲拔者众，子必危矣。”《史记》：李斯叹曰：“吾闻荀卿有云：物禁太盛。吾昔上蔡布衣，今人臣之位无居其上者，可谓富贵极矣。物极则衰，吾未知所税驾也。”荀伯子《荀氏家传》曰：惟我之先，至于有晋。人物盈朝，衮衣暐晔，六代九公，不亦伟乎！磊落瑰奇，光照六合。中兴，丞相王公叹曰：勖巳后荣宠莫二，为天下贵门矣。<br/><br/>　　§事对<br/><br/>　　【七叶 五侯】左思《咏史诗》曰：金张籍旧业，七叶珥汉貂。《汉书》曰：成帝封舅谭为平阿侯，商为成都侯，立为江阳侯，根为曲阳侯，逢时为高平侯。五人同日封，世谓之五侯，荣贵绝代。<br/><br/>　　【金张 耿邓】《汉书》曰：功臣之家，唯有金氏张氏，亲近贵宠，比于外戚。又曰：金日磾勒功上将，传国后嗣，七叶内侍，何其盛也。《东观汉记》曰：耿氏自中兴以后，迄建安之末，大将军二人，九卿十三人，遂与汉盛衰。又曰：邓氏自中兴后，累叶贵宠，莫与为比。<br/><br/>　　【三主 五公】《东观汉记》曰：耿氏自中兴以后，迄建安之末，尚公主三人，列侯十九人，中郎将护羌校尉及刺史二千石数百人。司马彪《汉书》曰：袁安桓帝初迁太尉，四叶五公。<br/><br/>　　【许史 梁窦】《汉书》曰：许嘉为大司马车骑将军。又曰：史丹男九人，皆以丹仕为侍中，自宣元成哀外戚兴者，许史三王丁傅之家，皆重侯累将，穷富极贵。谢承《后汉书》曰：梁氏在位二十余年，穷极满盛，威行内外，百僚侧目，莫敢违命。《东观汉记》曰：章帝崩，窦太后临政，窦宪为大将军，食邑二万户；弟景执金吾，瑰将作大匠，光禄勋。<br/><br/>　　【垂三组 佩六仰】《汉书》：杨仆，宜阳人也，稍迁至主爵都尉。南赵反，拜为楼船将军，有功，封梁侯。因归家，怀银黄垂三组以夸乡里。组绶也。《史记》曰：苏秦，洛阳人也。师于鬼谷先生，后得周书阴符读之，以出揣摩，因说六国，以秦为从约长，并相六国。各佩其印，行过洛阳，重骑辎重，诸侯各发使送之，甚众，拟于王者。周王闻之恐惧，除道，使人效劳。于是散千金以赐宗族。<br/><br/>　　【一门三后 六叶九公】谢承《后汉书》曰：梁不疑子为颍阴侯，胤子为城父侯。冀一门三皇后，六贵人，二大将军，夫人女侯邑称君七人，尚公主三人，其余卿将尹校五十七人。百僚侧目，莫敢违命。六叶九公见叙事。<br/><br/>　　【朱轮 华毂】《汉书》曰：杨惲曰：“吾家方全盛之时，乘朱轮者十人。”又刘向上封事曰：今王氏一姓，乘朱轮华毂者二十三人，青紫貂蝉，充盈幄内。<br/><br/>　　【观阁弥亘 厩第相望】张璠《汉记》曰：马防兄弟贵盛，大起第观，连阁弥亘。《东观汉记》曰：窦融嗣子穆尚内黄公主，而融弟显亲侯窦友嗣子固尚沮阳公主，穆长子勋尚东海恭王女。窦氏一公两侯，三公主，四二千石，自祖至孙，官府厩第相望，奴婢千数。虽亲戚功臣，莫与为此。<br/><br/>　　§诗<br/><br/>　　【晋左思《咏史诗》】济济京城内，赫赫王侯居；冠盖阴四术，朱轮竟长衢。朝集金张馆，暮宿许史庐；南邻击钟磬，北里吹笙竽。<br/><br/>　　【《古乐府诗》】君家诚易知，悠悠复难忘；黄金为君门，白玉为君堂。堂上罗酒樽，使作邯郸倡；中庭生奇树，华灯何煌煌。兄弟两三人，中子为侍郎；五日一来归，道上自生光。黄金络马头，观者满路傍。<br/><br/>　　【齐鲍昭《代京洛篇》】凤楼十二重，四户八绮窗；绣角金莲花，桂柱玉盘龙。珠帘无隔露，罗幌不胜风；宝帐三十万，为尔一朝容。<br/><br/>　　【梁吴均《赠周兴嗣诗》】吾贤当路者，声名振华夏；朱轮玳瑁牛，紫鞚连钱马。朝花舞风去，夜月窥窗下；想君贵易交，居然应见舍。<br/><br/>　　【绍安《赠蔡君诗》】畴昔同幽谷，伊尔迁乔木；赫奕盛青紫，讨论穷简牍。<br/><br/>　　【李百药《寄杨公诗》】公子盛西京，光华早著名；分庭接游士，虚馆待时英。高阁浮香出，长廊宝钏鸣；面花无隔笑，歌扇不鄣声。<br/><br/>　　【鲍昭《拟古诗》】鲁客事楚王，怀金袭丹素；既荷主人恩，又蒙令尹顾。日晏罢朝还，舆马塞衢路；宗党先光华，宾仆远倾慕。富贵人所欲，道得亦何惧。<br/><br/>　　○富第五<br/><br/>　　§叙事<br/><br/>　　夫贵者必富，而富者未必贵也。故士之欲贵，乃为富也；然欲富进，非为贵也。从是观之，富，人之所极愿也。故《易》曰：富有之谓大业。孔子曰：富而可求，虽执鞭之士，吾亦为之；如不可求，从吾所好。又曰：富与贵是人之所欲，不以其道得之，不处也。阳虎云：为富不仁，为仁不富。《家语》曰：以富贵而下人，何人不与；以富贵而敬人，何人不亲。《史记》曰：夫用贫求富，农不如工，工不如商，刺绣文不如倚市门，此言末业贫者之资也。《春秋左氏传》曰：齐庆氏亡，分其邑与晏子，晏子不受。人问曰：“富者，人所欲也，何为不受？”对曰：“无功之赏，不义之富，祸之媒也。我非恶富，恐失富也。”《说苑》曰：楚王问庄辛：“君子之富奈何？”对曰：“君子之富，假贷人不贸也，余食人不使不役也；亲戚爱之，罪人善之，不肖者事之，皆欲其寿乐不伤于患，此君子之富也。”王充《论衡》曰：扬子云作《法言》，蜀富贾人赍钱十万，愿载于书。子云不听，曰：“夫富无仁义，犹圈中之鹿，栏中之羊也，安得妄载。”桓宽《盐铁论》曰：人大富则不可以禄使。《尚书》五福，二曰富。<br/><br/>　　§事对<br/><br/>　　【素封 丹穴】《史记》曰：富，人之情性，所不学而俱愿者也。今有无秩禄之俸，爵邑之入，而比之者，命曰素封。《汉书》曰：寡妇清，其先得丹穴，而擅其利，以致富焉。<br/><br/>　　【算金 量玉】徐广《晋记》曰：王戎殖财贿，家僮数百，计算金帛，有如不足，以此获讥于时。王子年《拾遗记》曰：郭况累金数亿。庭中起高阁，置衡石于其上，秤量珠玉。<br/><br/>　　【借车子 请如愿】干宝《搜神记》曰：有周犨啧者，贫而好道。夫妇夜耕困卧，梦天公过而哀之，敕外有以给与。《司录案籍》曰：此人相贫，限不过此，唯有张车子应赐千万。车子未生，请以借之，天公曰善。又《录异传》曰：庐陵欧明从贾客道经彭泽湖，每以舟中所有多少投湖中，云以为礼。积数年后复过，忽见湖中有大道，上多风尘，有数吏乘车马来侯明，云是青洪君使要。须臾达，见有府舍，门下吏卒，明甚怖。吏曰：“无所怖。青洪君感君前后有礼，故要君，必有重遗。君皆勿取，独求如愿耳。”明既见青洪君，乃求如愿。使随明去。如愿者，青洪君婢也。明将归，所愿辄得，数年大富。<br/><br/>　　【金沟 钱井】刘义庆曰：王武子移第北芒下，于时人多地贵。济好马射，买地作埒，编钱布地竟埒，时人号曰金沟。《风俗通》曰：河南平阴庞俭，遭仓卒之时，随母流转。客居庐中，凿井得钱千万，遂因得富。<br/><br/>　　【陶白 程罗】《史记》曰：范蠡浮海出济，变名姓，止于陶，致赀累巨万，天下称陶朱公。又曰：白圭乐观时变，趋时若猛兽鸷鸟之发。《汉书》曰：程郑，山东迁虏也。冶铁贾，富埒卓氏。又曰；成都罗裒，赀至巨万。<br/><br/>　　【积财如山 闭门成市】王隐《晋书》曰：石崇百道营生，积财如山。《东观汉记》曰：樊重素富，闭门成市。<br/><br/>　　【秦鍼 魏冉】《左传》曰：秦后子有宠于桓，如二君。其母曰：不出惧祸。后子奔晋，其车千乘。注曰：景公母弟公子鍼。《史记》曰：穰侯魏冉之富，富如王家。<br/><br/>　　【铜山 金穴】《汉书》曰：上使善相人相邓通，曰当贫饿死。上曰：“能富通在我。”于是赐蜀严道铜山，得自铸钱，布天下。《东观汉记》曰：郭况迁大鸿胪，上数幸其第，赐金帛甚盛。京师号况家为金穴，言其贵极也。<br/><br/>　　【卓郑 猗陶】《史记》曰：卓氏因铁冶富。又曰：程郑富埒卓氏。孔丛曰：猗顿大畜牛羊于猗氏之南，资拟王公，富于猗氏，故曰猗顿。《史记》曰：范蠡止陶，致赀累巨万，天下称陶朱公。<br/><br/>　　【辎车千乘 僮客万人】《史记》曰：穰侯富于王家，出关辎车千乘。《蜀志》曰：糜竺，字子仲，祖业货殖，僮客万人，赀产巨万。<br/><br/>　　【谷量牛马 阁称珠玉】《汉书》曰：乌氏，倮畜牧，及众斥卖，求奇缯物。间献遗戎王，王什倍其值与之，积畜至用谷量牛马。秦始皇令倮比封君。乌氏，县名，倮其名也。王子年《拾遗记》曰：郭况庭中起高阁，置衡石于其上，以称量珠玉。<br/><br/>　　【浆酒 藿肉】《汉书》曰：鲍宣上书曰：奈何独私养外亲，与幸臣董贤，多赏赐以千万数。奴从宾客，浆酒藿肉；苍头卢儿，皆用致富，非天意。<br/><br/>　　§颂<br/><br/>　　【齐鲍昭《河清颂》】士民殷富，繁轶五陵；宫宇宏丽，崇冠山川。<br/><br/>　　§论<br/><br/>　　【梁刘孝标《广绝交论》】富埒陶白，赀巨程罗；山擅铜陵，家藏金穴。<br/><br/>　　○贫第六<br/><br/>　　§叙事<br/><br/>　　吕忱《字林》曰：窭，贫，空也。《孙卿子》曰：货财粟米之于家，少有者谓之贫，至无者谓之穷。《方言》曰：南楚人贫，衣被丑敝，谓之须捷，(捷谓狎疌也。)或谓之褛裂，(褛裂，衣坏貌也。)或谓之蓝缕。(《左传》曰：荜路蓝缕，谓贫也。)颜延之《庭诰》曰：富则盛，贫则病，甚矣贫之为病也。不唯形色粗黡，或亦神心沮废，岂但交友疏弃，必有家人诮让，非廉洁深识者，何能不移其植。故欲蠲忧患，莫若怀古之志；当自同古人，见深则忧浅，识远则患浮。昔有琴歌于编蓬之中，用此道也。《毛诗》曰：出自北门，忧心殷殷；终窭且贫，莫知我艰。又曰：自我徂尔，三岁食贫。《论语》曰：贫与贱，是人之所恶，不以其道得之，不去也。又曰：贫而无怨难。(《列子》曰：凡为名者必廉，廉斯贫矣。)<br/><br/>　　§事对<br/><br/>　　【六极 十盗】《尚书》：六极：一曰凶短折，二曰疾，三曰忧，四曰贫，五曰恶，六曰弱。太公《六韬》曰：武王问太公曰：“夫贫富岂有命乎？将治生不得其意？”太公曰：“盗在其室，计之不熟。一盗，收种不时；二盗，取妇无能；三盗，养女太多，四盗，弃事就酒；五盗，衣服过度；六盗，封藏不谨；七盗，井灶不便；八盗，举息就利；九盗，无事烧火；十盗，安得富也。”<br/><br/>　　【杼空 壁立】《毛诗》曰：小东大东，杼轴其空。笺云：谓无他货，唯丝麻耳。今尽杼轴不作也。《汉书》曰：梁孝王薨，司马相如归而家贫，徒四壁立。<br/><br/>　　【圭窬 荜户】《礼记》曰：儒有一亩之宫，环堵之室，荜门圭窬。又《左传》曰：荜户圭窦。符子曰：楚之交子，鲁之周子，齐之狂子，相与居乎泰山之阳，处乎环堵之室。荜户不扉，盖茨不翳，而高歌不辍。<br/><br/>　　【缊袍 短褐】《论语》曰：衣敝缊袍。《淮南子》曰：贫人夏则被褐带索，含菽饮水，以支暑热；冬则羊裘短褐不掩形而炀灶。<br/><br/>　　【蓬室 棘庭】皇甫谧《高士传》曰：老莱子，楚人也。耕蒙山之阳，以藋葭为墙，蓬蒿为室，杞木为床，蓍艾为席。《抱朴子》曰：洪贫无僮仆，离落颓决，荆棘丛生庭宇。<br/><br/>　　【牛衣 蜗庐】《汉书》曰：王章家贫，常卧牛衣中。鲁豢《魏略》曰：杨沛前后宰历城守，不以私计介意，故身退之后。家无余积，蜗牛庐居止其中，妻子冻馁。<br/><br/>　　【并日而食 同衣而出】《论语》曰：端木赐结驷连骑，以从原宪；宪居蓬蒿之中，并日而食。子贡曰：甚矣子之病也。《后汉书》曰：李元，字大逊，陈留人也，事母至孝。家贫，兄弟六人，同衣而出入。<br/><br/>　　【蓬溜 桑枢】《抱朴子》曰：洪家贫，荆棘丛于庭宇，蓬莠塞乎阶溜。《庄子》曰：原宪居环堵之室，桑为枢而瓮为牖。<br/><br/>　　【枯鲋 悬鹑】《庄子》曰：庄周家贫，故往贷粟于监河侯。侯曰：“待我得邑金，贷子三百金。”周忿然作色曰：“周昨来，视车辙有鲋鱼，呼我曰：‘君岂有斗升之水相活哉。’周曰：‘诺，我且游吴越，令激西江之水而逆子，可乎？’鲋鱼忿然作色曰：‘此曾不如早索我于枯鱼之肆。’”《孙卿子》曰：子夏家贫，鹑衣悬壁。<br/><br/>　　【一瓢 四壁】《论语》曰：贤哉回也，一簟食，一瓢饮。崔鸿《后燕录》曰：魏郡王高家贫，徒有四壁。<br/><br/>　　【茅宅 蓬庐】《李劭别传》曰：公居贫而不好修产业，有稻田三十亩，茅宅一区。张衡《归田赋》曰：感老氏之遗戒，乃回驾乎蓬庐。<br/><br/>　　【坎壈 落魄】《楚辞》曰：坎壈兮贫土，失时而志不平。《汉书》曰：郦食其好读书，家贫落魄。<br/><br/>　　【卖樵 鬻畚】《汉书》曰：朱买臣家贫，好读书，不修产业。常刈薪樵，卖以给食。何法盛《晋中兴书》曰：王猛家贫，鬻畚为事。<br/><br/>　　【瓮牖 席门】《礼记》曰：儒有一亩之宫，环堵之室，荜门圭窬，蓬户瓮牖。《汉书》曰：陈平家贫，好读书，不营生业。居穷巷中，以席为门，然门多长者车辙。<br/><br/>　　【夜耕 昼佣】干宝《搜神记》曰：有周犨喷者，贫而好道，夫妇夜耕。瞿鸿《后燕录》曰：魏郡王高，秦末饥乱，夫妻昼则佣耕，夜则伐草烧砖。<br/><br/>　　【歠菽 食藜】《礼记》曰：子路曰：“伤哉贫也，生无以为养。”子曰：“歠菽饮水，以尽其欢，斯之谓孝。”崔鸿《后燕录》曰：王高，秦末饥乱，父母兄弟死者十有五人，饥食藜藿，寒衣草衣。<br/><br/>　　【蓬户 蒿床】《庄子》曰：原宪居环堵之室，蓬户不掩。皇甫谧《高士传》曰：田何年老家贫，茅居蒿床，守道不仕。<br/><br/>　　【卖卜 佣书】司马彪《续汉书》曰：范丹，桓帝时辟为太尉，丹自以狷急不能从俗，弊服卖卜于市。魏收《后魏书》曰：崔亮，字敬儒，清河东武城人。家贫，佣书自业。<br/><br/>　　【雪履 尘甑】《史记》曰：东郭先生久待诏公车，贫困饥寒，弊履不完。行雪中，履有上无下，足尽跋地，道中人笑之。司马彪《续汉书》曰：范丹，桓帝时以丹为莱芜长。不到官，遭党人禁锢，乃结草室而居，有时绝粮。闾里歌之曰：“甑中生尘范史云，釜中生鱼范莱芜。”<br/><br/>　　【立锥地 担石储】《史记》曰：楚相孙叔敖知优孟贤。病且死，谓其子曰：“我死，汝必贫困，往见优孟。”居数年卒，敖子果穷困，负薪逢优孟，遂谒谓孟父素所诫言。孟即为敖子谈，说楚王谓叔敖复生，欲以为相。孟曰：“请与妇计之。”三日而来曰：“妇言慎勿为楚相。孙叔敖之为相，尽忠。及死，其子无立锥之地，何足为也。”王遂封敖子。又《魏志》曰：华歆素清贫，禄赐以赈施亲戚，故家无担石之储。<br/><br/>　　【子桑殆病 元安已绝】《庄子》曰：子舆与子桑友。而霖雨十日，子舆曰：“子桑殆病矣！”裹饭而往食之。子桑若歌若笑，鼓琴曰：“父母岂欲吾贫哉？天地岂私贫我哉？求其为之者不得也。”《先贤行状》曰：胡定，字元安。至行绝人，居丧，雉免游其庭。县令遣户曹掾问定，定已绝谷。<br/><br/>　　§赋<br/><br/>　　【束晳《贫家赋》】余遭家之轗轲，婴六极之困屯；无元宪之厚德，有斯人之下贫。愁郁烦而难处，且罗缕而自陈；有漏狭之草屋，不蔽覆而受尘。欲恚怒而无益，徒拂郁而独嗔；蒙乾坤之遍覆，庶无财而有仁。<br/><br/>　　【汉扬雄《逐贫赋》】汝在六极，投弃荒遐；进不由德，退不受阿。久为滞客，其意若何？人皆文绣，余褐不完。人皆稻粱，我独藜飨；贫无宝玩，何以为欢？徒行负笈，出处易衣；身服百役，手足胼胝。朋友道绝，达官陵迟；厥咎安在？职尔为之。舍尔远窜，昆仑之巅；尔复我随，翰飞戾天。舍尔登山，岩穴隐藏；尔复我随，陟彼高冈。舍尔入海，泛彼柏舟；尔复我随，载沉载浮。我行尔动，我静汝休；岂无他人，从我何求。今汝去矣，勿复久留。<br/><br/>　　§诗<br/><br/>　　【晋左思《咏史诗》】习习笼中鸟，举翮触四隅；落落穷巷士，抱影守空庐。出门无通路，枳棘塞中途；计策弃不收，块若枯池鱼。外望无寸禄，内顾无斗储；亲戚还相蔑，朋友日渐疏。<br/><br/>　　【宋陶潜《咏贫士诗》】万族皆有托，孤云独无依；暖暖虚中灭，何时见余晖。又曰：凄戾岁将暮，摧褐抱南轩；前圃无遗秀，枯条盈北园。倾壶绝余沥，窥灶不见烟；诗书塞坐外，白日去不还。又曰：荣叟老带素，欣然方弹琴；原生纳决履，清歌畅高音。剑袂不掩肘，藜羹乏恒斟；岂忘袭轻裘，荀得非所钦。又曰：仲蔚爱穷居，绕屋生蒿蓬；翳然绝交游，赋诗颇能工。介焉安其业，所乐非穷通；人事固已拙，聊得长自从。<br/><br/>　　【宋袁伯文《述山贫诗》】佣涤倦闾闬，耕牧惫松邱；制荷依露壑，搴若逗霜洲。鬓垂惊年素，肤耗盈带忧；幸有深栖性，幽山可以留。<br/><br/>　　【梁王僧孺《伤乞人诗》】少年空扶辙；白首竟填沟。苇席何由足，菽藿不能周。自顾非好行，乞且欲包羞；劳君款曲问，冒此殷勤酬。<br/><br/>　　【宋萧璟《贫士诗》】四时迭来往，苦辛随事迫；三冬泣牛被，五月披裘客。迟迟春日永，忧来安所适；季秋授衣节，荷裳竟不易。班超弃笔砚，娄敬脱挽轭；虽云丈夫志，终涉自媒迹。贤哉颜氏子，饮水常怡怿。<br/><br/>　　【晋张望诗】荒墟人迹稀，隐僻闾邻阔；苇篱自朽损，毁屋正寥豁。炎夏无完絺，玄冬无暖褐，四体困寒暑，六时疲饥渴。营生愈愁瘁，愁来不可割。<br/><br/>　　【晋江攸诗】荜门不启扉，环堵满蒿榛；空瓢覆壁下，簟上自生尘。出门谁氏子，惫哉一何贫。<br/><br/>　　【梁朱超《咏贫诗》】触途皆可试，维贫独未安；窗开两片月，霜足一重寒。蒿湿铺床冷，荷脆补衣难；若言为客易，推剑与君弹。<br/><br/>　　【应瑗杂诗】贫子语穷儿，无钱可把撮；耕日不得粟，采彼北山葛。簟瓢恒自在，无用相呵喝。<br/><br/>　　【魏武《谣俗词》】翁中无斗储，发箧无尺缯；友来从我贷，不知所以应。<br/><br/>　　§书<br/><br/>　　【应璩《与韦仲将书》】夫以原宪悬磬之居，而值皇天无已之雨。薪刍既尽，谷亦倾匮；进无颜子不改之志，退无扬雄晏然之情。是以怀戚，良不可堪。<br/><br/>　　【又《与董仲连书》】谷籴腾踊，告求周邻；日获数升，犹无薪可以熟之。孟轲困于梁宋，宣尼厄于陈蔡，无以过此。出蒙诮于臧获，入见谪于嫔息，忽使邑愤，不知处世之为乐也。<br/><br/>　　○离别第七<br/><br/>　　§叙事<br/><br/>　　《楚辞》曰：悲莫悲兮生别离。又曰：憭栗兮若在远行，登山临水送将归。江淹《别赋》曰：黯然销魂者，唯别而已矣。《家语》曰：孔子去周，老子送之，曰：“吾闻富贵者送人以财，仁者送人以言。吾虽不能富贵，而窃仁者之号，请送子以言。凡当世之聪明深察而近于死者，好议人者也；博辩宏大而危其身者，好发人之恶也。”孔子曰：“敬奉教。”《东观汉记》曰：陈遵使匈奴，辞于王丹。丹谓遵曰：“子使绝域，无以相赠，赠子以不拜。”遂揖而别。遵甚悦。《管辂别传》曰：诸葛乐与辂别，戒以二言：“卿性乐酒，虽温克，然不可保，当节之；卿有水镜之才，所见者妙。祸如膏火，不可不慎持。卿散才以游于云汉之间，不忧不富贵也。”辂言：“酒不可极，才不可尽；吾欲持酒以礼，持才以愚，何患之有耶？”<br/><br/>　　§事对<br/><br/>　　【宿济 饯郿】《毛诗》曰：出宿于济，饮饯于祢。又曰：申伯言迈，王饯于郿。<br/><br/>　　【浮云 零雨】李陵《赠苏武诗》曰：仰视浮云驰，奄忽互相逾；风波一失路，各在天一隅。孙楚《征西官属于陟阳候祖道诗》曰：晨风飘歧路，零雨被秋草；倾城远追送，饯我千里道。<br/><br/>　　【牵衣 总辔】魏文帝《见挽船士兄弟辞别诗》曰：舍我故乡客，将适万里道；妻子牵衣袂，落泪沾怀抱。陆机《赴洛诗》曰：总辔登长路，呜咽辞密亲；永叹遵北渚，遗思结南津。<br/><br/>　　【参辰 弦栝】李陵《赠苏武诗》曰：昔为鸳与鸯，今为参与辰；昔时常相近，邈若胡与秦。陆机《为顾彦先赠妇诗》曰：形影参商乖，音信旷不达；离合岂非常，譬彼弦与栝。<br/><br/>　　【送南浦 造北林】《楚辞》曰：余交手兮连行，送美人兮南浦。曹植《离友诗》曰：日匿景兮天微阴，经向路兮造北林。<br/><br/>　　【北馆 东城】汉武帝《与秦卓子侯家诏》曰：春时子侯于北馆，与家别。陆机《赠冯文熊诗》曰：凤驾出东城，送子临河曲；登楼望峻波，时逝一何速。<br/><br/>　　【白云 黄鹤】《穆天子传》曰：天子觞西王母瑶池之上，王母谣曰：“白云在天，山川间之。”苏武《赠李陵诗》曰：黄鹤一远别，千里顾徘徊；胡马失其群，思心长依依。<br/><br/>　　【北路 南津】曹彪《答东阿王诗》曰：盘径难怀抱，停驾与君决；即车登北路，永叹寻先辙。陆云《答兄机诗》曰：悠远途可极，别怨会何长；南津有绝济，北渚无河梁。<br/><br/>　　【二凫 双鸾】苏武《别李陵诗》曰：二凫俱北飞，一凫独南翔；子当留斯馆，我当归故乡。嵇康《赠秀才入军诗》曰：双鸾匿景曜，戢翼太山西；单雌偏独游，哀吟伤生离。<br/><br/>　　【兰圃 桃馆】嵇康《赠秀才入军诗》曰：息徒兰圃，秣马华山；郢人逝矣，谁与尽言。《荆州图记》曰：襄阳县南陆道六里有桃林馆，是饯行送归之处。<br/><br/>　　【东津 西渚】郦元注《水经》曰：寿春县城东为长濑津，津侧有才堂，此亭迎送所泊也。戴逵《离兴赋》曰：挟鸣琴于林下，理纤纶于长浦；回饯行以越江，送猗人于西渚。<br/><br/>　　【四鸟 三荆】《家语》曰：孔子在卫，晨兴，颜回侍，闻有哭声甚哀。颜回曰：“此哭声非独哀死，又悲生离也。”孔子曰：“何以知之？”对曰：“回闻恒山之鸟，生四子，羽翼既成；将分离，悲鸣以相送，哀声有类于此。”吴均《续齐谐记》曰：京兆人田真，兄弟三人，共分财各居。堂前有一株紫荆，华甚茂，共议破为三，待明截之。忽一夕，树即枯死。真见之，惊谓诸弟曰：“本同株，当分析便憔悴，况人兄弟孔怀，而可离异，是人不如树木也。”兄弟相感更合。<br/><br/>　　【秣马 理棹】徐干《哀别赋》曰：秣余马以候济兮；心儃恨而内尽，仰深沉之晻蔼兮，重增悲以伤情。王彪之《与诸兄弟方山别诗》曰：脂车总驰轮，泛舟理飞棹；丝染墨悲叹，路岐杨感悼。<br/><br/>　　【临江 绝河】赵晔《吴越春秋》曰；勾践入臣于吴，群臣送至浙江上，临水祖送。《吴氏春秋》曰：吴起行，魏武侯自送之，绝河西与起相辞。<br/><br/>　　【飞鹄 翔鸿】《乐府·飞鹄行》曰：念与君离别，气结不能言：各言重自爱，远道归来难。杜挚《赠毋邱荆州诗》曰：鹄飞举万里，一翀蜚昊苍；翔高志难得，离鸿失所望。<br/><br/>　　【云乖 雨绝】张载《述怀诗》曰：跋涉山川，千里告辞；杨子哭歧，墨氏感丝。云乖雨绝，心乎忄仓而。郭璞诗曰：君如秋日云，妾似突中烟；高下理自殊，一乖雨绝天。<br/><br/>　　【翔凫 惊鹤】苏武《别李陵诗》曰：二凫俱北飞，一凫独南翔；子当留斯馆，我当还故乡。曹植诗曰：双鹤俱遨游，相候东海傍；雄飞窜北翔，雌逝赴南湘。弃我交颈欢，离别各一方。<br/><br/>　　【归云征 惊风散】李充《送许从诗》曰：来若迅风欢，逝如归云征；离合理之常，聚散安足惊。枣腆《赠石崇诗》曰：翕如翔云会，忽若惊风散；分给怀离析，对乐增累叹。<br/><br/>　　【发轸 弭棹】陆机《赠冯文熊诗》曰：发轸浊渭汭，駈马大河阴；分索古所悲，志士多苦心。谢灵运《从宋公戏马台集孔令诗》曰：归客逐海隅，脱冠谢朝列；弭棹泊桂渚，指景待乐阙。<br/><br/>　　【结辙 扬舲】范广泉《征虏亭饯王少傅诗》曰：挂冠东门阎，归褐西唐足；结辙尘高衢，祖供悬长麓。孔法生《征虏亭饯王少傅诗》曰：若人鉴殆辱，解绂扬归舲；真感属神虑，高兴袭天情。<br/><br/>　　【凄心 结念】卞裕诗曰：余弟适东迈，眷恋将乖情；离别信吾事，凄心相纚婴。谢灵运《送雷次宗诗》曰：符瑞守边楚，感念凄城壕；志苦离念结，情伤日月滔。<br/><br/>　　【援琴 击筑】蔡邕《琴操》曰：商陵牧子，娶妻五年无子，父母将欲为改娶。妻闻，中夜惊起，倚户悲啸。牧子闻，援琴鼓之。痛恩爱以永离，叹别鹤以舒情，故曰“别鹤操”。《史记》曰：燕太子送荆轲入秦，宾客知其事者，皆白衣冠以送之。至易水上，既祖道，高渐离为之击筑。<br/><br/>　　【赠言 送揖】《家语》曰：子路将行，辞于孔子。曰：“赠以帛乎？赠汝以言乎？”对曰：“请以言。”孔子曰：“不强不达，不劳无功，不忠无亲，不信无复，不恭无礼，慎此五者而已矣。”子路曰：“由愿终身奉之。”《东观汉记》曰：陈遵为大司农护军使匈奴，过辞于王丹。临诀，丹谓遵曰：“俱遭时变，唯我二人，为天地所遗。今子当之绝域，无以相赠，赠子以不拜。”遂揖而别。遵甚悦。<br/><br/>　　【陟阳候 临川亭】孙楚《征西官属于陟阳候祖道诗》曰；晨风飘歧路，零雨被秋草；倾城远追送，饯我千里道。荀雍《临川亭诗》曰：目极依春路，披褐怀良辰；明发戒徒御，临流饯归人。<br/><br/>　　【即长衢 陵高阜】孙楚《陟阳候诗》曰：乖离即长衢，惆怅盈怀抱；孰能察其心，鉴之以苍昊。卞裕《送桓竟陵诗》曰：翰城将孰寄，怀人应斯{艹泣}，饯行陵高阜，怡衿睦景气。<br/><br/>　　【隔山河 阂邱谷】孙楚之《冯翊祖道诗》曰：举翮抚三秦，抗我千里目；念当隔山河，执觞怀惨毒。郭愔《与从弟别诗》曰：乖索易为久，寻离觉月促；辽落隔修途，窈窕阂邱谷。<br/><br/>　　【征虏亭 领军府】范广泉《征虏亭饯王少傅诗》曰：韩卿辞辇路，疏传知殆辱；素德烛光尘，玄轨芳前觉。谢琨《送二王在领军府集诗》曰：苦哉远征人，将乖萃余室；明窗通朝晖，丝竹盛萧瑟。<br/><br/>　　【一日三月 二载千秋】《毛诗》曰：佻兮达兮，在城阙兮；一日不见，如三月兮。李陵《与苏武诗》曰：嘉会难再遇，二载为千秋；临河濯长缨，念别怅阻修。<br/><br/>　　【掩欢绪 起离端】宋孝武帝《幸中兴堂饯江夏王诗》曰：送行怅川逝，离酌偶岁阴；阴云掩欢绪，江山起别心。谢琨《送二王在领军府诗》曰：乐酒辍今辰，离端起来日。<br/><br/>　　§赋<br/><br/>　　【魏文帝《离居赋》】惟离居之可悲，愧独处于空床；愁耿耿而不寐，历终夜之悠长。惊风厉于闺闼，忽增激乎中房；动帏床之晻蔼，对明烛而无光。<br/><br/>　　【梁刘孝仪《叹别赋》】在初归之为庆，庶因会而自收；保私庭之宴喜，共昆弟而嬉游。校小文于摇笔，比楷式于临流；止每欢于接膝，行必喜于同辀。忽一去而数载，遂离居而引隔。阻同夕于当寐，乖共餐于终食；惟远望以代归，负相思其无力。<br/><br/>　　【梁张缵《离别赋》】隔愿言于信次，尚眷眷而兴怀；矧云崖之远诀，抱离袖之长乖。顾龙门而掩涕，瞻郢路以何偕。在惊禽之屡感，迫徂年之将暮；眺湘沅之分流，遵洞庭之永路。山峻高而易隐，浦邅回而难溯；猿啾啾而夜鸣，鹃骚骚而晓度。拊客子兮何心，能辞乡与别故；共抱荃蕙之遗芳，不离披于霜露。<br/><br/>　　【梁江淹《别赋》】黯然销魂者，唯别而已矣。况秦吴兮绝国，复燕宋兮千里，或春苔兮始生，或秋风兮暂起，是以行子肠断，百感凄恻。风萧萧而异响，云漫漫而奇色；舟凝滞于水滨，车逶迟于山侧。棹容与而未前，马寒鸣而不息；掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光；见红兰之受露，望青楸之罹霜。巡丹楹而空掩，抚锦帏而虚凉；知离梦之踯躅，意别魂之飞扬。<br/><br/>　　§诗<br/><br/>　　【《古诗》】行行重行行，与君生别离；相去万余里，各在天一涯。道路阻且长，会面安可知？胡马依北风，越鸟巢南枝。<br/><br/>　　【李陵《赠苏武诗》】携手上河梁，游子暮何之？徘徊临蹊路，恨恨不能辞。行人难久留，各言长相思；安知非日月，弦望自有时。努力崇明德，皓首以为期。<br/><br/>　　【宋谢灵运《相送方山诗》】祗役出皇邑，指期憩瓯越；解缆及流潮，怀旧不能发。析析就衰林，皎皎明秋月；含情易为盈，遇物难可歇。<br/><br/>　　【宋鲍明远《赠别傅都曹诗》】轻鸿戏江潭，孤雁集洲沚；邂逅两相亲，同念共无已。风雨好东西，一隅顿千里；追想栖宿时，声容满心耳。短翮不能翔，徘徊烟雾里。<br/><br/>　　【齐谢眺《新亭渚别范云诗》】洞诞张乐地，潇湘帝子游：云去苍梧野，水还江汉流。停骖我怅望，辍棹子夷犹：心事俱已矣，江上徒离忧。<br/><br/>　　【齐王融《萧谘议西上夜集诗》】徘徊将所爱，惜别在河梁：衿袖三春隔，江山千里长。寸心无远近，边地有风霜：勉哉勤岁暮，敬矣慎容光。山中殊末怿，杜若空自芳。<br/><br/>　　【齐张融《别诗》】白云山上尽，清风松下歇：欲识离人悲，孤台见明月。<br/><br/>　　【梁庾肩吾《新亭送刘之遴诗》】车转黄山路，舟纚白马津；送轮时合幰，分骖各背尘。常山喜临代，陇头悲望秦；欲持汉中策，还以赠征人。<br/><br/>　　【周王褒《别王都官诗》】联绵悯流客，凄怆惜离群；东西御沟水，南北会稽云。河桥两堤绝，横歧数路分；山川遥不见，怀袖远相闻。<br/><br/>　　【周瘐信《答林法师诗》】客行七十岁，岁暮远徂征，塞云凝不解，陇水冻无声。君看日远近，为忖长安城。<br/><br/>　　【江总《别袁昌州诗》】河梁望陇头，分手路悠悠；徂年惊若电，别日叹成秋。黄鹄飞飞远，青山去去愁；不言云雨散，更似东西流。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9590.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9592.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

