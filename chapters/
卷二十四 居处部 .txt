<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十四 居处部 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十四 居处部 全文,徐坚作品" />
<meta name="description" content="初学记原文阅读,卷二十四 居处部 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9596.html";
var nextpage="novel-read-998-9598.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十四 居处部 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9596.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十四 居处部 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:58:51<span class="divide">|</span></p>
<div class="page-body">
<div class="page-content">
<p>○都邑第一<br/><br/>　　§叙事<br/><br/>　　《春秋左氏传》曰：凡邑有宗庙先君之主曰都，无曰邑。又《释名》云：都者，国君所居，人所都会也；邑犹俋，聚会之称也。按《帝王世纪》曰：伏牺都陈；神农亦都陈，又营曲阜；(陈，今陈州；曲阜，今衮州曲阜县。)黄帝都涿鹿，或曰都有熊；(涿鹿，今幽州界；有熊，今郑州界，新郑县。)。少昊都穷桑；(穷桑在鲁北，故《春秋传》曰：命伯禽而封少昊之墟。又《尚书序》曰：鲁侯伯禽宅曲阜。)颛顼都高阳；(高阳，在周为卫地，故《春秋传》曰：卫，颛顼之墟也；或谓之卫丘，今濮阳县。)帝喾都亳，一曰都高辛；(今偃师也。)尧始封于唐，后徒晋阳，即帝位，都平阳；(唐，今定州唐昌县；晋阳，今太原府晋阳县；平阳，今晋州。)舜都蒲阪；(今蒲州河东县)。禹本封于夏，为夏伯；及舜禅，都平阳，或在安邑；(安邑，蒲州县名。一曰：夏禹在阳城，盖避舜子商均，非都也。按《尚书·五子之歌》曰：惟彼陶唐，有此冀方。言尧舜至禹及太康，皆在冀州界。少康中兴而复还旧都，故《春秋传》曰：复禹之迹，不失旧物。)汤都毫；(殷都有三毫：谷熟为南毫，偃师为西毫，汤都即南毫也。或云西毫。)至仲丁迁嚣，(或曰敖。今河南之敖仓也。)河亶甲居相，(相，今相州。)祖乙居耿；(耿，河东皮氏之耿乡。)及盘庚五迁，复南都毫之殷地。(则西毫也。)周文王都丰，武王都镐。(丰镐并今京兆之界。)周公相成王，以丰镐偏处西方，方贡不均，乃营洛邑。(今东都也。)成王即洛邑建明堂，朝诸侯，复还丰镐，至幽王为犬戎所杀。平王东迁，乃居洛邑；及敬王时，又迁成周。(今洛阳故都城是也。)秦非子始封于秦。(秦今在陇西，自非子之后。庄公徒楚丘，文公徒汧，宁公都平阳。平阳今岐州郿县界，非尧之平阳都也。至德公又居雍，献公徒栎阳，孝公徒咸阳。)后都咸阳，汉都长安。《东观汉记》曰：光武中兴，都洛阳，又于南阳置南都。三国时，《魏略》云：魏以长安、谯、许昌、邺、洛阳为五都。《吴志》云：吴都鄂，后迁建邺。《蜀志》云：蜀都成都。《晋书》云：晋都洛阳，至永嘉南居建康。(建康今润州江宁县。宋齐梁陈并同居建康，梁元帝及后梁萧察，又别居江陵。晋乱，有十六国，各建都邑。前凉张轨都敦煌，后凉吕光都姑臧，南凉秃发乌孤都乐都，西凉李暠都酒泉，北凉沮渠蒙逊都张掖。前燕慕容廆初都和龙，后徒蓟，又徒邺；后燕慕容垂都中山；南燕慕容德都广固；北燕冯跋都和龙。前秦苻坚、后秦姚苌并都长安，西秦乞伏国仁都定乐。前赵刘聪都平阳，后赵石勒都襄国，至石季龙都邺。后蜀李特都成都，夏赫连勃勃都统万城。晋永嘉南迁后，魏据有中原。初都代，后徒洛阳。至文帝迁长安，孝静帝迁邺，号东魏；北齐高洋以邺为上都。晋阳为下都。西魏禅周，周禅隋，隋并都长安。隋高祖营大兴城，后徒居之，更名曰长安，即今西京城也。隋炀帝迁洛阳于故周王城南，封伊阙，即今东都城也。)唐虞以前，都名不著；自夏之后，各有所称。《白虎通》云：夏为夏邑，商为商邑，周为京师，是也。《公羊传》曰：京师者何也？天子之所居也。京大也，师众也，言天子所居，必以众大言之也。<br/><br/>　　§事对<br/><br/>　　【天府 帝畿】《汉书》曰：刘敬说上都关中，上疑之。左右大臣皆山东人，多劝上都洛阳，曰：“东有成皋，西有崤渑，背河向洛，其固亦足恃也。”张良曰：“洛阳虽有此固，其中小，不过数百里；也薄，四面受敌，此非用武之国。夫关中，左崤函，右陇蜀，沃野千里；南有巴蜀之饶，北有胡苑之利，阻三面而守，独以一面东制诸侯，此所谓金城千里，天府之国也。”班固《西都赋》曰：华实之毛，则九州之上腴焉；防御之阴，则天下之奥区焉。是故横被六合，三成帝畿。<br/><br/>　　【带泾 贯渭】班固《西都赋》曰：汉之西都，在于雍州，实曰长安，带以洪河泾渭之川。《三辅黄图》曰：秦皇兼天下，都咸阳，渭水贯都，以象天汉；横桥南度，以法牵牛。<br/><br/>　　【作丰 营洛】《毛诗》曰：文王受命，有此武功；既伐于崇，作邑于丰。《汉书》曰：昔者周公营洛邑，以为在于土中，诸侯藩屏四方，故立京师。<br/><br/>　　【三毫 二周】皇甫谧《帝王世纪》云：殷有三毫在梁国，一毫在河南也。谷熟为南亳，即汤都也；蒙为北亳，即景亳，汤所盟地；偃师为西亳，则盘庚所徒也。《史记》曰：五赧时东西周分境，王赧徒都西周。<br/><br/>　　【千里 四县】《白虎通》曰：京师者何谓也？千里之邑号也，法日月之径千里。《周礼》曰：四县为都，以任地事。<br/><br/>　　【居邰 徙雍】《三辅故事》曰：周后稷居邰，公刘迁豳，亶甫迁岐山之阳。《三辅黄图》曰：秦德公自汧徒雍。<br/><br/>　　【法日 象汉】法日事，见千里注，象汉事，见贯渭注。<br/><br/>　　【再徒 五迁】《吕氏春秋》曰：一徒成邑，再徒成都，三徒成国。《尚书》曰：盘庚五迁，将徒毫殷。<br/><br/>　　【涧瀍 河洛】《尚书》曰：我乃卜涧水东，瀍水西，惟洛食。左思《蜀都赋》曰：崤函有帝皇之宅，河洛为王者之里。<br/><br/>　　【建瓴 定鼎】《汉书》曰；秦中，形胜为国也。地势便利，以加兵于诸侯，譬犹高屋之一建瓴水也。《帝王世纪》曰：武王伐纣，营洛邑而定鼎焉。今洛阳西南洛水北有鼎中观，是也。<br/><br/>　　【伊洛 崤函】傅毅《洛都赋》曰：寻厉代之规兆，仍险塞之自然，决昆仑之洪流，据伊洛之双川。《汉书·张良》曰：夫关中左崤函，右陇蜀。<br/><br/>　　【统四方 兼六合】《五经要义》曰：王者受命，创始建国，立都必居中土，所以总天地之和，据阴阳之正，均统四方，帝制万国者也。左思《蜀都赋》曰：夫蜀都者，于水陆所凑，兼六合而交会也。<br/><br/>　　【交风雨 总天地】张衡《东京赋》曰：昔先王之京邑也，掩观九隩，靡地不营，土圭测景，不缩不盈，总风雨之所交，然后以建王城。总天地事见统四方注。<br/><br/>　　【挟成皋 据函谷】傅毅《洛阳赋》曰：挟成皋之岩阻，扶二崤之崇山。班固《西都赋》曰：左据函谷二崤之阻。<br/><br/>　　【四方之极 八纮之中】《毛诗》曰：商邑翼翼，四方之极。毛苌注曰：商邑，京师也。左思《魏都赋》曰：夫魏土者，考之四隩，则八纮之中也；测之寒暑，则霜露所均也。<br/><br/>　　§赋<br/><br/>　　【后汉班固《西都赋》】汉之西都，在于雍州，实曰长安。左据函谷二崤之阴，表以太华终南之山；右界褒斜陇首之险，带以洪河泾渭之川。华实之毛，则九州之上腴焉；防御之阻，则天下之奥区焉。是故横被六合，三成帝畿。周以龙兴，秦以虎眂，及至大汉受命而都之也。仰悟东井之精，俯协河图之灵。奉春建策，留侯演成；天人合应，以发皇明。乃眷西顾，实惟作京。<br/><br/>　　【后汉傅毅《洛都赋》】惟汉元运会，世祖受命而弭乱。体神武之圣资，握天人之契赞；挥电旗于四野，拂宇宙之残难。受皇号于高邑，修兹都之城馆；寻厉代之规兆，仍险塞之自然。被昆仑之洪流，据伊洛之双川；挟成皋之岩阻，扶二崤之崇山。砥柱回波缀于后，三涂太室结于前。镇以嵩高乔岳，峻极于天。<br/><br/>　　【后汉张衡《南都赋》】于显乐都，既丽且康。陪京之南，居汉之阳；割周楚之丰壤，跨荆豫而为疆。体爽垲之闲敞，纷郁郁其难详。尔其地势，则武关关其西，桐柏揭其东。流沧浪而为隍，廓方城以为墉；汤谷涌其后，济水荡其匈。推濑引湍，三方是通。<br/><br/>　　【晋左思《蜀都赋》】夫蜀都者，盖兆基于上代，开国于中古。廓灵关而为门，包玉垒而为宇；带二江之双流，枕峨眉之重阻。水陆所凑，兼六合而交会也。<br/><br/>　　【又《魏都赋》】魏土者，毕昴之所应，虞夏之余人，先王之桑梓，列圣之遗尘。考之四隩，则八纮之中；测之寒暑，则霜露所均。<br/><br/>　　【晋庚阐《杨都赋》】负钟岩以结宇，溯阳潭以开江；颓方山之磐崿，竦白石之灵峰。汇青溪之浚壑，枕百堵之层墉；横朱雀之飞梁，豁九达之遐冲。<br/><br/>　　§诗<br/><br/>　　【陈孔奂《赋得名都一何绮诗》】京洛信名都，佳丽拟蓬壶；九华彤玳瑁，百福上椒途。黄金络騕褭，莲花装鹿卢；咸言仪服盛，全胜执金吾。<br/><br/>　　【隋许善心《奉和还京师诗》】重光阐帝图，肆觐荷来苏；卜洛连新邑，因秦还旧都。雷警三辰卫，星陈七萃駈；从风折凤羽，曜日拖鱼须。宪章殚礼乐，容服备车徒；回銮入丰镐，从跸度枌榆。冉冉年和变，迟迟节物徂；余花照玉李，细叶翦珪梧。朝夕万国凑，海会百川输；微生逢大造，攸忽改荣枯。<br/><br/>　　【虞世南《赋得吴都诗》】画野通淮泗，星瀍应斗牛；玉牒宏图表，黄旗美气浮。三分开霸业，万里宅神州；高台临茂苑，飞阁跨澄流。江涛如素盖，海气似珠楼；吴趋自有乐，还似镜中游。<br/><br/>　　【褚亮《赋得蜀都诗》】列宿光与井，分茫跨梁岷；沉犀对江浦，驷马人城闉。英图多霸迹，厉选有名臣；连骑簪缨满，含章词赋新。得上仙槎路，无待访严遵。<br/><br/>　　【李百药《赋得魏都诗》】炎运精华歇，清都宝命开；帝里三方盛，王庭万国来。玄武疏遥隥，金凤上层台；乍进仙童药，时倾避暑杯。南馆招奇士，西园引上才；还惜刘公干，疲病清漳隈。<br/><br/>　　【郑翼《登北邙还望京洛诗》】步登北邙阪，踟蹰聊属望；宛洛盛皇居，规模穷大壮。三河分设险，两崤资巨防；飞观紫烟中，层台碧云上。青槐夹驰道，迢迢修且旷；左右多第宅，参差居将相。清晨谒帝返，车马相追访；胥徒各异流，文物分殊状。嚣尘暗天起，箫管从风扬；伊余孤且直，生平独沦丧。山幽有挂丛，何为坐惆怅。<br/><br/>　　§诏<br/><br/>　　【唐高宗天皇大帝《建东都诏》】朕闻践华固德，百二称乎建瓴，卜洛归仁，七百崇乎定鼎。是以控膏腴于天府，启黄图于渭滨，襟沃壤于王城，摛绿宇于河渚。市朝之城，丽皇州之九纬；丹紫之原，邈神皋之千里。二京之盛，其来自昔。此都心兹宇宙，通赋贡于四方；交乎风雨，均朝宗于万国。曲阜之规犹勤，测圭之地载华，岂得宅帝之乡，独称都于四塞？里王之邑，匪建国于三川，宜改洛阳宫为东都。上栋下宇，彼劳昔以难前；广夏高台，我名今而改彼。仍兹旧贯，式表宸居。<br/><br/>　　○城郭第二<br/><br/>　　§叙事<br/><br/>　　《管子》曰：内为之城，外为之郭。《释名》云：城，盛也，盛受国都也；郭，廓也，廓落在城外也。《风俗通》曰：郭或谓之郛，郛者亦大也。按《淮南子》：鮌作城。《吴越春秋》曰：鮌筑城以卫君，造郭以守民，此城郭之始也。《五经异义》曰：天子之城高九仞，公侯七仞，伯五仞，子男三仞。又《公羊传注》曰：天子之城千雉，高七雉；公侯百雉，高五雉；子男五雉，高三雉。《白虎通》曰：天子曰崇城，言崇高也；诸侯曰干城，言不敢自专，御于天子也。《月令》：每岁孟秋之月，补城郭；仲秋之月，筑城郭。《左氏传》曰：计丈数，揣高卑；度厚薄，仞沟洫；物土方，议远迩；量事期，计徒庸；虑材用，书糇粮，以令役；此筑城之义也。《释名》又曰：城上坦谓之睥睨，言于孔中睥睨非常也；亦曰牌，言裨助城之高也；亦曰女墙，言其卑小，比之于城，若女子之于丈夫也。《说文》所谓堞者，亦女墙也。<br/><br/>　　§事对<br/><br/>　　【却月 长云】《荆州记》曰：沌阳县至沔口，水北有却月城。西一里有马骑城，周回五里，高一丈。鲍昭《芜城赋》曰：崪若断岸，矗似长云。<br/><br/>　　【皇后 夫人】郦道元注《水经》曰：鲁阳关水，厉衡山西南，经皇后城西。建武元年，光武遣侍中傅浚，持节迎光烈皇后于渭阳。浚发兵三百余人，宿卫皇后道路归京师，既税舍所在，故城得其名矣。《汉书》曰：匈奴使右都尉要击汉军于夫羊句山。贰师遣属国胡骑二千与战。虏兵败散，汉军乘胜追北，至范夫人城。<br/><br/>　　【西安 南武】崔鸿《北凉录》曰：；沮渠蒙逊等，推段业为凉州牧，业筑西安城。董览《吴地记》曰：海渚有吴王阖闾与越结怨相伐筑城，名曰南武城，以御越。后吴先主亦因此，更缮修以备魏也。<br/><br/>　　【临江 践华】《荆州图记》曰：鱼复县西北赤甲城，东南连白帝城，西临大江。贾谊《过秦论》曰：始皇奋六代之余烈，振长策而御宇内；践华为城，因河为池。<br/><br/>　　【紫土 黄金】崔豹《古今注》曰：秦所筑长城，土色皆紫，汉塞亦然，故称紫塞。沈约《宋书》曰：氏帅扬难当寇汉中，魏兴太守薛健据黄金城。<br/><br/>　　【千里 九重】东方朔《十洲记》曰：昆仑山有积金为天墉城，面方千里。《淮南子》曰：昆仑山有增城九重，其高一万一千一百一十里。<br/><br/>　　【玄菟 白鹿】《汉书》曰：昭帝元凤六年，某郡国徒筑辽东玄菟城。王歆之《始兴记》曰：含涯有三城：白沙城，马鞍城，白鹿城。城南有白鹿冈。<br/><br/>　　【千丈 九仞】《荆州图记》曰：白帝城西临大江，东南高二百丈，西北高一千丈。许慎《五经异义》曰：天子城高九仞。<br/><br/>　　【天险 地中】《荆州图记》曰：夷陵县南对岸，有陆抗故城，周回十里，三百四十步。即山为墉，四面天险。《周书》曰：周公元：余畏周室不延以为天下宗，乃作大邑于土中，立城方六百二十丈。《周礼》曰：日至之晨，尺有五寸，谓之地中；天地之所合也，四合之所交也，乃建王国焉。<br/><br/>　　【下鱼 游鹿】袁山松《宜都记》曰：狼山县东六十里有山，名下鱼城，四面绝崖，唯两道可上，皆险峻。山上周回可二十里，有林木池水，人田种于山上。昔永嘉乱，土人登此避贼。守之经年，食尽，取池鱼掷下与贼，以示不穷。贼遂退散，因此名为下鱼城。王歆之《始兴记》曰：含涯有白鹿城。晋咸康中，都人张鲂作令十年，甚有惠政，白鹿群游，取一而献之，故以为名。<br/><br/>　　【固国 表城】赵晔《吴越春秋》曰：尧听四岳之言，用鮌修水。鮌曰：“帝遭天灾，厥黎不康，乃筑城造郭，以为固国。”王肃表曰：夫城之有郭，犹骨之有皮。表里各异，则保障不完；皮骨分离，则一体不具。<br/><br/>　　【颜田 廖葬】《庄子》曰：孔子谓颜回曰：“家贫居卑，胡不仕乎？”颜回对曰：“不愿仕。回有郭外之田五十亩，足以给饘粥，足以难丝麻。鼓琴足以自乐，回不愿仕也。”《后汉书》曰：汝南廖扶者，毕志衡门，死葬北郭，号曰北郭先生。<br/><br/>　　§赋<br/><br/>　　【魏文帝《登城赋》】孟春之月，惟岁权舆；和风初畅，有穆其舒。驾言东迈，陟彼城隅；逍遥远望，乃欣以娱。平原博敞，中田辟除；嘉麦被垄，缘路带衢。流茎散叶，列倚相扶。水幡幡以长流，鱼裔裔以东驰；风飘摇而既臻，日晻暖西移。望旧馆而言旋，永优游而无为。<br/><br/>　　【宋鲍昭《芜城赋》】崪若断岸，矗似长云；制磁石以御冲，糊赪壤而飞文。观基扃之固护，传万祀而一君。出入三代，五百余载，竟瓜剖而豆分。至若白杨早落，塞草前衰，棱棱霜气，簌簌风威；孤蓬自振，惊沙坐飞。通池既已夷，峻隅又已颓。直视千里外，唯见起黄埃，若夫藻扃黼帐，歌台舞阁之基。璇渊碧树，弋林钓渚之馆，吴蔡齐秦之声，鱼龙爵马之玩，皆薰歇烬灭，烟沉响绝。东都妙姝，南国丽人，蕙心纨质，玉貌绛唇，埋魂幽土，委骨穷尘，岂忆同辇之愉乐，离宫之苦辛？歌曰：边风起兮城上寒，井径灭兮邱垄残。千龄兮万代，共尽兮何言？<br/><br/>　　【梁吴均《吴城赋》】古树荒烟，几百千年，云是吴王所筑，越王所迁。东有铸剑残水，西有舞鹄故壥，萦具区之广宅，带姑苏之远山。仆本蓄怨，千悲亿恨，况复荆棘萧森。丛萝弥蔓。亭梧百尺，皆厉地而生枝；阶筠万本，或至杪而无叶。不见春荷夏槿，唯闻秋蝉冬蝶。木魅晨走，山鬼夜惊，不知九州四海，乃复有此吴城。<br/><br/>　　§诗<br/><br/>　　【梁简文帝《从顿还城诗》】汉渚水初绿，江南草复黄；日照蒲心暖，风吹梅蕊香。征舻汤堑，归骑息金隍；舞观衣恒襞，歌台弦未张。持此横行去，谁念守空床。<br/><br/>　　【梁王筠《和新渝侯巡城诗》】阊阖暖已昏，钩陈杳将暮；栖乌城上喧，晚雀林中度。屯卫时巡警，凝威肆安步；阁道趋文昌，禁兵连武库。铜乌迎早风，金掌承朝露；罘罳分晓色，睥睨生秋雾。维城任寄崇，空想灵均赋；伊余方病免，邱园保恬素。<br/><br/>　　【后魏温子升《从驾幸金墉城诗》】兹城实佳丽，飞甍自相并；胶葛拥行风，岹峣閟流景。御沟属清洛，驰道通丹屏；湛淡水成文，参差树交影。长门久已闭，离宫一何静；细草缘玉阶，高枝荫桐井。微微夕渚暗，肃肃暮风冷；神行扬翠旗，天临肃清警。伊臣从下列，逢恩信多幸；康衢虽已泰，弱力将安骋。<br/><br/>　　【李百药《秋晚登古城诗》】日落征途远，怅然临古城；颓墉寒雀集，荒堞晚鸟惊。萧森灌木上，迢递孤烟生；霞景焕余照，露气澄晚清。秋风转摇落，此志安可平。<br/><br/>　　§铭<br/><br/>　　【后汉李尤《京师城铭》】天险匪登，地险丘陵；帝王设险，乾坤是承。<br/><br/>　　○宫第三<br/><br/>　　§叙事<br/><br/>　　《释名》云：宫，穹也，言屋，见于垣上，穹崇然也。《周易》曰：上古穴居而野处，后代圣人易之以宫室。上栋下宇，以待风雨，盖取诸大壮，此其始也。(又《白虎通》曰：黄帝作宫室，以避寒温。《世本》曰：禹作宫室。二说不同。)昔黄帝有合宫，(见《管子》)。尧有贰宫、(《帝王世纪》曰：尧见舜，处于贰宫。)捴宫，(见《相儿经》)。汤有镳宫。(见《墨子》。汤所受命之宫。)周有蒿宫、(《大戴礼》曰：周德泽和洽，蒿茂大，以为宫柱。名为蒿宫。)郑宫、春宫，(见《纪年》。穆王所居室。)秦有蕲年宫、信宫、梁山宫，(见《史记》。并始皇所居。)汉有长乐宫、未央宫、沛宫、林光宫、甘泉宫、龙泉宫、首山宫、交门宫、明光宫、五柞宫、万岁宫、池阳宫、蒲陶宫、竹宫、寿宫、建章宫、黄山宫、太一宫、思子宫、(见《汉书》。长乐等宫，或在京师，或在外郡，或在王所居，或祠祀所在，或因事以立也。)夜光宫、棠梨宫、扶荔宫、(见《三辅黄图》)。桂宫、(见《三辅故事》。)鼎湖宫、宜春宫、谷口宫、望仙宫、通天宫，见《汉武故事》。后汉有南宫、北宫、胡桃宫，(见《东观汉记》。)魏有邺宫，(见《魏略》)。吴有太初宫、昭明宫。(见《吴志》。)此诸宫，皆范金合土而为之，以为贵也。(见《礼记》。)亦犹天文之有紫宫、文昌及五宫，(见《史记·天官书》。)神仙之有金玉琉璃宫矣。(见《十洲记》)。然自古宫室一也，汉来尊者以为帝号，下乃避之也。(见《见俗通》。《礼记》曰：命土以上，父子皆异宫。又曰：儒有一亩之宫，环堵之室，此则士庶通谓之宫牟。)<br/><br/>　　§事对<br/><br/>　　【紫微 玄武《乐叶图微》】曰：天官紫微宫，北极天一太一钩陈后宫也。《史记·天官书》曰：北宫玄武虚危危为盖星。<br/><br/>　　【长乐 未央】《汉武故事》曰：建章长乐宫，皆辇道相属，悬栋飞阁，不由径路。《汉书》曰：高祖七年至长安，萧何修未央宫。<br/><br/>　　【六星 五潢】《春秋文曜钩》曰：魁戴匡六星，曰文昌宫，为六府。《史记·天官书》曰：咸池为五潢。<br/><br/>　　【步高 望远】《三辅黄图》曰：京兆有步高宫。又曰：长安有望远宫。<br/><br/>　　【望仙 集灵】郭子横《洞冥记》曰：元封三年起望仙宫。《西岳记》曰：汉武帝巡省五岳，禋礼三备，故立宫其下，号曰集灵宫<br/><br/>　　【曜华 养德】《西京杂记》曰：梁孝王作曜华宫，又赵王如意宫，号曰养德宫。<br/><br/>　　【悬贝 张旗】严助《相儿经》曰：尧悬贝毂于坞宫。《汉书》曰：武帝置寿宫，张羽旗以礼神君。<br/><br/>　　【幽房 昭台】《河图》曰：瑶光贯月，感女妪于幽房之宫，生黑帝。《三辅黄图》云：长安有昭台宫。<br/><br/>　　【馺娑 逍遥】《汉宫阁名》曰：长安有馺娑宫。《高闾燕志》曰：慕容熙造逍遥宫。<br/><br/>　　【蒿柱 棠梨】并见叙事。<br/><br/>　　【四宝 五柞】《西京杂记》曰：武帝为七宝床，杂宝案，则宝屏风，列宝帐，设于桂宫，时人谓之四宝宫。《汉书》：武帝后元二年，幸周至五柞宫。张晏注曰：有五柞树，因以名宫。<br/><br/>　　【逃夏 宜春】越《绝书》曰：今太守舍有春申君所造后殿屋，以为逃夏宫。《汉宫阁名》曰：长安有宜春宫。<br/><br/>　　【祈年延寿 增城修池】《汉宫阁名》曰：长安有祈年宫，延寿宫。《三辅黄图》曰：七里宫、增城宫，增城宫在甘泉宫垣内。长安有修池宫。<br/><br/>　　§赋<br/><br/>　　【汉刘歆《甘泉宫赋》】轶凌阴之地室，过阳谷之秋城；回天门而风举，蹑黄帝之明庭。冠高山而为居，乘昆仑而为宫；按轩辕之旧处，居北辰之闳中。背共工之幽都，向炎帝之祝融；缘石阙之天梯，桂木杂而成行。芳肸蚃之依依，翡翠孔雀飞而翱翔，凤皇止而集栖。甘醴涌于中庭兮，激清流之瀰瀰；黄龙游而蜿蟺兮，神龟沉于玉泥。离宫持观，接比相连；云起波骇，星布弥山。高峦峻阻，临眺广衍；深林蒲苇，涌水清泉。芙蓉菡苕，菱荇蘋繁；豫章杂木，楩松柞棫。女贞乌勃，桃李枣檍。<br/><br/>　　§诗<br/><br/>　　【梁简文帝《新成安乐宫诗》】遥看云雾中，刻桷映丹红；珠帘通晓日，金华拂夜风。欲知歌管处，来过安乐宫。<br/><br/>　　【周明帝《过旧宫诗》】玉烛调秋气，金舆历旧宫；还如过白水，更似入新丰。秋潭渍晚菊，寒井落疏桐；举杯延故老，今闻歌大风。<br/><br/>　　【陈阴铿《新成长安宫诗》】新宫实壮哉，云里望楼台；迢递翔鹍仰，连翩驾雀来。重栏寒雾宿，丹井夏莲开；砌石披新锦，梁花画早梅。欲知安乐盛，歌管杂尘埃。<br/><br/>　　§颂<br/><br/>　　【梁沈约《朝丹徒故宫颂》】圣祖神杰，尧踪汉烈；岳峻雄图，天张武节。坠命既升，霸略将骋；清渭走烽，浊河献警。恃峭剑关，凭深桂岭，彝章委阙，礼乐沉河；拯压倾构，引溺危波。尽物称瑞，穷灵委和；玄精翼日，丹羽巢阿。<br/><br/>　　§铭<br/><br/>　　【后汉李尤《永安宫铭》】合欢黄堂，中和是遵；旧庐怀本，新果畅春。侯台集道，俾司星辰；丰业广德，以协天人。万福来肋，嘉娱永欣。<br/><br/>　　○殿第四<br/><br/>　　§叙事<br/><br/>　　《苍颉篇》曰：殿，大堂也。商周以前，其名不载。按《史记·秦始皇本纪》：始曰作前殿，上可以坐万人，下可以建五丈旗。《汉书》则有甘泉、函德、凤皇、明光、皋门、麒麟、白虎、金华诸殿。汉宫又有大夏、长秋、朱鸟、玉堂、飞云、昭阳、鸳鸾、铜马、萧何、曹参、韩信诸殿。《后汉书》有德阳、温明、(在邯鄣)。阳安、华光诸殿。洛阳宫殿薄，有魏太极、九龙、芙蓉、九华、承光诸殿。《汉晋春秋》，有景福、(在许昌)。听政在邺。诸殿。晋宫阁名，有灵圃、百子、虞泉、清冥诸殿。(《洛阳故宫名》云：洛阳南宫，有玉堂前殿、黄龙殿、翔平殿、竹殿。)厉代殿名，或沿或革，唯魏之太极。自晋以降，正殿皆名之。挚虞《决疑要注》云：其制有陛，左城右平者，以交砖相亚；次城者为阶级也。九锡之礼，纳陛以登，谓受以陛以上殿。<br/><br/>　　§事对<br/><br/>　　【敬法 含章】《东观汉记》：明德马皇后尝有不安。时在敬法殿东厢，上令太夫人及兄弟得入见。《洛阳宫殿薄》曰：太极殿近含章殿。<br/><br/>　　【增城 疏圃】《汉宫阁名》：长安有曾城。《洛阳宫殿薄》曰：疏圃殿，殿在华林园中。<br/><br/>　　【飞羽 披香】《庙记》曰：飞羽殿，或云飞雨殿。又曰：长安有披香殿、鸳鸾殿、飞翔殿。<br/><br/>　　【听政 宣德】听政殿见叙事。《三辅黄图》曰：未央宫有宣德殿。<br/><br/>　　【嘉德 徽音】《洛阳故宫名》曰：洛阳宫有嘉德殿。《洛阳宫殿薄》曰：明光殿、徽音殿。<br/><br/>　　【九华 百福】《洛阳宫殿薄》曰：九华殿、百福殿。<br/><br/>　　【式乾 清暑】《洛阳宫殿薄》曰：式乾殿、清暑殿。<br/><br/>　　【玉堂 铜柱】《汉宫阁名》曰：长安有玉堂殿、铜柱殿。<br/><br/>　　【景福 延休】《洛阳宫殿薄》曰：永宁宫有景福殿、安昌殿、延休殿。<br/><br/>　　§赋<br/><br/>　　【宋何尚之《华林清暑殿赋》】逞绵亘之虹梁，列雕刻之华榱，网户翠钱，清轩丹墀。若乃奥室曲房，深沉幽密，始如易循，终然难悉。动微物而风生，践椒途而芳溢。触遇成晏，暂游累日，却倚危石。前临浚谷，终始萧森，激清引浊。涌泉灌于阶戺，远风生于楹曲；暑虽殷而不炎，气方清而含育。哀鹤唳暮，悲猿啼晓，灵芝披崖，仙花覆沼。<br/><br/>　　§诗<br/><br/>　　【隋江总《侍宴瑶泉殿诗》】水亭通枍诣，石路接堂皇；野花不识采，旅竹本无行。雀惊疑欲曙，蝉噪似含凉；何言金殿侧，亟奉瑶池觞。<br/><br/>　　【又《侍宴临芳殿诗》】钟箭自徘徊，皇堂荐羽杯；桥平疑水落，石向见山开。林前螟色静，花处近香来；西嵫伤抚夕，此阁滥游陪。<br/><br/>　　§铭<br/><br/>　　【后汉李尤《德阳殿铭》】皇穹垂象，以示帝王；紫微之侧，弘诞弥光。大汉体天，承以德阳；崇弘高丽，包受万方。内综朝贡，外示遐荒。<br/><br/>　　【陈徐陵《太极殿铭》】夫紫盖黄旗，扬都之王气长久；虎踞龙蟠，金陵之地体贞固。天居爽垲，大寝尊严，高应端门，仰模营室，归于有德。譬彼河图，传我休明，义同商鼎；太极殿者，法氏象亢。王者之位以尊，左平右墄；天子之堂为贵。往朝煨烬，多厉年所；世道隆平，宜其休复。监军邹子度启称：即日忽有一大梓柱，从流来泊在后渚岸。崖峨容与，若汉水之仙槎；摇漾波涛，似新庭之龙刹。孤拔灵山，允彰天贶。昔梁武承圣，将图缮修，东虏窥江，西胡犯跸，定之方中，亟兴师旅。揆之以日，辄有灾故，是知秦人所止，实汉祖而为宫；吴都佳气，乃元皇而斯宅。千栌赫奕，万栱崚嶒，植绿芰而动微风，舒丹莲而制流火；甘泉远望，睹正殿之峥嵘；函谷遥看，美皇居之佳丽。信可以齐三光而示宇宙，会万国而朝诸侯。爰命微臣，乃为铭曰：雍畤相望，参差未央；偃师还望，崔嵬德阳。高扪太一，正睹瑶光；峨峨灵柱，赫赫流章。美矣宫室，嘉哉令日；御筜垂旒，当朝清跸。乐备韶夏，礼兼文质；帝旅无喧，王旗斯谧。肃肃卿士，邕邕丞弼。汉坐雕屏，周人槛棂；城隅有勒，殿省皆铭。况复皇寝，宜昭国经；方流典训，永树天庭。<br/><br/>　　○楼第五<br/><br/>　　§叙事<br/><br/>　　《说文》曰：楼，重屋也。又《释名》曰：言牖户诸射孔慺慺然也。按《汉书》：武帝时，方士言黄帝为五城十二楼，以侯神人。又济南人公玉带上黄帝明堂图。图中有一殿，四面无壁，以茅盖通水，圜宫垣为复道。上有楼，从西南入，盖楼之始也。其后魏有丽谯，越有飞翼，汉有井干、(并楼名也。《庄子》曰：魏武侯谓徐列无鬼曰：“欲见先生久矣。吾欲爱民而为义，偃兵其可乎？”徐无鬼曰：“不可。爱民害民之始，为义偃兵，造兵之本也。君自此为之，则殆不成，凡成美恶器也。君虽为仁义，几且伪哉；形固造形，成固有代。变固外战，君亦必无盛鹤列于丽谯之间。”注曰：丽谯，战楼名也。《吴越春秋》曰：勾践立飞翼楼。《汉书》云：武帝立井干楼，高五十丈。)羽林亭楼、(见《汉书》)。马伯骞楼、贞女楼，(见《汉宫阁名》。在长安。)魏有白门楼，(在下邳。《魏志》曰：吕布败，乃登白门楼。围之急，布下降，遂生得布。)吴有白雀楼，(见《吴纪》。)晋有伺星楼、仪凤楼、翔凤楼，(见《晋宫阁名》。《幽明录》云：邺城凤阳门五层楼，安金凤皇二头于其上。石季龙将衰，一头飞入漳河。《述异记》云：江下有黄鹤楼。陶季直《京都记》曰：宋华林园造景云楼。《齐书》云：置钟于景阳楼上，令宫人闻钟声早起妆饰。)且楼之所居也。《史记》云：仙人好楼居，设具而侯神人。《墨子云》：城备三十步置坐侯楼。出堞四尺，百步一木楼。楼前面九尺。二百步一立楼，去城中二丈五尺。又《淮南子》云：乱之所由生者，皆在流遁。大构架，兴宫室，延楼栈道，鸡栖井干，檦木欂栌，以相支持。木巧之饰，此遁于木也。厉代营建，所不同也。<br/><br/>　　§事对<br/><br/>　　【井干 丽谯】并见叙事。<br/><br/>　　【盘龙 仪凤】鲍昭《京洛篇》曰：凤楼十二重，四户八绮窗，绣桷金莲花，桂柱玉盘龙。《晋宫阁名》曰：总章观仪凤楼一所，在观上广望，观之南极。<br/><br/>　　【五寻 百尺】孙楚《登楼赋》曰：有都城之百雉，加层楼之五寻。《洛阳地记》曰：洛阳城内西北角，金墉城东北角，有楼，高百尺，魏文帝造。<br/><br/>　　【望气 候神】萧主等《三十国春秋》曰：张华善天文，解望气。元康初，尝与鄱阳雷孔章共夜登楼，而见一气起斗牛间。华谓孔章曰：“此何气也？”对曰：“其宝剑乎。”《史记》曰：方士言武帝曰：“黄帝为五城十二楼，以侯神人。”<br/><br/>　　【半城 出堞】桓子《新论》曰：更始帝到长安，其大臣辟除东宫之事，为下所非笑，但为小卫楼，半城而居之，以是知其将相非萧曹之俦也。出堞见《墨子》，已具叙事。<br/><br/>　　【瞰蜿 翔凤】张衡《西京赋》曰：神明崛其特起，井干叠而百层；峙游极于浮柱，结重栾以相承。瞰蜿虹之长鬐，察云师之所凭。《晋宫阁名》曰：总章观有翔凤楼。<br/><br/>　　【凌云 栖霞】《世说》曰：凌云台楼观极精巧，先称平众材，轻重当宜，然后造构，乃无错锱铢，递相负揭。台虽高峻，恒随风摇动，而终无崩陨。魏明帝登楼，惧其势危，别以大材扶之，楼即便颓坏，论者谓轻重力偏故也。盛弘之《荆州记》曰：城西百余步，有栖霞楼，宋临川康王置。<br/><br/>　　【五层 百丈】《幽明录》曰：邺城凤阳门五层楼。郭子曰：殷中军废后。恨简文曰：上人著百丈楼上，担梯将去。<br/><br/>　　§赋<br/><br/>　　【晋孙楚《登楼赋》】有都城之百雉，加层楼之五寻；从明王以登游，聊暇日以娱心。鸣鸠拂羽于桑榆，游凫濯翅于素波；牧竖吟啸于行陌，舟人鼓栧而扬歌。百寮云集，从坐华台；嘉肴满俎，旨酒盈杯。谈三坟与五典，释圣哲之所裁。<br/><br/>　　§诗<br/><br/>　　【梁简文《奉和登北顾楼诗》】春陵佳气地，济水凤皇宫；况此徐方域，川岳迈周澧。皇情爱厉览，游陟拟崆峒；聊駈式道侯，无劳襄野童。雾崖开早日，晴天歇晚虹；去帆入云里，遥星出海中。<br/><br/>　　【梁沈约《登玄畅楼诗》】危峰带北阜，圆鼎出南岑；中有凌风榭，回望川之阴。崖险每增减，湍平互浅深；水流本三派，台高乃四临。上有离群客，名有慕归心；落晖映长浦，焕景烛中浔。云生岭片黑，日下溪半阴；信美非吾土，何事不抽簪。<br/><br/>　　【梁刘孝绰《登阳云楼诗》】吾上阳台上，非梦高唐客；回首望长安，千里怀三益。顾惟惭入楚，殊私等申白；西阻水潦收，昭丘霜露积。龙门不可见，空慕凌霜柏。<br/><br/>　　§铭<br/><br/>　　【宋鲍昭《凌烟楼铭》】瞰江列槛，望景延除；积清风路，含采烟途。俯窥淮海，俯眺荆吴；我王结架，藻思神居。宜此万春，修灵所扶。<br/><br/>　　○台第六<br/><br/>　　§叙事<br/><br/>　　《释名》云：台，持也，言筑土坚高，能自胜持也。按《山海经》有轩辕台、(《山海经》曰：西王母之山，有轩辕台。射者不敢西向，畏轩辕之台。)帝尧台、帝舜台，(在昆仑山东北。)其后夏有璿台、钓台，(《归藏》曰：夏后启筮享神于晋之墟，为作璿台。又曰：享神于大陵而上钧台)。殷有鹿台、(《尚书》曰：散鹿台之财。《史记》曰：纣厚赋以实鹿台。)南单台，(晋《束晰汲冢书抄》云：周武王亲禽受于南单之台。)周有灵台、(《淮南子》云：文王筑灵台。)重璧台。(见《穆天子传》。)秦有章台、(见《史记》。)凤皇台、(见《列仙传》。)望海台、(见《齐地记》。)琅邪台、(《史记》云：始皇作琅邪台，刻石颂德。)汉有柏梁台、渐台、(武帝作。)神明台、八风台、思子台，(并见《汉书》。)后汉有云台，(见《东观汉记》。)魏有铜雀台、金台、冰井台、凌云台、南巡台、九华台，(见《魏志》。)吴有钓台，(见《吴志》)。晋有崇天台、织室台，(见《晋宫阁名》。)此其略也。又《五经异义》曰：天子有三台：灵台以观天文，时台以观四时、施化，囿台以观鸟兽鱼鳖。诸侯卑，不得观天文，无台。但有时台，囿台也。<br/><br/>　　§事对<br/><br/>　　【五仞 九层】《说苑》曰：楚庄王筑五仞之台。《老子》曰：九层之台，起于累土。<br/><br/>　　【观天 望月】刘向《洪范五行传》曰：天子曰灵台，诸侯曰时台，所以观天文之变。郭子横《洞冥记》曰：武帝升望月台南端，有三鸭群飞，俄而下台，帝悦之。至夕，鸭宿台端。<br/><br/>　　【侯日 揆星】赵晔《吴越春秋》曰：范蠡起游台于怪山，以为灵台，仰观天文，侯日月之变怪。《白虎通》曰：天子立灵台，所以考天人之际，察阴阳之会，揆星度之验。<br/><br/>　　【十成 九累】《楚词》曰：璜台十成，谁所极焉。《尸子》曰：瑶台九累，而尧白屋。<br/><br/>　　【柏寝 匏居】《韩子》曰：景公与晏子游少海，登柏寝之台。望其国，曰：美哉堂堂乎！《国语》曰：楚灵王为章华之台。与伍举登焉，曰：“台美夫？”对曰：“先君庄王为匏居之台，高不过望国气，大不过容宴豆，民不废时务，官不易朝常。今君为此台，民罢财尽，数年而成，诸侯莫至；若君谓此美，楚其殆矣！”贾逵注曰：匏居，高台名。<br/><br/>　　【尧巡 夏享】王昭之《始兴记》曰：含洭县有尧山，尧巡狩至于此，立行台也。《左传》曰：夏启有钧台之享。<br/><br/>　　【记礼 藏书】《汉书·艺文志》曰：《曲台后苍记》九篇。如淳注曰：行礼射于曲台，后苍为记，故曰《曲台记》。司马彪《续汉书》曰：灵台者，乃周家之所造台也。图书术藉珍玩宝怪，皆所藏也。<br/><br/>　　【窥天 望海】陆贾《新语》曰：楚灵王作乾溪之台，有百仞之高，欲登浮云窥天文。伏琛《齐地记》曰：平寿城西北八十里，有平望亭，亦古县也。或云秦始皇为望海台。<br/><br/>　　【铜雀 金凤】《魏志》曰：建安十五年冬，太祖乃于邺作铜雀台。《汉武故事》曰：渐台高三十丈，南有壁门三层。内殿阶陛，咸以玉为之；铸铜凤皇，高五丈，饰以黄金，栖屋止。<br/><br/>　　【戏马 斗鸡】刘澄之《山川古今记》曰：鼓城西南有戏马台。郭缘生《述征记》曰：广阳门北有斗鸡台。<br/><br/>　　【慕许 怀清】戴延之《西征记》曰：许昌城，本许由所居也。大城东北九里，有许由台，高六丈，宽三十步。由耻闻尧让而登此山，邑人慕德，故立此台。《史记》曰：寡妇清，先得丹穴，而擅其利，数叶家亦不訾。清，寡妇也，能守其业，用财以自卫，不见犯。秦皇帝以为贞妇，为筑女怀清台。<br/><br/>　　【一柱 百梁】张华《博物志》曰：江陵有台甚大，而唯有一柱，众梁皆共此柱。《汉书》曰：元鼎二年春，起百梁台。服虔注曰：用百梁作台，因名之。<br/><br/>　　【朝汉 望齐】沈怀远《南越志》曰：熙安县东南有固冈，高数十丈。冈西面为羊肠道。说者云：尉陀登此望汉而朝宗，故曰朝汉台。《史记》曰：赵武灵王为野台，以望齐中之境。徐广注曰：野一作望。<br/><br/>　　【清泠 枍诣】郦元注《水经》曰：唯阳县城中，有掠马台。台东有曲池。池东有一台。谓之清泠台。张衡《西京赋》曰：枍诣承光，皆台名。<br/><br/>　　【梁吹 蜀琴】郦元注《水经》曰：陈留县有仓颉师旷城，上有列仙吹台。梁王曾筑以为吹台。王褒《益州记》曰：司马相如宅在州西笮桥北，百许步。李膺云：市桥西二百步，得相如旧宅。今梅安寺南有琴台故墟。<br/><br/>　　【越贺 蜀卜】《吴越春秋》曰：越王平吴后，立贺台于越。《蜀记》：广汉郡有严君平卜台。<br/><br/>　　§赋<br/><br/>　　【魏陈思王曹植《登台赋》】从明后而嬉游，聊登台以娱情；见天府之广开，观圣德之所营。建高殿之嵯峨，浮双阙乎泰清；立冲天之华观，连飞阁乎西城。临漳川之长流，望众果之滋荣；仰春风之和穆，听百鸟之悲鸣。天功怛其既立，家愿得而双呈；扬仁化于宇宙，尽肃恭于上京。虽桓文之为盛，岂足方乎圣明。休矣美矣！惠泽远扬；翼佐皇家，宁彼四方。同天地之矩量，齐日月之晖光。<br/><br/>　　§诗<br/><br/>　　【梁简文帝】《琴台诗》芜阶践昔径，复想鸣琴游；音容万春罢，高名千载留。弱枝生古树，旧石抗亲流；由来递相叹，逝川终不收。<br/><br/>　　【梁庚肩吾】《过建昌故台诗》鲁国观遗殿，韩城想旧台；仲宣原隰满，子建悲风来。夏莲犹反植，秋窗尚左开；图云仍溜雨，书石即生苔。及君欢四望，知余念七哀。<br/><br/>　　【陈祖孙《登宫殿名登台诗》】独有相思意，聊敞凤皇台；莲披香稍上，月明光正来。离鹄将云散，飞花似雪回；遥思竹林友，前窗夜夜间。<br/><br/>　　§铭<br/><br/>　　【后汉李尤《云台铭》】周氏旧居，惟汉袭因；崇台嶒峻，上碍苍云。垂示亿载，俾率旧章；人修其行，而国其昌。<br/><br/>　　○堂第七<br/><br/>　　§叙事<br/><br/>　　《释名》曰：堂，谓堂堂高明貌也。按《礼记》：天子之堂九尺，诸侯七尺，大夫五尺，士三尺。《尚书·大传》云：天子之堂高九雉，公侯七雉，子男五雉；(雉长三丈。)厉代之堂。《论衡》云：墨子称尧舜堂高三尺。《帝王世记》曰：武王入殷登堂，见美玉，曰：谁之玉？或曰诸侯之玉也。王取而归之。天下闻之曰：王廉于财矣！《汉武故事》：有玉堂，去地十二丈。《汉书》云：成帝生甲观中画堂，《东观汉记》曰：光武生有赤光，堂中尽明如昼。《续汉书》云：灵帝造万金堂于西园。《魏名臣奏》有翦吴堂，《水经注》有魏茅堂，(见郦善长《水经注》。)《晋宫阙名》有尧母堂、永光堂、长寿堂。(见《晋宫阁名》。)在郡国，鲁城北有孔子学堂，(见《国都城记》)。蜀有文翁讲堂，(见《华阳国志》。)北海有郑玄儒林讲堂，(见《郑玄别传。)永康县有缙云堂，(黄帝炼丹处。)费北有积弩堂，(晋成帝作。以上并见宋永初《山川古今记》)。昆仑山有光碧堂，(西王母所居。见《十洲记》。)此其略也。又挚虞《决疑要注》曰：在殿堂之上，唯天子居床，其余皆铺席，前设筵几。天子之殿，东西九筵，南北七筵，故曰度堂以筵，度室以几也。礼，堂上接武，堂下布武。(武，迹也。见《礼记》。)一曰，堂上远于百里，堂下远于千里，门庭远于万里。(《管子》云：今步者一日，百里之情通，堂上有事，一月而君下闻；步者十日，千里之情通，堂上有事，而君十月下闻；步者百日，万里之情通，门庭有事，周年而君不闻。此谓远于万里也。)<br/><br/>　　§事对<br/><br/>　　【承庆 昌福】《洛阳宫殿薄》曰：承庆堂，昌福堂，绥福堂。<br/><br/>　　【鳣集 凤栖】袁山松《后汉书》曰：杨震好学讲书。有鹳雀衔三鳣鱼飞集讲堂前，都讲进曰：“蛇鳣者，大夫之象也；数有三者，法三台也。先生自此升矣。”潘尼诗曰：鸾凤栖堂庑。<br/><br/>　　【徽音 嘉德】《洛阳宫殿薄》曰：徽音堂，又曰嘉德堂。<br/><br/>　　【虚德 修成】《洛阳宫地记》曰：洛阳有虚德堂、修成堂。<br/><br/>　　【去地 冠山】《汉武故事》曰：玉堂去地十二丈。已见叙事。班固《西都赋》曰：树中天之华阙，丰冠山之朱堂。<br/><br/>　　【李中 桃闲】和包《汉赵记》曰：刘聪嘉平三年，廷尉陈元达极谏。聪怒，将斩之。聪时幸逍遥园李中堂，元达抱堂下树叫曰：“臣所言社稷之计！”聪勉听之，于是易李中堂为愧贤堂。《洛阳宫殿薄》曰：洛阳有桃闲堂皇、杏闲堂皇、柰闲堂皇、竹闲堂皇、李闲堂皇、鱼梁堂皇、醴泉堂皇、百戏堂皇。<br/><br/>　　【树椅 植柏】何尚之《清暑殿赋》曰：其西则堂皇博敞，正鹄是施，带以绿流，树以青椅。《洛阳记》曰：洛阳山中都亭堂皇，大小屋五十间；植五果木竹柏之属，有五千七百二十九株。<br/><br/>　　【九华 百戏】《洛阳宫殿薄》：有九华芳香琴堂，又有百戏堂皇。<br/><br/>　　【炼丹 光碧】宋永初《山川古今记》曰：缙云堂，黄帝炼丹。《十洲记》曰：光碧堂，西王母所居。并见叙事。<br/><br/>　　【高三尺 远百里】并见叙事。<br/><br/>　　§赋<br/><br/>　　【隋江总《云堂赋》】览黄图之栋宇，规紫宸于太清；何面势之胶葛，信不日之经营。仰一时之壮丽，跨万古之威灵；吐触石之奇色，混高台之旧名。若乃二阶八户，百栱千楹；莹以玉琇，饰之金英；绿芰悬插，红蕖倒生。于时木叶声寒，壶人唱静；承露擎虚，相风昭向。天子乃下辇开燕，出豫娱神，文悬日月，思革风尘。实附凤之多幸，愧屠龙之不真。<br/><br/>　　§诗<br/><br/>　　【梁庚肩吾《咏疏圃堂诗》】北堂多暇豫，时驾总惊镳，路静繁葭澈，轮移羽盖飘。临空坐飞观，回首望浮桥，风长曙钟近，地远洛城遥。疏林不碍日，涸浦暂通潮；徒然寻宾从，并作愧群僚。<br/><br/>　　【隋炀帝《宴东堂诗》】雨罢春光润，日落螟霞晖；海榴舒欲尽，山樱开未飞。清音出歌扇，浮飔香舞衣；翠帐全临户，金屏半隐扉。风花意无极，芳树晓禽归。<br/><br/>　　【唐虞世南《侍宴归雁堂诗》】歌堂面渌水，舞馆接金塘；竹开霜后翠，梅动雪前香。凫归初可侣，雁起欲分行；刷羽同栖集，怀思愧稻粱。<br/><br/>　　§颂<br/><br/>　　【晋庚阐《乐贤堂颂》】峨峨层构，岌岌其峻；阶延白屋，寝登髦俊。神心所寄，莫往非顺；灵图表象，平敷玉润。游虬一壑，栖鸾一丛；川澄华沼，树拂椅桐。林有晨风，翮有西雍；高观回云，疏飚倚窗。仰瞻昆丘，俯怀明圣；玄珠虽朗，离人莫映。清风徘徊，微言绝咏；有邈高构，永廓灵命。<br/><br/>　　○宅第八<br/><br/>　　§叙事<br/><br/>　　《释名》曰：宅，择也，言择吉处而营之也。《周礼》：凡任地国宅无征。郑众注云：国宅，城中宅；无征，无税也。又《尉缭子》曰：天子宅千亩，诸侯百亩，大夫以下里舍九亩，厉代之宅。戴延之《西征记》曰：蒲坂城外有舜宅。《濑乡记》云：谯城西有老子宅。(《濑乡记》曰：老子祠在濑乡曲仁里，谯城西出五十里。广北二里李夫人祠，是老子所生旧宅。)《汉书》云：鲁有孔了宅。(《汉书》曰：鲁恭王坏孔子旧宅，以广宫室。闻钟磬琴瑟之声，遂不敢坏。于其壁中得古文经传。)《水经注》云：齐城北门外有晏婴宅。(见郦元《水经注》。《左传》曰：齐景公欲更晏子之宅。公曰：“子之宅近市，湫隘嚣尘，请更诸爽垲。”辞曰：“君之先臣容焉，于臣侈矣。且小人近市，朝夕得所求，小人之利也。”)《荆州记》云：宛有伍子胥宅，(见范汪注《荆州记》。)秭归县有屈原宅，(见庚仲雍《荆州记》。)义阳安昌有汉光武宅。(见范汪注《荆州记》。《东观汉记》曰：建武十七年，幸章陵，修园庙旧宅田里舍。)宅亦曰第，言有甲乙之次第也。(《汉书》曰：高祖诏，列侯食邑者皆赐大第室，更二千石受小第室。注曰：有甲乙次第，故曰第。)一曰，出不由里门，面大道者名曰第。爵虽列侯，食邑不满万户，不得作第。其舍在里中，皆不称第。(见《魏王奏事》。《汉书》曰：夏侯婴以太仆事惠帝，高后德婴之脱孝惠鲁元于下邑间，乃赐婴北第第一，曰近我，以尊异之。张放以公主子，取皇后弟平恩侯嘉女，成帝赐甲第。哀帝为董贤起大第北阙下。《东观汉记》曰；窦氏一公两侯三公主四二千石，相与并代，自祖及孙，官府邸宅相望。《汉纪》曰：梁冀于洛阳城内起甲第。《魏志》云：明帝特为舅孙甄畅起大第舍。《晋纪》曰：琅邪王道子开理东第。)此第宅之事也。<br/><br/>　　§事对<br/><br/>　　【万里 千亩】司马相如《大人赋》曰：时有大人兮在乎中洲，宅弥万里兮曾不足以少留；悲时俗之迫隘兮，朅举足而远游。千亩事见叙事。<br/><br/>　　【膏腴 爽垲】荀悦《汉书》曰：武安田蚡，营宅舍甲第，必极膏腴，堂罗钟鼓。《左传》曰：齐景公欲更晏子之宅于爽垲。<br/><br/>　　【推友 让亲】《吴志》曰：周瑜与孙策同年，相友善。瑜推道南大宅以舍策，升堂拜母，有无通共。谢承《后汉书》曰：沈辅，字伯禽，会稽山阴人也。辅少俭约，约身以礼，丧父服阕，推让祖考财产田宅与亲贫不足者。<br/><br/>　　【萧居 晏卜】《汉书》曰：萧何为相国，买田宅，必居穷巷僻处。为家不修垣屋，曰：令后代贤，师吾俭。不贤，无为势家所夺。《左传》曰：齐景公欲更晏子之宅。晏子如晋，公更其宅，反则成矣。既拜，乃毁之为里舍，皆如其旧，则使宅人返之。曰：谚曰：‘非宅是卜，唯邻是卜。’二三子先卜邻矣。违卜不祥。君子不犯非礼，小人不犯不祥。卒复其旧。”<br/><br/>　　【推贫 瞻老】推贫事见上让亲注。崔鸿《后燕录》曰：封衡，字百华，中书监裕之子也。轻财好施。年十余岁，见一老父，荷担于路，引归。问之父曰：宣子一饭，著名春秋，宜给宅一区。奴一口，日供瞻以终其年。裕高其志而从之。<br/><br/>　　【孔瑟 何金】孔瑟见叙事。干宝《搜神记》曰：魏郡张氏大富，忽衰老财散，卖宅与程应。应举家病，卖与何文。文先独持大刀，暮入北堂梁上。一更中，有一人长丈余，高冠赤帻，呼曰：“细腰！”细腰应诺：“何以有人气？”答无，便去。文因呼细腰，问向赤衣冠谓谁？答曰：“金也，在屋西壁下。”问君谁？答云：“我杵也，今在灶下。”文掘得金三百斤，烧在杵，由此大富。<br/><br/>　　【定邻 面道】杨泉《物理论》曰：处宅者先定邻焉。面道事见叙事。<br/><br/>　　【谯郡西 齐城北】谯郡西老子宅，齐城北晏子宅。并见叙事。<br/><br/>　　【霍辞 薛让】《汉书》：霍去病曰：“匈奴未灭，臣无以家为。”遂辞其第宅。又汉薛苞兄弟要分，苞悉推其田宅奴婢。<br/><br/>　　§诗<br/><br/>　　【唐太宗文武圣皇帝《过旧宅诗》】新丰停翠辇，谯邑驻鸣笳；园荒一径断，台古半阶斜。前池消旧水，昔树发今花；一朝辞此地，四海遂成家。<br/><br/>　　【隋江总《岁暮还宅诗》】悒然想泉石，駈驾出楼台；玩竹春前笋，惊花雪后梅。青山殊可对，黄卷复时开。长绳岂系日，浊酒倾一杯。<br/><br/>　　【又《南还寻草市宅诗》】红颜辞巩洛，白首入轘辕，乘春行故里，徐步采芳荪。迳毁悲仇仲，林残忆巨源；见桐犹识井，看柳尚知门。花落空难遍，莺啼静易喧；无人访误默，何处叙寒温。百年独如此，伤心岂复论。<br/><br/>　　【隋元行恭《过故宅诗》】颓城百战后，荒邑四邻通；将军戟已折，步兵途转穷。吹台有山鸟，歌庭聒野虫；草深斜径灭，水尽曲池空。林中满明月，是处来春风；唯余一废井，尚夹雨株桐。<br/><br/>　　【唐杨师道《还山宅诗》】暮春还旧岭，徒倚玩年华；芳草无行迳，空山正落花。垂藤扫幽石，卧柳碍浮槎；鸟散茅檐静，云披涧户斜。依然此泉路，犹是昔烟霞。<br/><br/>　　§启<br/><br/>　　【梁元帝《谢敕赐第宅启》】窃以汉锡五伦，实云清吏，魏宠卫臻，用旌庸直；未知灵光轮奂，睢阳爽垲，北连城阙，有似甄侯之舍，东望市鄽，荣深豫章之门。昔狼望未平，冠军辞第；马池犹隔，雍丘让邸。臣惭霍曹远志，但识君命无违。再思庸陋，九殒非答。<br/><br/>　　§铭<br/><br/>　　【晋习凿齿《诸葛武侯宅铭》】达人有作，振此颓风；雕薄蔚采，鸱兰惟丰。义范苍生，道格时雍。自昔爰止，于焉龙盘；躬耕西亩，永啸东峦。迹逸中林，神凝岩端；罔窥其奥，谁测斯欢。堂堂伟匠，婉翮阳朝；倾岩搜宝，高罗九霄。庆云集矣，銮驾三招。<br/><br/>　　○库藏第九<br/><br/>　　§叙事<br/><br/>　　《释名》曰：库，舍也；舍也者，言物所在之舍也。又《说文》曰：库，兵车所藏也；帑，金布所藏也；故藏之为名也，谓之库藏焉。(帑藏见《汉书》。)凡安国治民，从近制远者，必先实之，(见《吴越春秋》)。故天有天库藏府之星。(《春秋文曜钩》曰：轸南众星曰天库。又韩杨《天文要集》曰：天积者，天子藏府也。)王者审五库之量：(《礼记》曰：季春之月，审五库之量。)一曰车库，二曰兵库，三曰祭器库，四曰乐库，五曰宴器库。(见蔡邕《月令章句》。)一曰，汤武破桀纣，海内无患，筑五库藏五兵，(见《商君书》。)则鲁梓慎登大庭氏之库以望。(见《左传》。杜预注：大庭氏是古国名，在鲁城内，于其处作库。)汉高祖七年，萧何立东阙前殿武库。(见《汉书》。)又更始至长安，御府帑藏武库，皆安堵如故。(见《东观汉记》。)盖此五库也。或曰：王者藏于天下，诸侯藏于百姓，农夫藏于囷庚，商贾藏于箧匮。(见《韩诗外传》。)钟会《刍荛论》曰：国之称富者，在乎丰民，非独谓府库盈，仓廪实也。且府库盈，仓廪实，非上天所降，皆取之于民，民困国虚矣。<br/><br/>　　§事对<br/><br/>　　【宝台 珠府】《韩诗外传》曰：晋平公藏宝之台烧，救火三日三夜乃止之。公子晏贺曰：臣闻王者藏于天下，诸侯藏于百姓，农夫藏于囷庚，商贾藏于箧匮。今百姓藏于外，而赋敛无已。昔桀纣残贼，为天下戮；今皇天降灾于藏台，是君之福也。韩杨《天文要集》曰：离珠五星在须女北。离珠为藏府也。<br/><br/>　　【宴器 禁兵】蔡邑《月令章句》曰：审五库之量者，审所用多少也。五库，五曰宴器库。已见叙事。谢承《后汉书》曰：灵帝光和中，武库屋自坏。司隶许冰上书曰：武库禁兵所在，国之禁，为灾深也。<br/><br/>　　【天潢 御府】《春秋文曜钩》曰：咸池曰天潢，五帝车舍也。宋均注曰：舍，库也，五帝车之库府。御府已见叙事。<br/><br/>　　【聚甲 藏金】焦赣《易林》曰：武库军府，甲兵所聚，非邑非里，不可以处。许慎《说文》云：帑金布所藏也。<br/><br/>　　【鱼集屋上 龙见井中】《魏志》曰：嘉平中，鱼二集于武库屋上。《晋书》曰：太康五年，二龙见于武库井中。<br/><br/>　　§铭<br/><br/>　　【后汉李尤《武库铭》】搏噬爪牙，锋距之先；毒螫芒刺，矛矢以存。圣人垂象，五兵已陈。<br/><br/>　　【晋挚虞《武库铭》】有财无义，惟家之殃；无爱粪土，以毁五常。<br/><br/>　　○门第十<br/><br/>　　§叙事<br/><br/>　　《释名》曰：门，扪也，言在外为人所扪摸也。又《说文》曰：门从二户，象形也；阊阖，天门也。(《说文》曰：楚人名门曰阊阖。)角亦天门也。(见韩杨《天文要集》。)皋门、库门、雉门、应门、路门、天子门也。(郑玄《礼记注》云：天子五门，皋雉库应路；鲁有库雉路，则诸侯三门。)一曰，王之正门曰应门，郭门曰皋门，(见《尔雅》及《毛苌诗注》。)内至禁省为殿门，外出大道为掖门。(见应劭《汉书注》。掖者，言在司马门之旁掖。)王行幸，设车宫辕门；帷宫旌门，无宫则供人门。(见《周官》。郑玄注曰：次车为藩，则卬车辕以表门；张帷为宫，则树旌以表门；陈列周卫，则立长人以表门。)司门掌授管键，以启闭国门。(见《周官》。)闬，城外郭内之里门也；(见《风俗通》。闬，扞也，言为人藩屏以扞难也。)阎，里中门也；阓，市外门也。(见《说文》。)长安有宣平门、万秋门、横门；东都有宣德门、礼成门、青绮门、章义门、仁寿门、寿城门，(见《汉宫殿名》)。又有章城门、直城门、洛城门；(见《三辅黄图》。)洛阳有上西门、广阳门、津门、小苑门、开阳门、中东门、上东门、司马门、北阙门、玄武门、南掖门、北掖门、东掖门、西掖门、止车门、南端门、金门、九龙门、白虎门、春兴门、青琐门、金商门、云龙门、神武门、宜秋门，(见《洛阳故宫记》)。又有大夏门、长春门、朱明门、青阳门。(见《晋宫阁名》)。夫重门击柝，以待暴客，盖取诸豫。(见《周易》。又曰艮为门阙。)大夫士出入君门，由闑右，不践阈。凡与客人者，每门让于客。客至于寝门，则主人请入为席。主人入门而右，客入门而左。(见《礼记》。)其门名有正门、重门、通门、衡壁门、禁门。(《毛诗》曰：衡门之下，可以栖迟。《淮南子》曰：周文王作玉门，言以玉饰也。《汉书》曰：太液池南有壁门。禁门见上。)<br/><br/>　　§事对<br/><br/>　　【濯龙 飞兔】袁宏《汉纪》曰：建初二年，有司依旧典，请封诸舅。太后诏曰：前过濯龙门上，见外家车如流水马如龙，吾亦不谴怒之，但绝其岁用。冀知默止。《洛阳故宫名》曰：洛阳有习兔门。<br/><br/>　　【青绮 黄金】《汉宫殿名》：长安有青绮门。《乐歌》曰：黄金为君门，白玉为君堂。<br/><br/>　　【含章 建礼】《洛阳故宫名》曰：洛阳有含章门，又曰有建礼门。<br/><br/>　　【铜龙 金马】《汉书》曰：成帝为太子谨慎，初居挂宫。上急召，太子出龙楼门，不敢绝驰道。张晏注曰：门楼上有铜龙也。张莹《汉南纪》曰：马援奏曰：武帝时，善相马者，铸作铜马法献之。有诏立马于鲁班门外，则更名曰金马门。<br/><br/>　　【听政 登贤】刘澄之《宋永初山川古今记》曰：魏武听政殿前，有听政门。魏文帝《槐赋序》曰：王粲直登贤门。<br/><br/>　　【西暑 东阳】《淮南子》：自东北方土山，曰苍门；东南方曰波母之山，曰阳门；南方曰南极之山，曰西暑门。《晋宫阙名》曰：洛阳城东门曰东阳门。<br/><br/>　　【广德 明礼】《洛阳故宫名》曰：洛阳有广德门。又曰：有明德门。<br/><br/>　　【铜马 石牛】《史记》曰：金马门者，署门旁有铜马，故谓之金马门。常琚《华阳国志》曰：秦孝王以李冰为蜀守。冰作石犀五头，以厌水精。一在市桥门，今所谓石牛门。<br/><br/>　　【清明 阊阖】郦元注《水经》曰：咸阳本离宫，东出北头第二门，本名清明门。又曰：阊阖，汉之西上门。<br/><br/>　　【定鼎 望钟】《古今地名》曰：河南有定鼎门。《洛阳故宫名》：洛阳有望钟门。<br/><br/>　　【仁寿 神仙】《汉宫殿名》曰：长安有仁寿门。《洛阳故宫名》曰：洛阳有神仙门。<br/><br/>　　【含德 承明】《洛阳故宫名》曰：洛阳有含德门。《晋宫阁名》曰：洛阳城有承明门。<br/><br/>　　【南端 北掖】并见叙事。<br/><br/>　　【敬法 崇礼】《洛阳故宫名》曰：洛阳有敬法门。《晋宫阁名》曰：洛阳有崇礼门。<br/><br/>　　【却非 会福】《洛阳故宫名》曰：洛阳有却非门。又曰，有会福门。<br/><br/>　　【析羽 卬车】何尚之奏曰：王有九旗，析羽为门，谓之旌门；犹以车为门谓之辕门。《周礼》：掌舍，掌王之会同之舍，设梐枑再重，设车宫辕门。郑玄注曰：谓王行次，画以为藩，则卬车辕表门。<br/><br/>　　【授管键 修阖扇】《周礼》：司门，掌受管键以启闭国门。《礼记》曰：仲春之月，修阖扇。<br/><br/>　　【建春 宜秋】郦元注《水经》曰：谷水东经建春门石桥下，即上东门也；一曰上升门。晋有建阳门。《洛阳故宫名》曰：洛阳有宜秋门。<br/><br/>　　【云龙风虎 万春千秋】郦元注《水经》曰：神兽门，东对云龙风虎一门，衡栿之上，毕刻云龙风虎之状。《洛阳宫舍记》曰：洛阳有万春门、千秋门。<br/><br/>　　§诗<br/><br/>　　【陈何胥《赋得待诏金马门诗》】汉家一统轨，济济万国朝；飞缨拂晓雾，轻辇逐晨飚。槐衢映绿绂，日彩丽金貂；此时参待诏，谁复想渔樵。<br/><br/>　　§铭<br/><br/>　　【后汉李尤《门铭》】门之设张，为宅表会；纳善闲邪，击柝防害。<br/><br/>　　【又《中东门铭》】中东处仲，月值当卯；鸧鹒有声，鹰隼匿爪。除去桎梏，狱讼勿考。<br/><br/>　　【又《开阳门铭》】开阳在孟，位月惟巳；清明冠节，太阳进起。<br/><br/>　　【又《津城门铭》】名有定位，惟月在未；温风郁暑，鹰鸟习鸷。<br/><br/>　　【又《雍城门铭》】雍门处中，位月在酉；盲风寒浊，雁归山阜。<br/><br/>　　【又《夏城门铭》】夏门值孟，位月在亥；阴阳不通，螮蝀匿彩。迎冬北坛，从阴所在。<br/><br/>　　【又《谷城门铭》】谷门北中，位当于子；太阴主刑，杀伐为始。<br/><br/>　　§祝文<br/><br/>　　【后魏温子升《阊阖门上梁祝文》】惟王建国，配彼太微；大君有命，高门启扉。良辰是简，枚卜无违；雕梁乃架，绮翼斯飞。八龙杳杳，九重巍巍；居宸纳祜，就日垂衣。一人有庆，四海爰归。<br/><br/>　　○墙壁第十一<br/><br/>　　§叙事<br/><br/>　　《尔雅》曰：墙谓之墉。《广雅》曰：墉，垣，墙也。《释名》云：墙，障也，所以自障蔽也。垣，援也，人所依阻以为援卫也。墉，容也，所以蔽隐形容也。按《淮南子》：舜作室筑墙茨屋，令人皆知去岩穴，各有家室，此其始也。《尚书·大传》云：天子贲庸，诸侯疏杼。(郑玄注曰：贲，大也，言大墙正直也。疏，衰也，杼亦墙也，言衰杀其上下，不得正直。《新序》曰：诸侯垣墙有黝垩，无丹青之色。)又《左传》云：有墙以蔽恶。《神异经》曰：西北裔外大夏山有宫，以黄金为墙；南方裔外罔明山有宫，以赤石为墙；西南裔外老寿山有宫，以黄铜为墙；东南裔外阓清山有宫，以青石为墙；西方裔外西明山有宫，以白石为墙。《南州异物志》曰：大秦国，以琉璃为墙，则其事也。《释名》又云：壁，辟也，言辟御风寒也。《汉书》：鲁恭王余坏孔子旧宅，于壁中得古文经传。又，司马相如家成都，徒四壁。又，赵婕妤居昭阳舍殿，壁带往往为黄金缸。《后汉记》：琅邪王京好宫室，理殿馆，壁带饰以金银。《汉官典职》：汉省中皆胡粉涂壁，画古烈士，则其事也。其名墙，有雕墙、(见《尚书》)。高墙、缭垣、长崇垣，壁有粉墙、红壁、(见《楚词》)。皓壁、(见《曹植表》。)琼壁、(见张协《七命》。)银壁。(见《汉武故事》)。<br/><br/>　　§事对<br/><br/>　　【千仞 九丈】焦赣《易林》曰：千仞之墙。祸不入门。孟奥《北征记》曰：邺城避雷室西南石沟，北有华林墙，高九丈，方圆一里。<br/><br/>　　【刻字 藏书】葛洪《神仙传》曰：白和，辽东人，师事王君。王君语曰：“我暂往瀛洲，汝止此石室。熟视北壁，久久当见壁上有文字，读之得矣。和视三年，方见壁有古人所刻《太清经》，诵之而得仙。”孔安国《尚书序》曰：鲁共王好治宫室，坏孔子旧宅，以广其居。于屋壁中得先人所藏虞夏商周之书。<br/><br/>　　【及肩 蔽目】《论语》曰；赐之墙也及肩。焦赣《易林》曰：豫之坎，墙高蔽目。<br/><br/>　　【丹青 紫素】刘向《新序》曰：诸侯垣墙有黝垩之色，无丹青之彩。蔡质《汉官典职》曰：省中皆以胡粉涂壁，紫素界之，画古烈士也。<br/><br/>　　【尧像 禹文】《家语》曰：孔子观四门之墉，有尧舜桀纣之像，而各有善恶之状，兴废之戒。《衡山记》曰：甘泉东有石壁，禹所刻文在此。<br/><br/>　　【青石 黄金】见东方朔《神异经》及《汉书》。并见叙事。<br/><br/>　　【被黼 饰银】《汉书》曰：贾谊云：黼绣，古天子之服也。今富人大贾，嘉会召客者，以之被墙壁。华骄《后汉书》曰：琅邪王京都莒，好宫室，殿馆壁带，皆饰以金银。见叙事。<br/><br/>　　【引光 挂诏】《西京杂记》云：匡衡勤学而无烛，邻舍干不得，衡乃穿壁引其光，以书映而读之。崔寔《正论》曰：今典州郡者，自违诏书，纵意出入，故里语曰：州郡诏，如霹雳，得诏书，但挂壁。<br/><br/>　　【画烈士 刻忠臣】画烈士见《汉官曲职》。见叙事。戴延之《西征记》曰：焦氏山鲁恭冢前，有石祠，四壁皆有青石，隐起忠臣孝子贞妇形像；像边皆刻石记碑文。<br/><br/>　　§诗<br/><br/>　　【宋之问《咏省壁画鹤诗》】粉壁画仙鹤，昂藏真气多；骞飞竟不去，当是恋恩波。<br/><br/>　　§弹文<br/><br/>　　【梁沈约《奏弹御史孔橐题省壁悖慢事》】谨按奉朝请台侍御史臣孔橐。海斥无闻，谬列华省，假摄去来，仕子常务。况东皋贱品，非藉丰资，旬日晢劳，岂云卑辱，而肆此丑言。题勒禁省，比物连类，非所宜称。黜之流伍，实允朝宪。臣等参议，请以见事免橐所居官，辄下禁止。<br/><br/>　　○苑囿第十二<br/><br/>　　§叙事<br/><br/>　　《风俗通》曰：苑，蕴也，言薪蒸所蕴积也。《说文》曰：苑有园曰囿，囿犹有也。《吕氏春秋》曰：昔先王之为苑囿园池也，足以观望劳形而已矣，非好俭节乎性也。故周有灵囿、(《毛诗》曰：王在灵囿。毛苌注云：囿所以养禽兽也。天子百里，诸侯四十里。)国游。(《周礼》曰：囿人掌国游之兽禁。郑玄注云：国之离宫小苑游观处。)汉有上林、乐游、博望、黄山，后汉有鸿德、毕圭、灵昆、广成诸苑，(见《汉书》及《后汉书》、《后汉纪》。)晋有平乐、鹿子、桑梓诸苑。(并在洛阳。见《晋宫名》及《河南十二境薄》。)或曰：囿有林池，所以御灾也，其余莫非谷土。(见《国语》。)及其衰也，驰骋游猎，以夺人之时，劳人之力。(见《淮南子》)。故《汉书·东方朔》曰：务苑囿之大，不恤农时，非所以强国富人者，盖此谓也。其名苑，有天苑、禁苑、上苑，囿有君囿、灵囿、上囿。<br/><br/>　　§事对<br/><br/>　　【黄山 白水】《汉书》曰：霍云当朝请，数称病私出。多从宾客，张围猎黄山苑。陶季直《京邦记》曰：覆舟山周回二十许里，有林名白水苑。<br/><br/>　　【取兽 戏狐】卫宏《汉旧仪》曰：上林苑中广长三百里，置令丞左右中部尉，百五十亭苑。苑中养百兽，当祠祀供客用鹿麕。天子秋冬射猎苑中，取禽兽无数。张景阳《七命》曰：苑戏九尾之狐，囿栖三足之乌。<br/><br/>　　【因原 跨谷】班固《东都赋》曰：因原野以作苑，顺流泉而为沼；发蘋藻以潜鱼，丰蒲草以育兽。张衡《西京赋》曰：上林禁苑，跨谷弥阜；东至鼎湖，邪界细柳。<br/><br/>　　【甘泉 上林】《三辅黄图》曰：甘泉苑中，起仙人观。缘山谷行，至云阳，三百八十一里；入右扶风，凡周匝五百四十里。卫宏《汉旧仪》云：上林苑中，广长三百里，离宫七十所，皆容千乘万骑。<br/><br/>　　【鸿德 广成】《东观汉纪》曰：桓帝延禧无年，置鸿德苑。薛莹《后汉记》曰：灵帝光和五年，校猎广成苑。<br/><br/>　　【高望 汉平】《后汉书》曰：永初六年，诏越巂置长利、高望、始昌三苑；又令益州置万岁苑，犍为置汉平苑。<br/><br/>　　【思贤 博望】《西京杂记》曰：文帝为太子立思贤苑，以招宾客。《汉书》曰：戾太子既冠，就宫为立博望苑，使通宾客。<br/><br/>　　【桑梓 桂林】《河南十二境薄》曰：洛阳城西有桑梓苑。陶季直《京邦记》曰：建康县北，汉朝为桂林苑。<br/><br/>　　【养兽 射鸿】《说文》曰：苑有园曰囿；一曰养禽兽曰囿。《左传》曰：卫献公射鸿于囿。<br/><br/>　　【月祭 秋筑】《大戴礼》曰：正月祭韭囿。韭囿者，园之藩也。《左传》曰：成公十八年秋筑鹿囿，书不时也。<br/><br/>　　§诗<br/><br/>　　【梁记少瑜《游建兴苑诗》】丹陵抱天邑，紫泉更上林；玉台极百尺，银树起千寻，水流冠盖影，风扬歌吹音；踟蹰怜拾翠，顾步惜遗簪。日落庭光转，方幰屡移阴；愿言乐未极，不道爱黄金。<br/><br/>　　【陈释洪偃《游故苑诗》】龙田留故苑，汾水结余波；怅望伤游目，辛酸思绪多。寒烟惨高树，凝露变轻萝；泽葵犹带荇，池竹尚侵荷。秋风徒自急，无复白云歌。<br/><br/>　　【卢藏用《奉和立春游苑诗》】天游御跸驻城闉，上苑迟光晚更新；瑶台半入黄山路，玉槛傍临玄灞津。梅香欲待歌前落，兰气先回酒上春；幸预玉台称献寿，愿陪千亩及农辰。<br/><br/>　　【沈佺期《奉和立春游苑诗》】东郊暂转迎春仗，上苑初飞行庆杯；风射狐冰千片断，气冲鱼锁九关开。林中觅草方知荔，殿里争花并是梅；歌吹衔恩归路晚，栖乌半下凤城来。<br/><br/>　　○园圃第十三<br/><br/>　　§叙事<br/><br/>　　《说文》曰：园，树果也；圃，树菜也。按《天文要集》曰：匏瓜为天子果园。又，天园主果实菜茹蓄储。《史记》有梁园、漆园、楚橘柚园。《三秦记》：汉有果园。(《三秦记》云：汉武帝果园有大栗。)《魏志》：有芳林园、桐园。(芳林后避少帝违，故曰华林园。)晋宫阁名，有灵芝园、葡萄园，此皆因草木树果以立名也。又有玄圃、(见《庄子》。《山海经》有玄圃。)疏圃、(见《淮南子》。)瓜圃、(见《琐语》。)苇圃、花圃、竹圃、(见《水经注》。)唐圃。(见《吕氏春秋》。)此虽因草木而立，亦随事以名之。<br/><br/>　　§事对<br/><br/>　　【灵芝 仙惠】灵芝见叙事。王子年《拾遗记》曰：昆仑山第三层，下有芝田惠圃，皆数万项。群仙种耨焉。<br/><br/>　　【蒲萄 苜蓿】《晋宫阁名》曰：洛阳宫有琼圃园、灵芝石祠园，邺有鸣鹄园、蒲萄园。郭仲产《仇池记》曰：城东有苜蓿园。<br/><br/>　　【濯龙 鸣鹄】司马彪《续汉书》曰：濯龙园在洛阳西北角。《晋宫阁名》曰：邺有鸣鹄园。<br/><br/>　　【步辇 飞盖】魏文帝《校猎赋》曰：登路寝而听政，总群司之纪纲。逍遥后庭，休息闲房；步辇西园，闲坐玉堂。曹植诗曰：公子敬爱客，终宴不知疲；清夜游西园，飞盖相追随。<br/><br/>　　【树桃 毓果】《毛诗》曰：园有树桃，其实之肴。《周官·九职》：二曰园圃，毓果木。<br/><br/>　　【请善 假贫】《史记》曰：王翦为秦将，伐楚，请善田宅园池甚众。《东观汉记》曰：孝和元年，诏有司：京师离宫园池，悉以假贫人也。<br/><br/>　　【持锄 得印】《汉书》：孙宝为京兆尹，署侯文为东部督邮。灞陵杜秬季杜门不通水火，持锄自理园，不敢犯法。《后汉记》曰：桓帝时，沛国戴翼，锄园得黄金印。<br/><br/>　　【法真不窥 范丹自赁】《后汉书》曰：法真隐大泽，讲论术艺，厉年不窥园圃。陈留《耆旧传》曰：范丹学通三经，常自赁灌园。又，前汉董仲舒下帷读书，三年不窥园圃。<br/><br/>　　【襄邑始居 山阳余利】《陈留志》曰：园庚，襄邑人也。庚始居园中，故世谓之园公。向秀与吕安灌园于山阳，收其余利，以供酒食之费。<br/><br/>　　【汉阴抱瓮 庄周作吏】《庄子》曰：汉阴叟抱瓮汲井，取水灌园，子贡教以桔槔，叟嫌其用机，不听。又庄周尝为蒙邑漆园吏。<br/><br/>　　§赋<br/><br/>　　【梁江淹《梁王兔园赋》】或重古轻今者，仆曰何为其然哉？无知音则已矣。聊为古赋体，以夺枚叔之制云：金塘缅演，绿竹被阪；缭绕苍翠，若近复远。水鸟驾鹅，鸀鸱鸿雁；上飞衡阳，下宿沔汉。十十五五，忽合而后散。于是大夫之徒，称时而归；春阳始晓，朱华未晞。<br/><br/>　　§诗<br/><br/>　　【宋谢灵运《还旧园诗》】浮舟千仞壑，总辔万寻巅；流沫不足险，石床岂为艰。夫子昭情素，探怀授佳篇。<br/><br/>　　【梁元帝《游后园诗》】暮春多淑气，斜景落高春；日照池光浅，云归山望浓。入林迷曲径，渡渚隔危峰。<br/><br/>　　【又《晚景游后园诗》】高轩聊骋望，焕景入川梁；波横山渡影，雨罢叶生光。日移花色异，风散水文长。<br/><br/>　　【梁庚肩吾《从皇太子出玄圃诗》】春光起丽谯，屣步陟山椒；阁影临飞盖，莺鸣入洞箫。水还登故渚，树长合前桥；绿荷生绮叶，丹藤上细苗。愿循惭振藻，何用拟琼瑶。<br/><br/>　　§颂<br/><br/>　　【晋潘尼《后园颂》】茫茫在昔，悠悠结绳；大朴未散，玄化沾凝。羲皇继踵，三代相承；五德更王，文质迭兴。天命匪谌，佑谦辅信；乃眷我皇，光有大晋。应期纳祚，天人是顺；和气四充，惠泽旁润。神祇告祥，四灵效质；游龙升云，仪凤翳日。甘露晨流，醴泉涌溢；华夏既宁，八荒静谧。人亦有言，吾何以休；乃延卿士，从皇以游。长筵远布，广幕四周；嘉肴惟芳，旨酒思柔。岩岩峻岳，汤汤玄流；翔鸟鼓翼，游鱼载浮。明明天子，肃肃庶官；文士济济，武夫桓桓。讲论华林，肄射后园；威仪既是，弓矢斯闲。恂恂谦德，穆穆圣颜，赐以宴饮，诏以话言。黍稷既登，货财既丰；仁风潜畅，皇化弥崇。征夫释甲，战士罢戎；遐夷慕惠，绝越望风。无或慢易，在始虑终，无或安逸，在盈思冲。<br/><br/>　　○道路第十四<br/><br/>　　§叙事<br/><br/>　　《释名》曰：道，蹈也，路，露也；言人所蹈而露见也。按《尔雅》：一达谓之道路，二达谓之歧旁，(歧道旁出也，)三达谓之剧旁，(旁出岐多故曰剧，)四达谓之衢，五达谓之康，六达谓之庄，(康，乐也；庄，盛也；言交道康乐繁盛。)七达谓之剧骖，(骖马有四，今此有七，比之方剧骖。)八达谓之崇期，(崇，多也，多道会期在此。)九达谓之逵。(逵一曰馗，言似龟背，故曰馗。见《说文》)。庙中路谓之唐。《释名》又云；城下路谓之豪，(豪，翱也，言都邑内所翱翔祖驾处。)步所用道谓之蹊。(蹊，傒也，言射疾别用之，故还傒于正道。)又《广雅》曰：驿、轨、堩、街、径、闤、阓、〈田亢〉、〈谷干〉，道也。又畛、涂、陈、阡、陌、术，亦道路别名。(《周官》曰：沟上有畛。《释名》曰：涂，度也，言所由得通度也。堂涂曰陈，言宾主相迎陈列之处也。《风俗通》曰：南北为阡，东西为陌。《吕氏春秋》曰：子产相郑，桃李垂于术。)昔黄帝为天子，匠人营国。国中九经、九纬。经途九轨，环途七轨，野途五轨，合方氏掌达天下之道路。至人四畿，凡道路之舟车轚互者，叙而行之。凡有节者及有爵者至，则为之辟禁野之横行径逾者。(见《周官》。)又《礼记》：道路，男子由右，妇人由左，车从中央，此道路之事也。《五经要义》曰：将行者有祖道，一曰祀行，言祭祀道路之神以祈也。<br/><br/>　　§事对<br/><br/>　　【剧骖 方轨】剧骖见叙事。左思《蜀都赋》曰：辟二九之通门，画方轨之广途。<br/><br/>　　【龟背 羊肠】许慎《说文》曰：馗，九达道也。似龟背，故谓之馗。魏武帝《若寒行》曰：羊肠坂诘屈，车轮为之摧。王智深《宋纪》曰：氏人扬难当，居在仇池山，高二十里，羊肠盘道，三十六回。<br/><br/>　　【八达 九纬】《尔雅》曰：八达谓之崇期。《周礼》：匠人营国中，九经九纬，经途九轨。郑玄注曰：国中，城内也；经纬之途，皆容九轨。轨谓辙广。<br/><br/>　　【鹿蹊 马迹】《周易》曰：艮为径路。郑玄注曰：田间之道曰径路。艮为之者，取山间鹿兔之蹊。郦元注《水经》曰：晋昌郡南及广武马蹄谷，盘石上有马迹，若践泥中自然之形，故其俗号曰天马径。<br/><br/>　　【九陌 四衢】《汉宫殿疏》曰：长安中有九陌。何法盛《晋中兴书》曰：穆帝升平二年，诏曰：“佽飞督王饶忽上吾鸩以辟恶。此凶物，岂宜妄进？”于是顿鞭饶二百，使殿中孙云监临，于四衢道焚之。<br/><br/>　　【迎钟 徇铎】《吕氏春秋》曰：中山之国有风由者，智伯欲攻之而无道也。为铸大钟，方车二轨以遗之。风由之君，斩岸堙溪以迎钟，随而攻之，而风由遂亡。《尚书》曰：每岁孟春，遒人以木铎徇于路。<br/><br/>　　【交会 多歧】《尔雅》曰：五达谓之康。孙炎注曰：康，乐也，交会乐道也。《列子》曰：杨子邻人亡羊，率其党请杨子之竖追之。杨子曰：“亡一羊何追者众？”曰：“多歧路。”既返，问获羊乎？曰：“亡歧路既多之中，又有歧焉。吾不知所之，故返。”杨子曰：“大道以多歧亡羊，学者以多方丧生。”<br/><br/>　　【隐金 堆石】《汉书·贾山》曰：秦东穷燕齐，南极吴越，跸道广五十步，隐以金椎，树以青松。为驰道之丽，至于此也。注云：隐，筑也。《东观汉记》曰：王霸为上谷太守，修飞狐道至平城，堆石布土，三百余里。<br/><br/>　　【三条 九轨】班固《西都赋》曰：披三条之广路，立十二之通门。九轨见叙事。<br/><br/>　　【藩竹 树槐】环济《吴纪》曰：天纪二年，卫尉岑昏表修百府。自宫门至朱雀桥，夹路作府舍；又开大道，使男女异行。夹道皆筑高墙、瓦覆，或作竹藩。崔鸿《前秦录》曰：苻坚灭燕赵之后，自长安至于诸州，皆夹路树槐柳。二十里一亭，四十里一旅。行者取给于途，工商资贩于道。<br/><br/>　　【立鄙 列亭】《国语》曰：周制有之曰：列树以表道，立鄙舍以守道路，谓置候人官也。《东观汉记》曰：卫飒为桂阳太守，凿山通路，列亭置驿。<br/><br/>　　【斩蛇 焚鸩】《史记》曰：汉高祖以亭长送徒于骊山。夜经泽中，有蛇当路，高祖拔剑斩蛇。蛇为两，径开数里。焚鸩事见四衢注。<br/><br/>　　【束马 覆轮】任豫《益州记》曰：江曲由左担道，按图在阴平县北，于成都为西注，其道至险，邓艾束马悬车处。潘尼《恶道赋》曰：道深地狭，坂峭轨长；轮舆颠覆，人马仆僵。<br/><br/>　　【桂道兰术 七陌九阡】刘义恭诗曰：飞流界桂道，深林冒兰术。曹植诗曰：东西经七陌，南北越九阡。<br/><br/>　　§诗<br/><br/>　　【梁沈约《循役朱方道路诗》】分濡出帝京，升装奉皇穆；洞野属沧溟，联郊溯河服。日映青丘岛，尘起邯郸陆；江移林岸微，岩深烟岫复。岁严摧磴草，午寒散峤木；萦蔚夕飚卷，蹉跎晚云伏。霞志非易从，旌躯信难牧；岂慕淄宫梧，方辞兔园竹。羁心亦何言，迷踪庶能复。<br/><br/>　　【隋孙万寿《东归在路诗》】学官两无成，归心自不平；故乡尚千里，山林猿夜鸣。人愁惨云色，客意惯风声；羁恨虽多绪，俱是一伤情。<br/><br/>　　【唐李百乐《途中述怀诗》】伯喈边塞北，亭伯之辽东；伊余何为客，独守云台中。途遥已日暮，时泰道斯穷；拔心悲岸草，半死落岩桐。目送衡阳雁，情伤江上枫；福兮良所伏，今也信难通。丈夫自有志，宁伤宫不公。<br/><br/>　　§铭<br/><br/>　　【陈徐陵《丹阳上庸路碑铭》】后王降德，于众兆民；高文象纬，妙义通神。业冠迁夏，功逾入秦；时惟大畜，象及同人。惠雨方溜，禅枝独春；帝德惟厚，皇恩甚深。观乎禹迹，见我尧心。<br/><br/>　　○市第十五<br/><br/>　　§叙事<br/><br/>　　《风俗通》曰：市，恃也，言交易而退，恃以不匮也。按《周易系辞》云：神农氏日中为市，致天下之人，聚天下货，交易而退，各得其所，盖取诸噬嗑。(噬嗑，卦名也，言设法以合物也。)一曰，祝融作市，(见《世本》。宋衷注曰：祝融，颛顼臣，为高辛氏火正。《古史考》云：神农作市，高阳氏衷，市官不修，祝融修市。)《周礼》：建国后立市，设其次，置其叙，正其肆，陈其货财，出度量。(建国必面朝而后市。王立朝，后立市，阴阳相成之象。)司市掌市之治教政刑，量度禁令；以次叙分地而经市，以陈肆辨物而平市，以政令禁物靡而均市，以商贾阜财而行布。大市，日中而市，百族为主。朝市，朝时而市，商贾为主。夕市，夕时而市，贩夫贩妇为主。又《风俗通》曰：市亦谓之市井，言人至市有所鬻卖者，当于井上洗濯，令香洁，然后到市也。或曰：古者二十亩为井，因井为市，故云也。又市巷谓之闤，市门谓之阓，巷谓之闳；(见颜延之《纂要》。)市中空地谓之廛，(见郑众《周礼》注。一云，市宅也。)市楼谓之旗亭。(张衡《西京赋》云：旗亭五里。薛综注云：市楼立亭于上。)其市名，有九市、四市、三市、(《三辅旧事》曰：长安有九市。《丹阳记》曰：京师有四市。《洛阳记》曰：洛阳有三市。一云，《周礼》曰：侧朝夕之市，则三市。)方市、(见《三辅黄图》。)金市。(《洛阳记》云：金市在大城中。)苑市、斗场市、(《丹阳记》曰：苑城市谓之苑陵，于陵有斗场市。)都市、(《列仙传》曰：玄俗卖药于都市。)京市。(见王肃《景福殿赋》。)<br/><br/>　　§事对<br/><br/>　　【设次 开场】设次见叙事。班固《西都赋》曰：九市开场，货列隧分。<br/><br/>　　【殷室 齐宫】《太公六韬》曰：武王伐殷，得二夫人。问曰：“殷国将亡，亦有妖乎？”曰：“殷君喜修宫室，大者宫室九市”。《战国策》曰：“齐国将亡，亦有妖乎？”其一人曰：“齐桓公宫中七市。”<br/><br/>　　【鹤舞 狼入】赵晔《吴越春秋》曰：吴王阖庐有女，怨王先食蒸鱼，乃自杀。阖庐痛之，葬于邦西昌门外，乃舞白鹤于吴市，令万人随观。刘向《洪范传》曰：秦惠王四年，狼入咸阳市。昭王六年，狼又入咸阳市中。<br/><br/>　　【阅书 涤器】谢承《后汉书》曰：王充，字仲任，会稽人也。家贫无书，常游洛阳市肆，阅所卖书。一见辄能诵忆，遂至博通众经。《汉书》曰：司马相如与文君之临邛，尽卖其车骑而买酒。令文君当垆，相如身自与保庸杂作，涤器于市中。<br/><br/>　　【百货 万商】《管子》曰：市者，货之准也，是故百货贱则百利得。见叙事。左思《蜀都赋》曰：亚以少城，接于其西。市廛所会，万商之川；列隧百重，罗肆巨千。<br/><br/>　　【传玉 悬金】《史记》曰：玉椟出于昆山，明月之珠出于四海，传卖于市。圣人得之，以为大宝。又曰：吕不韦为丞相，招致术士，使人著其所闻，为《吕氏春秋》。曝之咸阳市门，悬千金于其上。有能增一字，与之千金。时无能者。<br/><br/>　　【吹篪 击筑】《史记》曰：伍子胥出昭关，夜行昼伏。至于陵水，无以糊其口，吹篪乞食于吴市，与吴阖庐为伯。又曰：荆轲既至燕，爱善击筑者。高渐离击筑，轲和而歌于市中，相乐。已而相泣，旁若无人。<br/><br/>　　【云曼 星繁】王廙《洛阳赋》曰：肇建三市，廛开疆理；列肆云曼，修层高峙。左思《蜀都赋》曰：亚以少城，接于其西。市廛所会，万商之川；列隧百重，罗肆巨千。财货山积，纤丽星繁。<br/><br/>　　【梅福 韩康】《汉书》曰：王莽乱政，梅福一朝弃妻子去九江，至今传以为仙。其后人有见福于会稽者，变姓名为吴市门卒。范晔《后汉书》曰：韩康伯，字伯休，京兆灞陵人也。常采药名山，卖药于长安市，口不二价。<br/><br/>　　【过肆 倚门】左太冲《吴都赋》曰：轻舆案辔以经隧，楼船举帆而过肆。《汉书》曰：刺绣文不如倚市门，此言末业贫者之资。<br/><br/>　　【荆饮 聂屠】《史记》曰：荆轲既至燕，饮于燕市。见击筑注。又曰：聂政，轵人也。杀人避仇，与母姊如齐，以屠为事。降志辱身，居市井。<br/><br/>　　【邠亭 湖里】桓谭《新论》曰：扶风邠亭部，言本太王所处。其人有会，曰以相与夜市，如不为期，则有重灾害。《越绝》曰：吴市者，春申君所造，在湖里。<br/><br/>　　【季主卜 君平筮】《史记》曰：司马季主卜于长安东市。《汉书》曰：严君平卜筮于成都市，以为卜筮贱业，而可以惠众人。有邪恶非正之事，则依蓍龟而言之。<br/><br/>　　【信陵过 宜僚隐】《史记》曰：魏有隐士曰侯嬴，年七十，家贫，为大梁门门者。魏公子信陵君置酒大会客。公子从车骑，虚左自迎之。侯生谓公子曰：“臣有客在市屠中，愿枉车骑过之。”《楚国先贤传》曰：熊宜僚，楚人也。隐居市南，不屈于时。<br/><br/>　　§赋<br/><br/>　　【晋成伯阳《平乐市赋》】惟市之由兴，自帝炎之所创；聚财货以利用，等厮事之莫尚。尔乃巷列千所，罗居百族；街衢相望，连栋接屋，则能目语额瞬，动頞塞鼻，谈智于尺寸之间，窥窬于分毫之利。<br/><br/>　　§诗<br/><br/>　　【梁庚肩吾《看放市诗》】旗亭出御道，游目暂回车；既非随舞鹤，聊思索枯鱼。因龟识季主，傍酒见相如；日中人已合，黄昏故未疏。<br/><br/>　　【陈张正见《日中市朝满诗》】云阁绮霞生，旗亭丽日明；尘飞三市路，盖入九重城。竹叶当杯满，桃花带绶轻；唯见争名利，安知大隐情。<br/><br/>　　§教<br/><br/>　　【晋王彪之《整市教》】古人同市朝者，岂不以众之所归，宜必去行物，近检校山阴市，多不如法。或店肆错乱，或商估没漏，假冒豪强之名，拥护贸易之利，凌践平弱之人，专固要害之处。属城承宽，亦皆如之。<br/><br/>　　【周庾信《答移市教》】昔张楷硕儒，尚移弘农之市；宜宫妙篆，犹致酒垆之客。况复德总郇周，声高梁楚。希风慕义之士，举袂成帷；卧辙攀车之人，摩肩相接。遂使王充阅书之处，远出荒郊，石苞贩铁之所，翻临涯岸，圣德谦虚，未安喧湫。欲令吹箫舞鹤，还返旧鄽。卖卜屠羊，请辞新阓，而交货之党好留，豳岐之众难遣。<br/><br/>　　§箴<br/><br/>　　【晋成公绥《市长箴》】贸迁有无，市朝有处；人以攸资，货以攸叙。交易而退，各得其所；曹参相齐，清净以义。奸不可扰，顾托有寄；市臣掌肆，敢告执事。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9596.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9598.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

