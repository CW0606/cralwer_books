<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第十三　　五行一_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第十三　　五行一全文,范晔作品" />
<meta name="description" content="后汉书原文阅读,志第十三　　五行一全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8074.html";
var nextpage="novel-read-653-8076.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第十三　　五行一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8074.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第十三　　五行一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:43:26<span class="divide">|</span></p>
<div class="page-body">
<div class="page-content">
<p>　貌不恭　淫雨　服妖　鸡祸　青眚　屋自坏　讹言　旱　谣　狼食人<br/><br/>　　《五行传》说及其占应，《汉书五行志》录之详矣。故泰山太守应劭、给事中董巴、散骑常侍谯周《蜀志》曰：“周字允南，巴西西充国人也。治尚书，兼通诸经及图纬。州郡辟请皆不应。耽古笃学，诵读典籍，欣然独笑，以忘寝食。蜀亡，魏征不至。”并撰建武以来灾异。今合而论之，以《续前志》云。<br/><br/>　　五行传曰：“田猎不宿，郑玄注《尚书大传》曰：“不宿，不宿禽也。角主天兵。《周礼》四时习兵，因以田猎。《礼志》曰：‘天子不合围，诸侯不掩群，过此则暴天物，为不宿禽。’角南有天库、将军、骑官。”《汉书音义》曰：“游田驰骋，不反宫室。”饮食不享，郑玄曰：“享，献也。《礼志》曰：‘天子诸侯，无事则岁三田：一为干豆，二为宾客，三为充君之庖。’《周礼》兽人，冬献狼，夏献麋，春秋献兽物，此献礼之大略也。”注《五行》称“郑玄曰”，皆出注《大传》也。《汉书音义》曰：“无献享之礼。”出入不节，郑玄曰：“角为天门，房有三道，出入之象也。”夺民农时，郑玄曰：“房、心，农时之候也。季冬之月，命农师计耦耕事，是时房、心晨中。《春秋传》曰：‘辰为农祥，后稷之所经纬也。’”及有奸谋，郑玄曰：“亢为朝廷，房、心为明堂，谋事出政之象。”则木不曲直。”郑玄曰：“君行此五者，为逆天东宫之政。东宫于地为木，木性或曲或直，人所用为器也。无故生不畅茂，多折槁，是为木不曲直。木、金、水、火、土谓之五材，《春秋传》曰：‘天生五材，民并用之。’其政逆则神怒，神怒则材失性，不为民用。其他变异皆属沴，沴亦神怒。凡神怒者，日、月、五星既见适于天矣。”《洪范》：“木曰曲直。”孔安国曰：“木可以揉曲直。”谓木失其性而为灾也。又曰：“貌之不恭，是谓不肃。郑玄曰：“肃，敬也。君貌不恭，则是不能敬其事也。”《洪范》曰：“貌曰恭。”厥咎狂，郑玄曰：“君臣不敬，则倨慢如狂。”《方储对策》曰：“君失制度，下不恭承，臣恣淫慢。”厥罚恒雨，郑玄曰：“貌曰木，木主春，春气生；生气失则逾其节，故常雨也。”《管子》曰：“冬作土功，发地藏，则夏多暴雨，秋雨霖不止。”《淮南子》曰：“金不收则多淫雨。”厥极恶。孔安国曰：“丑陋。”时则有服妖，郑玄曰：“服，貌之饰也。”时则有龟孽，郑玄曰：“龟虫之生于水而游于春者，属木。”时则有鸡祸，郑玄曰：“鸡畜之有冠翼者也，属貌。”《洪范传》曰：“妖者，败胎也，少小之类，言其事之尚微也。至孽，则牙孽也，至乎祸则著矣。”时则有下体生上之痾，郑玄曰：“痾，病也，貌气失之病也。”《汉书音义》曰：“若梁孝王之时，牛足反出背上也。此下欲伐上之祸。”时则有青眚、青祥，郑玄曰：“青，木色也。眚生于此，祥自外来也。”惟金沴木。”郑玄曰：“沴，殄也。凡貌、言、视、听、思、心，一事失，则逆人之心，人心逆则怨，木、金、水、火、土气为之伤。伤则冲胜来乘殄之，于是神怒人怨，将为祸乱。故五行先见变异，以谴告人也。及妖、孽、祸、痾、眚、祥皆其气类，暴作非常，为时怪者也。各以物象为之占也。”说云：气之相伤谓之沴。《尚书大传》曰：“凡六沴之作，岁之朝，月之朝，日之朝，则后王受之。岁之中，月之中，日之中，则正卿受之。岁之夕，月之夕，日之夕，则庶民受之。”郑玄曰：“自正月尽四月为岁之朝，自五月尽八月为岁之中，自九月尽十二月为岁之夕。上旬为月之朝，中旬为月之中，下旬为月之夕。平旦至食时为日之朝，隅中至日跌为日之中，晡时至黄昏为日之夕。受之，受其凶咎也。”《大传》又云：“其二辰以次相将，其次受之。”郑玄曰：“二辰谓曰、月也。假令岁之朝也，日、月中则上公受之，日、月夕则下公受之；岁之中也，日、月朝则孤卿受之，日、月夕则大夫受之；岁之夕也，日、月朝则上士受之，日、月中则下士受之。其余差以尊卑多少，则悉矣。”《管子》曰：“明王有四禁：春无杀伐，无割大陵，伐大木，斩大山，行大火，诛大臣，收谷赋钱；夏无遏水，达名川，塞大谷，动土功，射鸟兽；秋无赦过，释罪，缓刑；冬无爵赏禄，伤伐五藏。故春政不禁，则五谷不成；夏政不禁，则草木不荣；秋政不禁，则奸邪不胜；冬政不禁，则地气不藏。四者俱犯，则阴阳不和，风雨不时，火流邑，大风飘屋，折树木，地草夭，冬雷，草木夏落，而秋虫不藏，宜死者生，宜蛰者鸣，多螣蟆虫也。六畜不蕃，民多夭死，国贫法乱，逆气下生。故曰台榭相望者，亡国之帘也；驰车充国者，追察之马也；翠羽朱饰者，斩生之斧也；五采纂组者，蕃功之室也。明主知其然，故远而不近，能去此取彼，则王道备也。”《续汉书》曰：“建武二年，尹敏上疏曰：‘六沴作见，若是供御，帝用不差，神则大喜，五福乃降，用章于下。若不供御，六罚既侵，六极其下。明供御则天报之福，不供御则祸灾至。欲尊六事之体，则貌、言、视、听、思、心之用，合六事之揆以致乎太平，而消除轗轲孽害也。’”<br/><br/>　　建武元年，赤眉贼率樊崇、逢安等共立刘盆子为天子。然崇等视之如小儿，百事自由，初不恤录也。后正旦至，君臣欲共飨，既坐，酒食未下，群臣更起，乱不可整。时大司农杨音案剑怒曰：“小儿戏尚不如此！”其后遂破坏，崇、安等皆诛死。唯音为关内侯，以寿终。<br/><br/>　　光武崩，山阳王荆哭不哀，作飞书与东海王，劝使作乱。明帝以荆同母弟，太后在，故隐之。后徙王广陵，荆遂坐复谋反自杀也。<br/><br/>　　章帝时，窦皇后兄宪以皇后甚幸于上，故人人莫不畏宪。宪于是强请夺沁水长公主田，公主畏宪，与之，宪乃贱顾之。后上幸公主田，觉之，问宪，宪又上言借之。上以后故，但谴来之，不治其罪。后章帝崩，窦太后摄政，宪秉机密，忠直之臣与宪忤者，宪多害之，其后宪兄弟遂皆被诛。<br/><br/>　　桓帝时，梁冀秉政，兄弟贵盛自恣，好驱驰过度，至于归家，犹驰驱入门，百姓号之曰“梁氏灭门驱驰”。后遂诛灭。<br/><br/>　　和帝永元十年，十三年，十四年，十五年，皆淫雨伤稼。《古今注》曰：“光武建武六年九月，大雨连月，苗稼更生，鼠巢树上。十七年，雒阳暴雨，坏民庐舍，压杀人，伤害禾稼。”<br/><br/>　　安帝元初四年秋，郡国十淫雨伤稼。《方储对策》曰：“雨不时节，妄赏赐也。”<br/><br/>　　永宁元年，郡国三十三淫雨伤稼。<br/><br/>　　建光元年，京都及郡国二十九淫雨伤稼。是时羌反久未平，百姓屯戍，不解愁苦。<br/><br/>　　延光元年，郡国二十七淫雨伤稼。案本传陈忠奏，以为王侯二千石为女使伯荣独拜车下，柄在臣妾。<br/><br/>　　二年，郡国五连雨伤稼。<br/><br/>　　顺帝永建四年，司隶、荆、豫、兖、冀部淫雨伤稼。<br/><br/>　　六年，冀州淫雨伤稼。<br/><br/>　　桓帝延熹二年夏，霖雨五十余日。是时，大将军梁冀秉政，谋害上所幸邓贵人母宣，冀又擅杀议郎邴尊。上欲诛冀，惧其持权日久，威势强盛，恐有逆命，害及吏民，密与近臣中常侍单超等图其方略。其年八月，冀卒伏罪诛灭。案《公沙穆传》，永寿元年霖雨，大水，三辅以东莫不湮没。<br/><br/>　　灵帝建宁元年夏，霖雨六十余日。是时大将军窦武谋变废中官。其年九月，长乐五官史朱瑀等共与中常侍曹节起兵，先诛武，交兵阙下，败走，追斩武兄弟，死者数百人。案武死无兄弟，有兄子。<br/><br/>　　熹平元年夏，霖雨七十余日。是时中侍曹节等，共诬白勃海王悝谋反，其十月诛悝。<br/><br/>　　中平六年夏，霖雨八十余日。是时灵帝新弃群臣，大行尚在梓宫，大将军何进与佐军校尉袁绍等共谋欲诛废中官。下文陵毕，中常侍张让等共杀进，兵战京都，死者数千。<br/><br/>　　更始诸将军过雒阳者数十辈，皆帻而衣妇人衣绣拥｛髟/屈｝。时智者见之，以为服之不中，身之灾也，乃奔入边郡避之。是服妖也。其后更始遂为赤眉所杀。<br/><br/>　　桓帝元嘉中，京都妇女作愁眉、啼妆、堕马髻、折要步、龋齿笑。所谓愁眉者，细而曲折。啼妆者，薄拭目下，若啼处。堕马髻者，作一边。《梁冀别传》曰：“冀妇女又有不聊生髻。”折要步者，足不在体下。龋齿笑者，若齿痛，乐不欣欣。始自大将军梁冀家所为，京都歙然，诸夏皆放效。此近服妖也。梁冀二世上将，?媾王室，大作威福，将危社稷。天诫若曰：兵马将往收捕，妇女忧愁，踧眉啼泣，吏卒掣顿，折其要脊，令髻倾邪，虽强语笑，无复气味也。到延熹二年，举宗诛夷。<br/><br/>　　延熹中，梁冀诛后，京都帻颜短耳长，短上长下。时中常侍单超、左悺、徐璜、具瑗、唐衡在帝左右，纵其奸慝。海内愠曰：一将军死，五将军出。家有数侯，子弟列布州郡，宾客杂袭腾翥，上短下长，与梁冀同占。到其八年，桓帝因日蚀之变，乃拜故司徒韩寅为司隶校尉，以次诛锄，京都正清。臣昭案：本传，寅诛左悺贬具瑗，虽克折奸首，群阉相蒙，京都未为正清。<br/><br/>　　延熹中，京都长者皆著木屐；妇女始嫁，至作漆画五采为系。此服妖也。到九年，党事始发，传黄门北寺，临时惶惑，不能信天任命，多有逃走不就考者，九族拘系，及所过历，长少妇女皆被桎梏，应木屐之象也。<br/><br/>　　灵帝建宁中，京都长者皆以苇方笥为妆具，下士尽然。时有识者窃言：苇方笥，郡国谳箧也；今珍用之，此天下人皆当有罪谳于理官也。到光和三年癸丑赦令诏书，吏民依党禁锢者赦除之，有不见文，他以类比疑者谳。于是诸有党郡皆谳廷尉，人名悉入方笥中。<br/><br/>　　灵帝好胡服、胡帐、胡床、胡坐、胡饭、胡空侯、胡笛、胡舞，京都贵戚皆竞为之。此服妖也。其后董卓多拥胡兵，填塞街衢，虏掠宫掖，发掘园陵。<br/><br/>　　灵帝于宫中西园驾四白驴，躬自操辔，驱驰周旋，以为大乐。于是公卿贵戚转相放效，至乘辎軿以为骑从，互相侵夺，贾与马齐。案《易》曰：“时乘六龙以御天。”行天者莫若龙，行地者莫如马。《诗》云：“四牡骙骙，载是常服。”“檀车煌煌，四牡彭彭。”夫驴乃服重致远，上下山谷，野人之所用耳，何有帝王君子而骖服之乎！迟钝之畜，而今贵之。天意若曰：国且大乱，贤愚倒植，凡执政者皆如驴也。其后董卓陵虐王室，多援边人以充本朝，胡夷异种，跨蹈中国。<br/><br/>　　熹平中，省内冠狗带绶，以为笑乐。有一狗突出，走入司徒府门，或见之者，莫不惊怪。《袁山松书》曰：“光和四年，又于西园弄狗以配人也。”京房《易传》曰：“君不正，臣欲篡，厥妖狗冠出。”后灵帝宠用便嬖子弟，永乐宾客、鸿都群小，传相汲引，公卿牧守，比肩是也。又遣御史于西邸卖官，关内侯顾五百万者，赐与金紫；诣阙上书占令长，随县好丑，丰约有贾。强者贪如豺虎，弱者略不类物，实狗而冠者也。司徒古之丞相，壹统国政，天戒若曰：宰相多非其人，尸禄素餐，莫能据正持重，阿意曲从；今在位者皆如狗也，故狗走入其门。应劭曰：“灵帝数以车骑将军过拜孽臣内孽，又赠亡人，显号加于顽凶，印绶污于腐尸。昔辛有睹被发之祥，知其为戎，今假号云集，不亦宜乎！”<br/><br/>　　灵帝数游戏于西园中，令后宫采女为客舍主人，身为商贾服。行至舍，采女下酒食，因共饮食以为戏乐。此服妖也。其后天下大乱。《风俗通》曰：“时京师宾妆嘉会，皆作《魁｛木垒｝》，酒酣之后，续以挽歌。”《魁｛木垒｝》，丧家之乐。挽歌，执绋相偶和之者。天戒若曰：国家当急殄悴，诸贵乐皆死亡也。自灵帝崩后，京师坏灭，户有兼尸，虫而相食，《魁｛木垒｝》、挽歌，斯之效乎？<br/><br/>　　献帝建安中，男子之衣，好为长躬而下甚短，女子好为长裙而上甚短。时益州从事莫嗣以为服妖，是阳无下而阴无上也，天下未欲平也。后还，遂大乱。《袁山松书》曰：“禅位于魏。”<br/><br/>　　灵帝光和元年，南宫侍中寺雌鸡欲化雄，一身毛皆似雄，但头冠尚未变。诏以问议郎蔡邕。邕对曰：“貌之不恭，则有鸡祸。宣帝黄龙元年，未央宫雌鸡化为雄，不鸣无距。是岁元帝初即位，立王皇后。至初元元年，丞相史家雌鸡化为雄，冠距鸣将。是岁后父禁为阳平侯，女立为皇后。至哀帝晏驾，后摄政，王莽以后兄子为大司马，由是为乱。臣窃推之，头，元首，人君之象；今鸡一身已变，未至于头，而上知之，是将有其事而不遂成之象也。若应之不精，政无所改，头冠或成，为患兹大。”是后张角作乱称黄巾，遂破坏。四方疲于赋役，多叛者。上不改政，遂至天下大乱。<br/><br/>　　桓帝永兴二年四月丙午，光禄勋吏舍壁下夜有青气，视之，得玉钩、玦各一。钩长七寸二分，玦周五寸四分，身中皆雕镂。此青祥也。玉，金类也。七寸二分，商数也。五寸四分，征数也。商为臣，征为事，盖为人臣引决事者不肃，将有祸也。是时梁冀秉政专恣，后四岁，梁氏诛灭也。<br/><br/>　　延熹五年，太学门无故自坏。襄楷以为太学前疑所居，本传楷书无“前疑”之言也。其门自坏，文德将丧，教化废也。是后天下遂至丧乱。<br/><br/>　　永康元年十月壬戍，南宫平城门内屋自坏。金沴木，木动也。其十二月，宫车晏驾。<br/><br/>　　灵帝光和元年，南宫平城门内屋、武库屋及外东垣屋前后顿坏。蔡邕对曰：“平城门，正阳之门，与宫连，郊祀法驾所由从出，门之最尊者也。武库，禁兵所藏。东垣，库之外障。《易传》曰：‘小人在位，上下咸悖，厥妖城门内崩。’《潜潭巴》曰：‘宫瓦自堕，诸侯强陵主。’此皆小人显位乱法之咎也。”其后黄巾贼先起东方，库兵大动。皇后同父兄何进为大将军，同母弟苗为车骑将军，兄弟并贵盛，皆统兵在京都。其后进欲诛废中官，为中常侍张让、段圭等所杀，兵战宫中阙下，更相诛灭，天下兵大起。<br/><br/>　　三年二月，公府驻驾庑自坏，南北三十余闲。<br/><br/>　　中平二年二月癸亥，广阳城门外上屋自坏也。<br/><br/>　　献帝初平二年三月，长安宣平城门外屋无故自坏。至三年夏，司徒王允使中郎将吕布杀太师董卓，夷三族。《袁山松书》曰：“李傕等攻破长安城，害允等。”<br/><br/>　　兴平元年十月，长安市门无故自坏。至二年春，李傕、郭汜斗长安中，傕迫劫天子，移置傕坞，尽烧宫殿、城门、官府、民舍，放兵寇钞公卿以下。冬，天子东还雒阳，傕、汜追上到曹阳，虏掠乘舆辎重，杀光禄勋邓渊、廷尉宣璠、少府田邠等数十人。<br/><br/>　　《五行传》曰：“好攻战，郑玄注曰：“参、伐为武府，攻战之象。”轻百姓，郑玄注曰：“轻之者，不重民命。《春秋传》曰：‘师出不正反，战不正胜也。’”饰城郭，郑玄注曰：“昴、毕闲为天街。《甘氏经》曰：‘天街保塞，孔涂道衢。’保塞，城郭之象也。《月令》曰：‘四鄙入保。’”侵边境，郑玄曰：“毕主边兵。”则金不从革。”郑玄注曰：“君行此四者，为逆天西宫之政。西宫于地为金，金性从刑，而革人所用为器者也，无故冶之不销，或入火飞亡，或铸之裂形，是为不从革。其他变异，皆属沴也。”《洪范》曰：“从革作辛。”马融曰：“金之性，从火而更，可销铄也。”《汉书音义》曰：“言人君言不见从，则金铁亦不从人意。”谓金失其性而为灾也。又曰：“言之不从，是谓不乂。郑玄曰：“乂，治也。君言不从，则是不能治其事也。”厥咎僭，郑玄曰：“君臣不治，则僭差矣。”厥罚恒阳，郑玄曰：“金主秋，秋气杀，杀气失，故常阳也。”《春秋考异邮》曰：“君行非是，则言不见从；言不见从，则下不治；下不治，则僭差过制度，奢侈骄泰。天子僭天，大夫僭人主，诸侯僭上，阳无以制。从心之喜，上忧下，则常阳从之。推设其迹，考之天意，则大旱不雨，而民庶大灾伤。”《淮南子》曰：“杀不辜则国赤地。”厥极忧。郑玄曰：“杀气失，故于人为忧。”时则有诗妖，郑玄曰：“诗之言志也。”时则有介虫之孽，郑玄曰：“蝝、螽、蜩、蝉之类，生于火而藏于秋者也，属金。”时则有犬祸，郑玄曰：“犬畜之以口吠守者，属言。”时则有口舌之痾，郑玄曰：“言气失之病。”时则有白眚、白祥，惟木沴金。”介虫，刘歆传以为毛虫。乂，治也。<br/><br/>　　安帝永初元年十一月，民讹言相惊，司隶、并、冀州民人流移。时邓太后专政。妇人以顺为道，故《礼》“夫死从子”之命。今专主事，此不从而僭也。《古今注》曰：“章帝建初五年，东海、鲁国、东平、山阳、济阴、陈留民讹言相惊有贼，捕至京师，民皆入城也。”<br/><br/>　　世祖建武《古今注》曰：“建武三年七月，雒阳大旱，帝至南郊求雨，即日雨。”五年夏，旱。《京房传》曰：“欲德不用，兹谓张，厥灾荒，其旱阴云不雨，变而赤因四阴。众出过时，兹谓广，其旱不生。上下皆蔽，兹谓隔，其旱天赤三月，时有雹杀飞禽。上缘求妃，兹谓僭，其旱三月大温亡云。君高台府，兹谓犯，阴侵阳，其旱万物根死，有火灾。庶位逾节，兹谓僭，其旱泽物枯，为火所伤。”《春秋考异邮》曰：“国大旱，冤狱结。旱者，阳气移，精不施，君上失制，奢淫僭差，气乱感天，则旱征见。”又云：“阴厌阳移，君淫民恶，阴精不舒，阳偏不施。”又云：“阳偏，民怨征也。在所以感之者，上奢则求多，求多则下竭，下竭则溃，君不仁。”《管子》曰：“春不收枯骨伐枯木而起去之，则夏旱。”《方储对策》曰：“百姓苦，士卒烦碎，责租税失中，暴师外营，经历三时，内有怨女，外有旷夫。王者熟惟其祥，揆合于天，图之事情，旱灾可除。夫旱者过日，天王无意于百姓，恩德不行，万民烦扰，故天应以无泽。”是时天下僭逆者未尽诛，军多过时。《古今注》曰：“建武六年六月，九年春，十二年五月，二十一年六月，明帝永平元年五月，八年冬，十一年八月，十五年八月，十八年三月，并旱。”<br/><br/>　　章帝章和二年夏，旱。时章帝崩后，窦太后兄弟用事奢僭。《古今注》曰：“建初二年夏，雒阳旱。四年夏，元和元年春，并旱。”案：《杨终传》，建初元年大旱，谷贵，终以为广陵、楚、淮阳、济南之狱徙者数万人，吏民怨旷，上疏云久旱。《孔丛》曰：“建初元年大旱，天子忧之，侍御史孔子丰乃上疏曰：‘臣闻为不善而灾报，得其应也；为善而灾至，遭时运也。陛下即位日浅，视民如伤，而不幸耗旱，时运之会耳，非政教所致也。昔成汤遭旱，因自责，省畋散积，减御损食，而大有年。意者陛下未为成汤之事焉。’天子纳其言而从之，三日雨即降。转拜黄门郎，典东观事。”<br/><br/>　　和帝永元六年秋，京都旱。时雒阳有冤囚，和帝幸雒阳寺，录囚徒，理冤囚，收令下狱抵罪。行未还宫，澍雨降。《古今注》曰：“永元二年，郡国十四旱。十五年，雒阳郡国二十二并旱，或伤稼。”<br/><br/>　　安帝《古今注》曰：“永初元年，郡国八旱，分遣议郎请雨。”案本纪二年五月，旱，皇太后幸雒阳寺，录囚徒，即日降雨。六月，京都及郡国四十大水。虽去旱得水，无救为灾。永初六年夏，旱。《古今注》曰：“三年，郡国八，四年、五年夏，并旱。”<br/><br/>　　七年夏，旱。<br/><br/>　　元初元年夏，旱。<br/><br/>　　二年夏，旱。三年夏旱，时西羌寇乱，军屯相继，连十余年。<br/><br/>　　六年夏，旱。《古今注》曰：“建光元年，郡国四旱。延光元年，郡国五并旱，伤稼。”<br/><br/>　　顺帝永建三年夏，旱。<br/><br/>　　五年夏，旱。<br/><br/>　　阳嘉二年夏，旱。时李固对策，以为奢僭所致也。臣昭案：本纪元年二月，京师旱。《郎顗传》：“人君恩泽不施于民，禄去公室，臣下专权所致也。”又《周举传》：“三年，河南、三辅大旱，五谷伤灾，天子亲自露坐德阳殿东厢请雨。”<br/><br/>　　冲帝永熹元年夏，旱。时冲帝幼崩，太尉李固劝太后兄梁冀立嗣帝，择年长有德者，天下赖之，则功名不朽。年幼未可知，如后不善，悔无所及。时太后及冀贪立年幼，欲久自专，遂立质帝，八岁。此不用德。《古今注》曰：“本初元年二月，京师旱。”<br/><br/>　　桓帝元嘉元年夏，旱。是时梁冀秉政，妻子并受封，宠逾节。<br/><br/>　　延熹元年六月，旱。《京房占》曰：“人君无施泽惠利于下，则致旱也。不救，必蝗虫害谷；其救也，贳谪罚，行宽大，惠兆民，劳功吏，赐鳏寡，禀不足。”案陈蕃上疏：“宫女多聚不御，忧悲之感，以致水旱之困也。”<br/><br/>　　灵帝熹平五年夏，旱。蔡邕作《伯夷叔齐碑》曰“熹平五年，天下大旱，祷请名山，求获答应。时处士平阳苏腾，字玄成，梦陟首阳，有神马之使在道。明觉而思之，以其梦陟状上闻。天子开三府请雨使者，与郡县户曹掾吏登山升祠。手书要曰：‘君况我圣主以洪泽之福。’天寻兴云，即降甘雨”也。<br/><br/>　　六年夏，旱。<br/><br/>　　光和五年夏，旱。<br/><br/>　　六年夏，旱。是时常侍、黄门僭作威福。<br/><br/>　　献帝兴平元年秋，长安旱。是时李傕、郭汜专权纵肆。《献帝起居注》曰：“建安十九年夏四月，旱。”<br/><br/>　　更始时，南阳有童谣曰：“谐不谐，在赤眉。得不得，在河北。”是时更始在长安，世祖为大司马平定河北。更始大臣并僭专权，故谣妖作也。后更始遂为赤眉所杀，是更始之不谐在赤眉也。世祖自河北兴。<br/><br/>　　世祖建武六年，蜀童谣曰：“黄牛白腹，五铢当复。”是时公孙述僭号于蜀，时人窃言王莽称黄，述欲继之，故称白；五铢，汉家货，明当复也。述遂诛灭。王莽末，天水童谣曰：“出吴门，望缇群。见一蹇人，言欲上天；令天可上，地上安得民！”时隗嚣初起兵于天水，后意稍广，欲为天子，遂破灭。嚣少病蹇。吴门，冀郭门名也。缇群，山名也。<br/><br/>　　顺帝之末，京都童谣曰：“直如弦，死道边。曲如钩，反封侯。”案顺帝即世，孝质短祚，大将军梁冀贪树疏幼，以为己功，专国号令，以赡其私。太尉李固以为清河王雅性聪明，敦诗悦礼，加又属亲，立长则顺，置善则固。而冀建白太后，策免固，征蠡吾侯，遂即至尊。固是日幽毙于狱，暴尸道路，而太尉胡广封安乐乡侯、司徒赵戒厨亭侯、司空袁汤安国亭侯云。<br/><br/>　　桓帝之初，天下童谣曰：“小麦青青大麦枯，谁当获者妇与姑。丈人何在西击胡，吏买马，君具车，请为诸君鼓咙胡。”案元嘉中凉州诸羌一时俱反，南入蜀、汉，东抄三辅，延及并、冀，大为民害。命将出众，每战常负，中国益发甲卒，麦多委弃，但有妇女获刈之也。吏买马，君具车者，言调发重及有秩者也。请为诸君鼓咙胡者，不敢公言，私咽语。<br/><br/>　　桓帝之初，京都童谣曰：“城上乌，尾毕逋。公为吏，子为徒。一徒死，百乘车。车班班，入河闲。河闲姹女工数钱，以钱为室金为堂。石上慊慊舂黄粱。梁下有悬鼓，我欲击之丞卿怒。”案此皆谓为政贪也。城上乌，尾毕逋者，处高利独食，不与下共，谓人主多聚敛也。公为吏，子为徒者，言蛮夷将畔逆，父既为军吏，其子又为卒徒往击之也。一徒死，百乘车者，言前一人往讨胡既死矣，后又遣百乘车往。臣昭曰：志家此释岂未尽乎？往徒一死，何用百乘？其后验竟为灵帝作。此言一徒，似斥桓帝，帝贵任群阉，参委机政，左右前后莫非刑人，有同囚徒之长，故言寄一徒也。且又弟则废黜，身无嗣，魁然单独，非一而何？百乘车者，乃国之君。解犊后征，正膺斯数，继以班班，尤得以类焉。车班班，入河闲者，言上将崩，乘舆班班入河闲迎灵帝也。应劭释此句云：“征灵帝者，轮班拥节入河闲也。”河闲姹女工数钱，一本作“妖女”。以钱为室金为堂者，灵帝既立，其母永乐太后好聚金以为堂也。石上慊慊舂黄粱者，言永乐虽积金钱，慊慊常苦不足，使人舂黄粱而食之也。梁下有悬鼓，我欲击之丞卿怒者，言永乐主教灵帝，使卖官受钱，所禄非其人，天下忠笃之士怨望，欲击悬鼓以求见，丞卿主鼓者，亦复谄顺，怒而止我也。<br/><br/>　　桓帝之初，京都童谣曰：“游平卖印自有平，不辟豪贤及大姓。”案到延熹之末，邓皇后以谴自杀，乃以窦贵人代之，其父名武字游平，拜城门校尉。及太后摄政，为大将军，与太傅陈蕃合心戮力，惟德是建，印绶所加，咸得其人，豪贤大姓，皆绝望矣。<br/><br/>　　桓帝之末，京都童谣曰：“茅田一顷中有井，四方纤纤不可整。嚼复嚼，今年尚可后年铙。”《风俗通》作“譊”。案《易》曰：“拔茅茹以其汇，征吉。”茅喻群贤也。井者，法也。于时中常侍管霸、苏康憎疾海内英哲，与长乐少府刘嚣、太常许咏、尚书柳分、《袁山松书》曰，柳分权豪之党，为范滂所奏者。寻穆、史佟、佟后亦为司隶。应劭曰，史佟，左官偷进者也。司隶唐珍等，代作唇齿。河内牢川诣阙上书：“汝、颍、南阳，上采虚誉，专作威福；甘陵有南北二部，三辅尤甚。”由是传考黄门北寺，始见废阁。茅田一顷者，言群贤众多也。中有井者，言虽厄穷，不失其法度也。四方纤纤不可整者，言奸慝大炽，不可整理。嚼复嚼者，京都饮酒相强之辞也。言食肉者鄙，不恤王政，徒耽宴饮歌呼而已也。今年尚可者，言但禁锢也。后年铙者，陈、窦被诛，天下大坏。<br/><br/>　　桓帝之末，京都童谣曰：“白盖小车何延延。河闲来合谐，河闲来合谐！”案解犊亭属饶阳河闲县也。臣昭案：《郡国志》饶阳本属涿，后属安平。灵帝既是河闲王曾孙，谣言自是有征，无俟明河闲之县为验。居无几何而桓帝崩，使者与解犊侯皆白盖车从河闲来。延延，众貌也。是时御史刘倏建议立灵帝，以倏为侍中，中常侍侯览畏其亲近，必当闲己，白拜倏泰山太守，因令司隶迫促杀之。朝廷少长，思其功效，乃拔用其弟郃，致位司徒，此为合谐也。<br/><br/>　　灵帝之末，京都童谣曰：“侯非侯，王非王，千乘万骑上北芒。”案到中平六年，史侯登蹑至尊，献帝未有爵号，为中常侍段圭等数十人所执，公卿百官皆随其后，到河上，乃得来还。此为非侯非王上北芒者也。《英雄记》曰：“京师谣歌咸言‘河腊丛进’，献帝腊日生也。《风俗通》曰：‘乌腊乌腊。’”案逆臣董卓滔天虐民，穷凶极恶，关东举兵欲共诛之，转相顾望，莫肯先进，处处停兵数十万，若乌腊虫，相随横取之矣。<br/><br/>　　灵帝中平中，京都歌曰：“承乐世董逃，游四郭董逃，蒙天恩董逃，带金紫董逃，行谢恩董逃，整车骑董逃，垂欲发董逃，与中辞董逃，出西门董逃，瞻宫殿董逃，望京城董逃，日夜绝董逃，心摧伤董逃。”杨孚《卓传》曰：“卓改为董安。”案“董”谓董卓也，言虽跋扈，纵其残暴，终归逃窜，至于灭族也。《风俗通》曰：“卓以董逃之歌主为己发，大禁绝之，死者千数。”灵帝之末，礼乐崩坏，赏刑失中，毁誉无验，竞饰伪服，以荡典制，远近翕然，咸名后生放声者为时人。有识者窃言：旧曰世人，次曰俗人，今更曰时人，此天促其期也。其闲无几，天下大坏也。<br/><br/>　　献帝践祚之初，京都童谣曰：“千里草，何青青。十日卜，不得生。”案千里草为董，十日卜为卓。凡别字之体，皆从上起，左右离合，无有从下发端者也。今二字如此者，天意若曰：卓自下摩上，以臣陵君也。青青者，暴盛之貌也。不得生者，亦旋破亡。献帝初童谣曰：“燕南垂，赵北际，中央不合大如砺，唯有此中可避世。”公孙瓒以为易地当之，遂徙镇焉，乃修城积谷，以待天下之变。建安三年，袁绍攻瓒，瓒大败，缢其姊妹妻子，引火自焚，绍兵趣登台斩之。初，瓒破黄巾，杀刘虞，乘胜南下，侵据齐地。雄威大振，而不能开廓远图，欲以坚城观时，坐听围戮，斯亦自易地而去世也。<br/><br/>　　建安初，荆州童谣曰：“八九年闲始欲衰，至十三年无孑遗。”言自中兴以来，荆州无破乱，及刘表为牧，民又丰乐，至此逮八九年。当始衰者，谓刘表妻当死，诸将并零落也。十三年无孑遗者，言十三年表又当死，民当移诣冀州也。干窦《搜神记》曰：“是时华容有女子忽啼呼云：‘荆州将有大丧！’言语过差，县以为妖言，系狱百余日，忽于狱中哭曰：‘刘荆州今日死。’华容去州数百里，即遣马吏验视，而刘表果死。县乃出之。续又歌吟曰：‘不意李立为贵人。’后无几，曹公平荆州，以涿郡李立，字建贤，为荆州刺史。”<br/><br/>　　顺帝阳嘉元年十月中，望都蒲阴狼杀童儿九十七人。时李固对策，引京房《易传》曰“君将无道，害将及人，去之深山以全身，厥妖狼食人”。陛下觉寤，比求隐滞，故狼灾息。《东观书》曰：“中山相朱遂到官，不出奉祠北岳。诏曰：‘灾暴缘类，符验不虚，政失厥中，狼灾为应，至乃残食孩幼，朝廷愍悼，思惟咎征，博访其故。山岳尊灵，国所望秩，而遂比不奉祠，怠慢废典，不务恳恻，淫刑放滥，害加孕妇，毒流未生，感和致灾。其详思改救，追复所失。有不遵宪，举正以闻。’”<br/><br/>　　灵帝建宁中，群狼数十头入晋阳南城门啮人。《袁山松书》曰：“光和三年正月，虎见平乐观，又见宪陵上，啮卫士。蔡邕封事曰：‘政有苛暴，则虎狼食人。’”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8074.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-653-8076.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

