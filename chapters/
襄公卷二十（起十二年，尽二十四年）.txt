<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_襄公卷二十（起十二年，尽二十四年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,襄公卷二十（起十二年，尽二十四年）全文,何休、徐彦作品" />
<meta name="description" content="春秋公羊传注疏原文阅读,襄公卷二十（起十二年，尽二十四年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10197.html";
var nextpage="novel-read-1019-10199.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>襄公卷二十（起十二年，尽二十四年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10197.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>襄公卷二十（起十二年，尽二十四年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:04:52<span class="divide">|</span></p>
<div class="page-body">
<div class="page-content">
<p>　　十有二年，春，王三月，莒人伐我东鄙，围台。邑不言围，此其言围何？伐而言围者，取邑之辞也。伐而不言围者，非取邑之辞也。外取邑有嘉恶当书，不直言取邑者，深耻中国之无信也。前九年伐得郑，同盟于戏。楚伐郑不救，卒为郑所背，中国以弱，蛮荆以强，兵革亟作。萧鱼之会，服郑最难，不务长和亲，复相贪犯，故讳而言围以起之。月者，加责之。○台，他来反，又音台。背，音佩。亟，去冀反。难，乃旦反。长，丁丈反。<br/><br/>　　[疏]“邑不言围”。<br/><br/>　　○解云：隐五年冬，“宋人伐郑，围长葛”，传云“邑不言围”，注云“据伐於馀丘不言围”也。今此不注者，从彼可知矣。<br/><br/>　　○注“外取”至“责之”。<br/><br/>　　○解云：凡外取鲁邑，有所嘉，有所恶，皆当书见。昭二十五年冬，“齐侯取运”，传云“外取邑不书，此何以书？为公之也”，彼注云“为公取运以居公，善其忧内故书”者，是其有嘉而书也。宣元年“六月，齐人取济西田”，传云“外取邑不书，此何以书？所以赂齐也。曷为赂齐？为弑子赤之赂也”，注云“子赤，齐外孙。宣公篡弑之，恐为齐所诛，为是赂之，故讳使若齐自取之者”，“月者，恶内甚於邾娄子益”者，是其有恶书也，故言外取邑有嘉恶当书也。然则外取鲁邑，有所嘉，有所恶，当书取。今亦有所恶，所以不直言取邑而言围者，深耻中国之无信故也。云前九年伐得郑，知九年伐得郑者，以上言“公会晋侯”以下，即言“同盟于戏”，是其伐得之也。言楚伐郑不救者，即下文“楚子伐郑”，经无救郑之文是也。言卒为郑所背者，即十年夏，“楚公子贞、郑公孙辄帅师伐宋”，是其背诸夏之文。云兵革亟作者，即前年注云“三年之中五起兵”是也。云萧鱼之会，服郑最难者，正以三年之中五起兵，然后得之，直会于萧鱼。萧鱼郑人与会而已，经无同盟之文，故知服郑最难矣。云故讳而言围以起之者，不直言取而讳之言围，作无所嘉恶之文者，欲以起祸深，不可言故也。知此“莒人伐我东鄙，围台”之经为文者，正以此传作常文释之云“伐而言围者，取邑之辞也。伐而不言围者，非取邑之辞也”。下十五年“夏，齐侯伐我北鄙，围成”，十七年“秋，齐侯伐我北鄙，围洮。齐高厚帅师伐我北鄙，围防”之属，皆从此文而不释，故知常文明矣。若此是义之经，至齐高厚之下传当解之。云月者，加责之者，欲道下十七年“秋齐侯伐我北鄙，围洮”，及高厚“围防”之属，皆不书月，故知此特月，加而责之故也。而十五年“围成”之下，注云“俱犯萧鱼，此不月，十二年月者，疾始可知”者，正以去此势近，故令从此义。十七年者差远，故不复解之。<br/><br/>　<br/><br/>　　季孙宿帅师救台，遂入运。入运者，讨叛也。封内兵书者，为遂举。讨叛恶遂者，得而不取，与不讨同，故言入起其事。<br/><br/>　　[疏]注“入运讨叛也”。<br/><br/>　　○解云：昭元年“三月，取运。运者何？内之邑也。其言取之何？不听也”，何氏云“不听者，叛也。不言叛者，为内讳，故书取以起之”。然则运者是内邑，而季孙入之，故知讨叛也。<br/><br/>　　○注“封内兵书者，为遂举”。<br/><br/>　　○解云：《春秋》之义，封内之兵，例所不书，即定八年传云“公敛处父帅师而至”，经不书之是也。今书“救台”与“入运”者，为恶季孙之遂，是以举之。<br/><br/>　　○注“讨叛”至“其事”。<br/><br/>　　○解云：《春秋》之义，大夫出竟，有可以安社稷利国家者，专之可也。然则讨叛之事，可以容其专之，而恶其遂者，正以得而不取，与不讨莫异。知得而不取者，正以经书入故也，是以隐二年夏，“莒人入向”之下，传云“入者何？得而不居也”。案下注云“季孙宿遂取郓以自益其邑”，然则此言“得而不取”者，谓虽得运，不取以入国家，非谓全不取也。言故书入起其事者，以起其不取运以入国家之事也。<br/><br/>　<br/><br/>　　大夫无遂事，此其言遂何？公不得为政尔。时公微弱，政教不行，故季孙宿遂取郓而自益其邑。<br/><br/>　　[疏]“大夫无遂事云”云。<br/><br/>　　○解云：庄公十九年“公子结”之下已发此传，今此复言之者，嫌讨叛不恶遂，故明之。<br/><br/>　　○注“季孙宿”至“其邑”。<br/><br/>　　○解云：遂者，专事之辞。言季孙自专取郓，故言遂取郓也。知以自益其邑者，正以讨叛邑而不入国家，故知以自益其邑也。<br/><br/>　<br/><br/>　　夏，晋侯使士彭来聘。<br/><br/>　　秋，九月，吴子乘卒。至此卒者，与中国会同，本在楚后，贤季子，因始卒其父，是后亦欲见其迭为君。卒皆不日，吴远于楚。○迭，大结反。<br/><br/>　　[疏]“夏晋侯使士彭来聘”。<br/><br/>　　○解云：考诸正本，皆作“士鲂”字。若作“士彭”者，误矣。<br/><br/>　　○注“至此”至“其父”。<br/><br/>　　○解云：案宣十八年秋，“楚子旅卒”，而吴至是乃书卒者，正以其与中国会同本在楚后，是以《春秋》略之，不书卒，但因季子之贤，乃始卒其父矣。僖十九年冬，“会陈人、蔡人、楚人、郑人盟于齐”；二十一年春，“宋人、齐人、楚人盟于鹿上”，“秋，宋公、楚子、陈侯”以下“会于霍”；成十五年冬，“叔孙侨如会晋士燮”以下，“会吴于锺离”。然则於传闻之世，楚人数与中国会同”至“所闻之世吴人乃会故云“与中国会同本在楚后也。知贤季子乃始卒其父者，正以吴子乘不慕诸夏，会大晚，理宜略之。今得书卒，问其有因，是以二十九年夏，“吴子使札来聘”之下，传云“吴无君，无大夫，此何以有君有大夫？贤季子也。何贤乎季子？让国也”，“贤季子，则吴何以有君有大夫？以季子为臣，则国宜有君者也。札者何？吴季子之名也。《春秋》贤者不名，此何以名？许夷狄者，不壹而足也。季子者，所贤也。曷为不足乎季子？许人臣者必使臣，许人子者，必使子也”，彼注云“缘臣子尊荣，莫不欲与君父共之”，“故不足乎季子，所以隆父子之亲也”。以此言之，则知由贤季子卒其父也。<br/><br/>　　○注“是后”至“为君”。<br/><br/>　　○解云：今书其父卒，亦欲见其四子迭为君之义故也。襄二十九年传云“其让国奈何？谒也、馀祭也、夷昧也，与季子同母者四，季子弱而才，兄弟皆爱之，同欲立之以为君。谒曰：‘今若是迮而与季子国，季子犹不受也。请无与子而与弟，弟兄迭为君，而致国乎季子。’皆曰：‘诺。’故诸为君者，皆轻死为勇，饮食必祝”，是其迭为君之事。<br/><br/>　　○注“卒皆不日吴远於楚”。<br/><br/>　　○解云：言皆不日者，即此文书九月，下二十五年冬十二月，“吴子谒伐楚，门于巢卒”；昭十五年“春，王正月，吴子夷昧卒”之属，故云卒皆不日也。言吴远於楚者，正以宣十八年秋七月，“甲戌，楚子旅卒”；下十三年“秋，九月，庚辰，楚子审卒”之属皆书日，故决之也。凡为人宜道接而生恩，楚迩於诸夏，数会同，亲而迩近之，故书其日；吴侧海隅，而与诸夏罕接，故皆不日，以见其远也。<br/><br/>　<br/><br/>　　冬，楚公子贞帅师侵宋。<br/><br/>　　公如晋。<br/><br/>　　十有三年，春，公至自晋。<br/><br/>　　夏，取诗。诗者何？邾娄之邑也。曷为不系乎邾娄？讳亟也。讳背萧鱼之会亟。取诗，二传作“邿”。亟，去冀反，注同。背，音佩。<br/><br/>　　[疏]“夏取诗”者。<br/><br/>　　○解云：正本皆作“邿”字。有作“诗”字者，误。○“诗者何”。<br/><br/>　　○解云：欲言其国，曾来未有；欲言其邑，又不系国，故执不知问。<br/><br/>　　○注“讳背”至“会亟”。<br/><br/>　　○解云：正以上十一年萧鱼之会，邾娄在其间，如此解。<br/><br/>　<br/><br/>　　秋，九月，庚辰，楚子审卒。○冬，城防。<br/><br/>　　十有四年，春，王正月，季孙宿、叔老会晋士匄、齐人、宋人、卫人、郑公孙囆、曹人、莒人、邾娄人、滕人、薛人、杞人、小邾娄人，会吴于向。月者，危刺诸侯委任大夫交会彊夷，臣日以强，三年之后，君若赘旒然。○囆，敕迈反，二传作“虿”。向，舒亮反。缀流，知锐反，又作丁棁反，一本作“赘旒”。<br/><br/>　　[疏]注“三年之后，君若赘旒然”<br/><br/>　　○解云：即下十六年春，“三月，公会晋侯”以下“于溴梁。戊寅，大夫盟”，传云“诸侯皆在是，其言大夫盟何？信在大夫也。何言乎信在大夫也。曷为遍剌天下之大夫？君若赘旒然”，彼注云“旒，旂旒。赘，系属之辞”，“以旂旒喻者，为下所执持东西”者也。<br/><br/>　<br/><br/>　　二月，乙未，朔，日有食之。是后卫侯为彊臣所逐出奔。溴梁之盟，信在大夫。<br/><br/>　　[疏]注“是后卫”至“大夫”。<br/><br/>　　○解云：彊臣，谓孙甯矣。云溴梁之盟，信在大夫者，在下十六年春，乡巳引之讫。<br/><br/>　<br/><br/>　　夏，四月，叔孙豹会晋荀偃、齐人、宋人、卫北宫结、郑公孙囆、曹人、莒人、邾娄人、滕人、薛人、杞人、小邾娄人伐秦。<br/><br/>　　已未，卫侯衎出奔齐。日者，为孙氏、甯氏所逐，后甯氏复纳之，出纳之者同，当相起，故独日也。不书孙甯逐君者，举君绝为重，见逐说在二十七年。○复，扶又反。<br/><br/>　　[疏]“叔孙豹会晋荀者”。<br/><br/>　　○解云：旧本作“荀偃”。若作“荀罃”者，误。<br/><br/>　　○注“日者”至“日也”。<br/><br/>　　○解云：凡诸侯出奔之例，大国书月，重乖离之祸；小国书时，即桓十五年“五月，郑伯罕出奔蔡”；昭三年冬，“北燕伯款出奔齐”之属是也。今此书日，故须解之。为孙氏、甯氏所逐者，下二十七年传云“卫甯殖与孙林父逐卫侯而立公孙剽”是也。知后甯氏复纳者，亦彼传文，甯殖已死，其子甯喜纳之也。云出纳之者同，当相起，故独日也者，欲见其出纳之者同，故出入皆书，见其一家之事。其入书日之经，即下二十六年二月，“甲午，卫侯衎复归于卫”是也。云举君绝为重者，谓书衎之名，见其当绝，不合为诸侯。云见逐说在二十七年者，谓下二十七年夏，“卫侯之弟鱄出奔晋”之下，传具道见逐之由也。<br/><br/>　<br/><br/>　　莒人侵我东鄙。<br/><br/>　　秋，楚公子贞帅师伐吴。<br/><br/>　　冬，季孙宿会晋士匄、宋华阅、卫孙林父、郑公孙囆、莒人、邾娄人于戚。○阅，音悦。<br/><br/>　　十有五年，春，宋公使向戍来聘。○戊，音恤。二月，已亥，及向戍盟于刘。<br/><br/>　　刘夏逆王后于齐。刘夏者何？天子之大夫也。刘者何？邑也。其称刘何？据宰渠伯纠系官。○刘夏，户雅反。<br/><br/>　　[疏]“刘夏者何”。<br/><br/>　　○解云：欲言王臣，文不言爵；欲言诸侯臣，而逆王后，故执不知问。○“刘者何”。<br/><br/>　　○解云：欲言官名，经典未有；欲言非官，与宰咺文相值，故执不知问。<br/><br/>　　○注“据宰渠伯纠系官”者。即桓四年“夏，天王使宰渠伯纠来聘”是也。<br/><br/>　<br/><br/>　　以邑氏也。诸侯入为天子大夫，不得氏国称本爵，故以所受采邑氏，称子。所谓采者，不得有其土地人民，采取其租税尔。《礼记·王制》曰：天子三公之田视公侯，卿视伯，视夫视子男，元士视附庸。称子者，参见义。顾为天子大夫，亦可以见诸侯不生名，亦可以见爵，亦可以见大夫称，传曰“天子大夫”是也。不称刘子而名者，礼，逆王后当使三公，故贬去大夫，明非礼也。○采邑，七代反，下“谓采”同。租税，子奴反；下舒锐反。见义，贤遍反，下同。大夫称，尺证反。去，起吕反。<br/><br/>　　[疏]注“诸侯”至“称子”。<br/><br/>　　○解云：知刘夏是诸侯，入为天子大夫者，正以卒葬并书，即定四秋七月，“刘卷卒”，“葬刘文公”是也。若直为大夫者，假令书卒，不录其葬，即文三年“夏，五月，王子虎卒”，经无葬文是也。言不得氏国称本爵者，谓不得氏本国，不得称本爵也。其本国本爵，今史文无记，不可以指知也。言故以所受采邑氏，称子者，即刘子、尹子、单子之属是也。言其常文然，不谓此经得称子矣。<br/><br/>　　○注“礼记”至“附庸”。<br/><br/>　　○解云：《公羊》之义，天子圻内不封诸侯，故如此解，即引《王制》以证之，与《左氏》、《穀梁》之义异。若然，案《王制》下文云：“天子之县内，方百里之国九，七十里之国二十有一，五十里之国六十有三，凡九十三国。名山大泽不以朌，其馀以禄士，以为间田。”郑氏云：“大国九者，三公之田三，为有致仕者副之为六也；其馀三，待封王之子弟。次国二十一者，卿之田六，亦为有致仕者副之为十二；又三为三孤之田，其馀六，亦待封王之子弟。小国六十三，大夫之田二十七，亦为有致仕者副之为五十四；其馀九，亦以待封王之子弟。三孤之田不副者，以其无职，佐公论道耳，虽其致仕，犹可即而谋焉。”以此言之，天子圻内九十三国。言天子圻内不封诸侯者，谓采地以为国，比圻外诸侯田，自采取其税租而已，不得取即有其人民，身没之后，子孙不世，不得以诸侯难之。<br/><br/>　　○注“称子”至“是也”。<br/><br/>　　○解云：参读为二三之三也。言凡诸侯入为天子大夫所以称子者，三种见义，何者？正欲顾其为天子大夫。其称子所以得三见义者：一则可以见诸侯不生名，故曰子；一则可以见其本爵，何者？是圻外诸侯，容其称爵，虽不得正称其本爵，亦得称子以见之；一则可以见大夫称，故曰参见义也。言传曰天子大夫是也者，即上传云“刘夏者何？天子之大夫也”是也。<br/><br/>　　○注“不称”至“非礼也”。<br/><br/>　　○解云：桓八年冬十月，“祭公来，遂逆王后于纪”，传云“祭公者何？天子之三公也”，何氏云“婚礼成於伍：先纳采、问名、纳吉、纳徵、请期，然后亲迎。时王者遣祭公来，使鲁为媒，可则因用鲁往迎之。不复成礼，疾王者不重妃匹，逆天下之母，若逆婢妾，将谓海内何哉？故讥之”。其注并引亲迎言之，则知何氏以为天子亲迎，是以《异义》“《公羊》说”云“天子至庶人皆亲迎，所以重婚礼也”者是。何此注云“礼，逆王后当使三公”者，盖谓有故之时，或者何氏此注云“礼，逆王后当使三公”，即知何氏之意，以为不亲迎，与桓八年注云“婚礼成於五”云云，“然后亲迎”者，欲道士婚礼亲迎之前，仍有此五礼，于时王者不行，不谓解天子亲迎也。又言疾王者不重妃匹云云者，正谓疾时王不行五礼，不谓责亲迎。而《异义》“《公羊》说”云“天子亲迎”者，彼是章句家说，非何氏之意也。云故贬去大夫，明非礼也者，谓子是大夫之称。今贬而去之，故曰贬去大夫也。去其大夫正称，非礼明矣，故云贬去大夫，明非礼也。<br/><br/>　<br/><br/>　　外逆女不书，此何以书？过我也。明鲁当共送迎之礼。○过，古禾反。共，音恭。<br/><br/>　　夏，齐侯伐我北鄙，围成。俱犯萧鱼。此不月，十二年月者，疾始可知。<br/><br/>　　[疏]注“俱犯”至“可知”。<br/><br/>　　○解云：即十二年“三月，莒人伐我东鄙，围台”，传云“邑不言围，此其言围何？伐而言围者，取邑之辞也”，彼注云“不直言取邑者，深耻中国之无信也。前九年伐得郑，同盟于戏。楚伐郑不救，卒为郑所背，中国以弱，蛮荆以强，兵革亟作。萧鱼之会，服郑最难，不务长和亲，复相贪犯，故讳而言围以起之。月者，加责之”。然则今“齐侯伐我北鄙，围成”者，亦是取邑之辞，但深耻诸夏之无信，故言围以起之。然则齐侯不务长和亲，复相贪犯，背萧鱼约，而特不月者，疾始可知也。<br/><br/>　<br/><br/>　　公救成，至遇。其言至遇何？据季孙宿救台不言所至。<br/><br/>　　[疏]注“据季”至“所至”。<br/><br/>　　○解云：即上十二年春，“季孙宿帅师救台，遂入运”是也。<br/><br/>　<br/><br/>　　不敢进也。兵不敌，不敢进也。不言止次，如公次于郎以剌之者，量力不责重民也，故与至携同文。封内兵书者，为不进张本。○携，户圭反，又囚兖反。为，于伪反。<br/><br/>　　[疏]注“不言”至“民也”云云。<br/><br/>　　○解云：庄三年“公次于郎”，传云“其言次于郎何？剌欲救纪而后不能也”。彼注云“恶公既救人，辟难道还，故书其止次以起之”是也。正以此量力不责之，则知庄公三年者，力能救之而不敢救，故剌之。云故与至巂同文者，僖二十六年春，“公追齐师至巂，弗及”是也。然则彼言至巂，此言至遇，故言与至巂同文。彼下注云“国内兵不书，而举地者，善公齐师去则止，不远劳百姓，过复取胜，得用兵之节，故详录之”，即襄公知力不能敌，不忍战杀其民，至遇则止，亦得用兵之宜，故与之同文。<br/><br/>　　○注“封内”云云。<br/><br/>　　○解云：定八年传云“公敛处父帅师而至”，经不书之，则知封内之兵例不书也。今此公救成，亦是封内之兵，书之者，正为至遇张本也。至遇者，是不进之文，故言此也。<br/><br/>　<br/><br/>　　季孙宿、叔孙豹帅师城成郛。○郛，芳夫反。<br/><br/>　　秋，八月，丁巳，日有食之。是后溴梁之盟，信在大夫，齐、蔡、莒、吴、卫之祸，遍满天下。<br/><br/>　　[疏]注“是后”至“大夫”。<br/><br/>　　○解云：在下十六年春。<br/><br/>　　○注“齐蔡”至“天下”。<br/><br/>　　○解云：下二十五年“夏，五月，乙亥，齐崔杼弑其君光”，冬十二月“吴子谒伐楚，门于巢卒”；二十六年春，“二月，辛卯，卫甯喜弑其君剽”；二十九年夏五月，“阍弑吴子馀祭”；三十年“夏，四月，蔡世子般弑其君固”；三十一年“冬，十有一月，莒人弑其君密州”，事不次者，意及则言，不必见义也。<br/><br/>　<br/><br/>　　邾娄人伐我南鄙。<br/><br/>　　冬，十有一月，癸亥，晋侯周卒。○周，一本作“雕”。<br/><br/>　　十有六年，春，王正月，葬晋悼公。<br/><br/>　　三月，公会晋侯、宋公、卫侯、郑伯、曹伯、莒子、邾娄子、薛伯、杞伯、小邾娄子于湨梁。○湨，本又作“狊”，古阒反。戊寅，大夫盟。诸侯皆在是，其言大夫盟何？据葵丘之盟诸侯皆在，有大夫，不言大夫盟。<br/><br/>　　[疏]“公会晋侯”以下“于溴梁”者。<br/><br/>　　○解云：《尔雅·释地》云“梁莫大于溴梁”，孙氏曰：“梁，水桥也”，《音义》云“湨水出河内轵县东南，至温入河”是也。<br/><br/>　　○注“据葵丘之盟”者。<br/><br/>　　○解云：在僖九年。其经云“夏，公会宰周公、齐侯、宋子”以下“于葵丘”，”九月，戊辰，诸侯盟于葵丘”，案彼经传云，不见有大夫之盟文，唯有僖十五年“三月，公会齐侯、宋公”以下，“盟于牡丘，遂次于匡。公孙敖率师及诸侯之大夫救徐”。然则牡丘之盟，即有大夫可知。此注云“葵丘之盟”者，误也，宜为“牡丘”字矣。信在大夫也者，言其信任在于大夫。<br/><br/>　<br/><br/>　　信在大夫也。故书大夫盟，不言诸侯之大夫者，起信在大夫。<br/><br/>　　[疏]注“不言诸侯之大夫者，起信在大夫”。<br/><br/>　　○解云：欲决上三年鸡泽之会，经云及诸侯之大夫也。<br/><br/>　<br/><br/>　　何言乎信在大夫？据上三年戊寅不起<br/><br/>　　[疏]注“据上”至“不起”。<br/><br/>　　○解云：即上三年鸡泽之会，经云“戊寅，叔孙豹及诸侯之大夫，及陈袁侨盟”，连言诸侯，是其不起之文。而言上戊寅不起者，欲道今此戊寅起之，二经皆言戊寅，故得相对为上下也。<br/><br/>　<br/><br/>　　徧剌天下之大夫也。曷为徧剌天下之大夫？据戊寅不剌之。○徧剌者，音遍，下及下注同。<br/><br/>　　[疏]注“据戊寅不剌之”。<br/><br/>　　○解云：不复言上戊寅者，上已言之，从可知省文。<br/><br/>　<br/><br/>　　君若赘旒然。旒，旂旒。赘，系属之辞，若今俗名就婿为赘婿矣。以旂旒喻者，为下所执持东西。旒者，其数名。《礼记·玉藻》曰：“天子旂十有二旒，诸侯九，卿大夫七，士五。”不言诸侯之大夫者，明所剌者非但会上大夫，并偏剌天下之大夫。不殊内大夫者，欲一其文，见恶同也。至此所以徧剌之者，萧鱼之会，服郑最难，诸侯劳倦，莫肯复出，而大夫常行，三委于臣而君遂失权，大夫故得信任，在故孔子曰“唯器与名，不可以假人”。不重出地者，与三年鸡泽大夫盟同义。○赘，章锐反，本又作“缀”，丁卫反，又丁劣反，系属也。旒，音留，本又作“流”，旌旗之旒。属，音烛。见恶，贤遍反。难，乃旦反。复，扶又反。重，直用反。<br/><br/>　　[疏]注“若今俗名就婿为赘婿矣”。<br/><br/>　　○解云：亦是妻所持挈，故名之云尔。<br/><br/>　　○注“礼记玉藻”。<br/><br/>　　○解云：案今《礼记·玉藻》即无此文，唯《礼说稽命徵》及《含文嘉》皆云“天子旗九刃，十二旒，曳地；诸侯七刃，九旒，齐轸；卿大夫五刃，七旒齐较；士三刃，五旒，齐首”，而言《玉藻》，误也。云“不言”至“大夫”者。注己云“不言诸侯之大夫者”，起信在大夫。今又言此者，谓不言诸侯之大夫有两种之义，非但起信在大夫，明徧剌天下之大夫也。云不殊内大夫者，欲一其文，见恶同也者，欲道上三年鸡泽之会，殊叔孙豹不一其文者，非唯彼大夫之过，豹恶亦可见故也。云诸侯劳倦，莫肯复出，而大夫常行，三委于臣而君遂失实权，大夫故得信在者，谓上十一年萧鱼之会以来，十四年春，“季孙宿、叔老会晋士匄”以下“于向”，夏，“叔孙豹会晋荀偃”以下“伐秦”，“冬，季孙宿会晋士匄”以下“于戚”之属，是诸侯不出，大夫常行也。云故孔子曰“唯器与名，不可以假人”者，《家语》文。成二年《左传》亦有此言。云不重出地者，与三年鸡泽大夫盟同义者，即上注云“不重出地，有诸侯在，臣系君，故因上地”是也。<br/><br/>　<br/><br/>　　晋人执莒子、邾娄子以归。录以归者，甚恶晋。有罪无罪，皆当归京师，不得自治之。○恶，乌路反。<br/><br/>　　[疏]注“录以”至“治之”。<br/><br/>　　○解云：称人以执非伯讨，己是晋之恶也。复言以归，不决於天子，又是其恶，故其录以归者，甚恶晋矣。<br/><br/>　<br/><br/>　　齐侯伐我北鄙。<br/><br/>　　夏，公至自会。<br/><br/>　　五月，甲子，地震。是时湨梁之盟，政在臣下，其后叛臣二，弑君五，楚灭舒鸠，齐侯袭莒，乖离出奔，兵事最甚。<br/><br/>　　[疏]注“其后叛臣二者”。<br/><br/>　　○解云：即下二十三年夏，“晋栾盈复入于晋，入于曲沃”；二十六年春，“卫孙林父入于戚以叛”是也。云弑君五者，即下二十五年夏，“齐崔杼弑其君光”；二十六年春，“卫甯喜弑其君剽”；二十九年夏，“阍弑吴子馀祭”；三十年夏，“蔡世子般弑其君固”；三十一年冬，“莒人弑其君密州”之属是也。云楚灭舒鸠者，即下二十五年秋，“楚屈建帅师灭舒鸠”是也。云齐侯袭莒者，在下二十三年冬。云乖离出奔者，即下十七年，“宋华臣出奔陈”；二十年“蔡公子履”、“陈侯之弟光，出奔楚”之属也。<br/><br/>　<br/><br/>　　叔老会郑伯、晋荀偃、卫甯、殖宋人伐许。<br/><br/>　　[疏]“叔老会郑伯、晋荀偃”。<br/><br/>　　○解云：正本作荀偃，若有作“荀罃”者，误矣。<br/><br/>　<br/><br/>　　秋，齐侯伐我北鄙，围成。<br/><br/>　　大雩。先是伐许，齐侯围成，动民之应。<br/><br/>　　冬，叔孙豹如晋。<br/><br/>　　十有七年，春，王二月，庚午，邾娄子瞷卒。○瞷，音闲，或下奸反，《左氏》作“牼”。。<br/><br/>　　宋人伐陈。<br/><br/>　　夏，卫石买帅师伐曹。秋，齐侯伐我北鄙，围洮。○洮，他刀反，《左氏》作“桃”。。<br/><br/>　　齐高厚帅师伐我北鄙，围防。<br/><br/>　　九月，大雩。比年仍见围，不暇恤民之应。宋华臣出奔陈。<br/><br/>　　冬，邾娄人伐我南鄙。<br/><br/>　　十有八年，春，白狄来。<br/><br/>　　白狄者何？夷狄之君也。何以不言朝？不能朝也。○言朝，直遥反，下同。<br/><br/>　　[疏]“白狄者何”。<br/><br/>　　○解云：欲言其君，经不书朝；欲言其臣，不见名氏，故执不知问。<br/><br/>　<br/><br/>　　夏，晋人执卫行人石买。<br/><br/>　　秋，齐师伐我北鄙。<br/><br/>　　冬，十月，公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子同围齐。曹伯负刍卒于师。<br/><br/>　　楚公子午帅师伐郑。<br/><br/>　　十有九年，春，王正月，诸侯盟于祝阿。下有执，不日者，善同伐齐，故褒与信辞。○祝阿，二传作“祝柯”。<br/><br/>　　[疏]“下有”至“信辞”。<br/><br/>　　○解云：《公羊》之义，不信者日。今上文同盟，下即执邾娄子，是为不信，而不日者，褒与信辞故也。<br/><br/>　<br/><br/>　　晋人执邾娄子，公至自伐齐。此同围齐也，何以致伐？据诸侯围许致围。<br/><br/>　　[疏]注“据诸侯围许致围者”。<br/><br/>　　○解云：即僖二十八年冬，“诸侯遂围许”；二十九年，公至自围许”是也。<br/><br/>　<br/><br/>　　未围齐也。故致伐起。未围齐，则其言围齐何？抑齐也。曷为抑齐？据侵蔡伐楚犹不抑。<br/><br/>　　[疏]注“据侵”至“不抑”。<br/><br/>　　○解云：即僖四年“春，王正月，公会齐侯”以下“侵蔡，蔡溃”，“遂伐楚”是也。言犹不抑者，正以楚为彊夷，数害诸侯，论深浅，甚於齐矣，犹不抑之，故以为难也。<br/><br/>　<br/><br/>　　为其亟伐也。或曰为其骄蹇，使其世子处乎诸侯之上也。以下葬略，或说是也。亟伐者，并数尔。加围者，明当从灭死二等，夺其爵土。○为其，于伪反，下同。亟，去冀反，注同。骄蹇，纪桥反，本又作“桥”；下纪辇反。并数，必正反；下所主反，下“数年”同。<br/><br/>　　[疏]“或曰为其”至“上也”。<br/><br/>　　○解云：即上十一年夏，“公会晋侯”以下“伐郑”之时，齐世子光在於莒子之上之属是也。<br/><br/>　　○注“以下”至“是也”。<br/><br/>　　○解云：下葬略者，即下文“冬，葬齐灵公”，注云“不月者，抑其父，嫌子可得无过，故夺臣子恩，明光代父从政，处诸侯之上不孝也”者，是正以葬是生者之事，故略其父葬，得恶其子，则知或说近其义也。云亟伐者，并数尔者，即上“围成”、“围洮”、“围防”之属，故言并数尔。必如此解者，正以宣九年“秋，取根牟”，传云“根牟者何？邾娄之邑也。曷为不系乎邾娄？讳亟也”。注云“亟，疾也。属有小君之丧，邾娄子来加礼，未期而取其邑，故讳不系邾娄也”。然则彼言亟者，谓上有小君薨，邾娄来加礼於鲁，未期而伐取邑，背信大疾，故云亟。今此直是频击伐鲁，故云亟，故须解云亟伐者并数尔，以别彼文。<br/><br/>　　○注“加围者”至“爵土”。<br/><br/>　　○解云：据未围而言围，故谓之加也。庄十年传云“觕者曰侵，精者曰伐，战不言伐，围不言战，入不言围，灭不言入，书其重者”。然则用兵之道，灭为最甚，入次之，围次之。今加言围，轻於灭入二等，明不合死，但合黜爵灭土耳。<br/><br/>　<br/><br/>　　取邾娄田，自漷水。其言自漷水何？据齐人取济西田，不言自济水。○漷，火虢反，徐音郭。取济，子礼反，下同。<br/><br/>　　[疏]注“据齐人”至“济水”。<br/><br/>　　○解云：即宣元年夏，“六月，齐人取济西田”是也。<br/><br/>　<br/><br/>　　以漷为竟也。何言乎以漷为竟？据取邑未尝道竟界。漷移也。鲁本与邾娄以漷为竟，漷移入邾娄界，鲁随而有之。诸侯土地，本有度数，不得随水。随水有之，当坐取邑，故云尔。<br/><br/>　　[疏]“漷移也”。<br/><br/>　　○解云：漷移而经不书者，外异故也。然则传每言“外异不书”者，亦据此文也。<br/><br/>　<br/><br/>　　季孙宿如晋。<br/><br/>　　葬曹成公。<br/><br/>　　夏，卫孙林父帅师伐齐。<br/><br/>　　秋，七月，辛卯，齐侯瑗卒。○瑗，于眷反，一音环，二传作“环”。<br/><br/>　　[疏]“齐侯瑗卒”者。<br/><br/>　　○解云：《左氏》、《穀梁》作“环”字也。<br/><br/>　<br/><br/>　　晋士匄帅师侵齐，至穀，闻齐侯卒，乃还。还者何？善辞也。何善尔？大其不伐丧也。此受命乎君而伐齐，则何大乎其不伐丧？据公子买戍不卒戍，言戍遂公意。<br/><br/>　　[疏]“还者何”。<br/><br/>　　○解云：欲言其善，而废君命；欲言其恶，还是善辞，故执不知问。<br/><br/>　　○注“据公”至“公意”。<br/><br/>　　○解云：即僖二十八年春，“公子买戍卫，不卒戍，剌之”，传云“不卒戍者何？不卒戍者，内辞也，不可使往也。不可使往，则其言戍卫何？遂公意也”，彼注云“使臣子不可使，耻深，故讳使若往不卒竟事者，明臣不得壅塞君命”是也。然则公子买不可使往，而经书戍卫以遂公意，以明臣子不得壅塞君命。今此士匄不行君命，而经大之，故以为难也。<br/><br/>　<br/><br/>　　大夫以君命出，进退在大夫也。礼，兵不从中御外，临事制宜，当敌为师，唯义所在。士匄闻齐侯卒，引师而去，恩动孝子之心，服诸侯之君，是后兵寝数年，故起时善之。言乃者，士匄有难重废君命之心，故见之。言至穀者，未侵齐也。言闻者，在竟外。举侵者，张本。○难，乃旦反；见，贤遍反。<br/><br/>　　[疏]注“礼兵”至“张本”。<br/><br/>　　○解云：《司马法》云“阃外之事，将军裁之。”故云礼，用兵之道，不得国中制御于外也。凡为将军之法，必须临事制宜，谓专进退也。当其敌之强弱，而为帅以御之，唯不为非义而己，故言唯义所在。而《老子》云“将军有庙胜之策”者，谓未行之时，先谋於庙，授之斧钺，令有胜功也。既授之斧钺之后，明即自专之义，裁其可否，故是其宜也。云恩动孝子之心，义服诸侯之君者，哀痛其丧，是其恩，故曰恩动孝子之心；依礼而行，是其义，故曰义服诸侯之君也。云是后兵寝数年者，谓自此以后兵事寝伏，数年不起，至二十三年“秋，齐侯伐卫，遂伐晋”，二十四年“冬，楚子、蔡侯、陈侯、许男伐郑”者，始有兵起也。案明年“仲孙遫帅师伐邾娄”，亦是兵，而言数年者，正以鲁与邾娄竟界相近，数相冒犯，非齐、晋之事，故得然解也。云故起时善之者，正以士匄此事实依古礼，但时莫能然，特以为善，故云起时善之。云言乃者，士匄有难重废君命之心，故见之者，正以宣八年传云“乃者何？难也”，今又言乃，故以重难解之。而言重者，正以乃难於而，故彼注云“言乃者，内而深；言而者，外而浅”，故此云重难也。云言至穀者，未侵齐也者，上十五年夏，“公救成，至遇”，传云“其言至遇何？不敢进也”。然则彼言至者不进之文，今至穀即闻其丧，明其未行侵，故云言至穀者，未侵齐也。云言闻者，在竟外者，正以古礼，庶人为君齐衰三月，若其入竟，即举而知之，何道闻乎？故如此解也。云举侵者，张本者，若如上说本未入齐，但在竟外闻丧，而言侵者为下张本耳。<br/><br/>　<br/><br/>　　八月，丙辰，仲孙蔑卒。<br/><br/>　　齐杀其大夫高厚。<br/><br/>　　郑杀其大夫公子喜。○喜，二传作“嘉”。<br/><br/>　　[疏]“郑杀”至“子喜”。<br/><br/>　　○解云：《左氏》、《穀梁》作“公子嘉”也。<br/><br/>　<br/><br/>　　冬，葬齐灵公。不月者，抑其父，嫌子可得无过，故夺臣子恩，明光代父从政，处诸侯之上，不孝也。<br/><br/>　　[疏]注“不月”至“不孝也”。<br/><br/>　　○解云：正以卒日葬月，终于《春秋》，为大国之例，今葬不书月，故须解之。言抑其父者，即上十九年传云“未围齐，则言其围齐何？抑齐也。曷为抑齐？为其亟伐也。或曰为其骄蹇，使其世子处乎诸侯之上也”是也。言嫌子可得无过者，正以明王之制，父子兄弟罪不相兼故也，故夺臣子恩者，正以葬是生者之事，故略其父葬，不书其月，可以夺臣子恩也。言明光代父从政，处诸侯之上，不孝也者，正以孝子之道，见父母不义之事，不合从父之命，处其人君之上，焉得为孝乎？故去其父葬月以见之。<br/><br/>　<br/><br/>　　城西郛。言西郛者，据都城录道东西。<br/><br/>　　叔孙豹会晋士匄于柯。○柯，古河反。<br/><br/>　　城武城。<br/><br/>　　二十年，春，王正月，辛亥，仲孙遫会莒人盟于向。○遫，音逸。夏，六月，庚申，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子盟于澶渊。○澶，市然反。<br/><br/>　　秋，公至自会。<br/><br/>　　仲孙吋帅师伐邾娄。<br/><br/>　　蔡杀其大夫公子燮。<br/><br/>　　蔡公子履出奔楚。<br/><br/>　　陈侯之弟光出奔楚。为二庆所谮，还在二十三年。○弟光，《左氏传》作“弟黄”。<br/><br/>　　[疏]注“为二庆”至“三年”。<br/><br/>　　○解云：即下二十三年经云“陈杀其大夫庆虎及庆寅。陈侯之弟光，自楚归于陈”，注云“前为二庆所谮出奔楚，楚人治其罪，陈人诛二庆，反光，故言归。宋大夫山谮华元贬之，而今此不贬者，杀二庆而光归，谮光可知”者，即其义也。<br/><br/>　<br/><br/>　　叔老如齐。<br/><br/>　　冬，十月，丙辰，朔，日有食之。自溴梁之盟，臣恣日甚，故比年日食。<br/><br/>　　[疏]注“自溴”至“日食”。<br/><br/>　　○解云：自上十六年溴梁之盟，信在大夫以来，臣之放恣，日日甚矣。言比年日食，即下二十一年秋，“九月，庚戌，朔，日有食之。冬，十月，庚辰，朔，日有食之”，二十三年“春，王二月，癸酉，朔，日有食之”是也。<br/><br/>　<br/><br/>　　季孙宿如宋。<br/><br/>　　二十有一年，春，王正月，公如晋。月者，溴梁之盟后，中国方乖离，善公独能与大国。<br/><br/>　　[疏]注“月者”至“大国”。<br/><br/>　　○解云：正以朝聘例时，故如此解。<br/><br/>　<br/><br/>　　邾娄庶其以漆、闾丘来奔。邾娄庶其者何？邾娄大夫也。邾娄无大夫，此何以书？据快无氏。○漆，音七。闾，力於反。怏，苦夬反。<br/><br/>　　[疏]“邾娄庶其者何”。<br/><br/>　　○解云：欲言其君，经不书爵；欲言其大夫，邾娄无大夫，故执不知问。<br/><br/>　　○注“据快无氏”。<br/><br/>　　○解云：即昭二十七年冬，“邾娄快来奔”，是其无氏，即不合书见之义。问者，见快不书氏，知邾娄无大夫，既无大夫，何以特书庶其乎？故难之。然案下二十三年“夏，邾娄鼻我来奔”，何故不据鼻我，而要以据快者？正以鼻我以二字为称，嫌鼻我为字，若其据之，於义不明，故知此注也。<br/><br/>　<br/><br/>　　重地也。恶受叛臣邑，故重而书之。不言叛者，举地言奔，则鲁坐受与庶其叛两明，故省文也。○恶，乌路反。<br/><br/>　　夏，公至自晋。<br/><br/>　　秋，晋栾盈出奔楚。<br/><br/>　　九月，庚戌，朔，日有食之。<br/><br/>　　冬，十月，庚辰，朔，日有食之。<br/><br/>　　曹伯来朝。<br/><br/>　　公会晋侯、齐侯、宋公、卫侯、郑伯、曹伯、莒子、邾娄子于商任。○任，音壬。<br/><br/>　　十有一月，庚子，孔子生。时岁在已卯。○庚子孔子生，传文上有十月庚辰，此亦十月也；一本作“十一月庚子”，又本无此句。<br/><br/>　　[疏]“十有一月，庚子，孔子生”。<br/><br/>　　○解云：《左氏》经无此言，则《公羊》师从后记之。<br/><br/>　　○注“时岁在己卯”者。<br/><br/>　　○解云：何氏自有长历，不得以《左氏》难之。<br/><br/>　<br/><br/>　　二十有二年，春，王正月，公至自会。月者，危公。前彊随漷有邾娄地，又受其叛臣邑，而今与会，不於上会月者，与日食同月，不得复见。○与，音预。见，贤遍反。<br/><br/>　　[疏]注“月者，危公”者。<br/><br/>　　○解云：正以凡致例时，故如此解。云前彊随漷有邾娄地者，即上十九年春，“取邾娄田，自漷水”是也。云又受其叛臣邑者，即上二十一年春，“邾娄庶其以漆闾丘来奔”是也。云不於上会云云者，言所以不於上商任会时书月以见危者，正以与上“冬，十月，庚辰，朔，日有食之”，同在十月，不得见此义，是以於此危。<br/><br/>　<br/><br/>　　夏，四月。<br/><br/>　　秋，七月，辛酉，叔老卒。<br/><br/>　　冬，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于沙随。公至自会。<br/><br/>　　楚杀其大夫公子追舒。<br/><br/>　　二十有三年，春，王二月，癸酉，朔，日有食之。<br/><br/>　　三月，已巳，杞伯匄卒。○匄，古害反。<br/><br/>　　夏，邾娄鼻我来奔。邾娄鼻我者何？邾娄大夫也。邾娄无大夫，此何以书？以近书也。以奔无他义，知以治近升平书也。所传闻世，见治始起，外诸夏，录大略小，大国有大夫，小国略称人；所闻之世，内诸夏，治小如大，廪廪近升平，故小国有大夫，治之渐也。见於邾娄者，自近始也。独举一国者，时乱实未有大夫，治乱不失其实，故取足张法而已。○鼻我，二传作“畀我”。以治，直吏反。下“见治”、“治之渐”同。近升平，附近之近，下“近升”同。传，直专反。见治，贤遍反，下同。<br/><br/>　　[疏]“邾娄鼻我者何”。<br/><br/>　　○解云：已解於上。○“以近书也”者。<br/><br/>　　○解云：以其治近於升平，故复书之。<br/><br/>　　○注“以奔”至“而已”。<br/><br/>　　○解云：庄二十四年冬，“曹羁出奔”之下，传云“曹无大夫，此何以书？贤也。何贤乎曹羁”，“三谏不从，遂去之，故君子以为得君臣之义也”。然则曹羁得谏义，是以书之。上二十一年，邾庶其之奔，传云“邾娄无大夫，此何以书？重地也”；昭五年“夏，莒牟夷以牟娄及防兹来奔”，传云“此何以书？重地也”，然则庶其、牟夷皆以重地故书，悉非常例。今此鼻我无三谏之善，无盗土之恶，直奔而已，更无它义，而得书见，知以治近升平之故也。云见於邾娄者，自近始也者，正以地接于鲁，故先治之也。云治乱不失其实，故取足张法而已者，言孔子作《春秋》，欲以拨乱世，多举小国悉有大夫，则恐文害其理，故曰治乱不失其实也。今鼻我更无他义而得书见，明其张三世之法，故曰取足张法而已。<br/><br/>　<br/><br/>　　葬杞孝公。<br/><br/>　　陈杀其大夫庆虎及庆寅。<br/><br/>　　陈侯之弟光，自楚归于陈。前为二庆所谮，出奔楚，楚人治其罪，陈人诛二庆，反光，故言归。宋大夫山谮华元贬，此不贬者，杀二庆而光归，谮光可知。○谮，侧鸠反。<br/><br/>　　[疏]注“前为”至“言归”。<br/><br/>　　○解云：在上二十年秋。云故言归者，正以归者出入无恶之文故也。云宋大夫山谮华元贬者，即成十五年秋，宋华元出奔晋宋。华元自晋归于宋。宋杀其大夫山”，何氏云“不氏者，见杀在华元归后，嫌直自见杀者，故贬之明以谮华元故”。今此杀二庆之后光乃归，归者出入无恶之文，则知谮光明矣。<br/><br/>　<br/><br/>　　晋栾盈复人于晋，入于曲沃。曲沃者何？晋之邑也。其言入于晋入于曲沃何？据当举重。○复入，扶又反，注同。<br/><br/>　　[疏]“曲沃者何”。<br/><br/>　　○解云：欲言晋邑，理当举重；欲言非晋邑，系晋言之，故执不知问。<br/><br/>　<br/><br/>　　栾盈将入晋，晋人不纳，由乎曲沃而入也。栾盈本欲入晋絪大夫位，晋人不纳，更入於曲沃，得其士众以入晋国，曲沃大夫当坐，故复言入。篡大夫位例时。<br/><br/>　　[疏]注“栾盈本”至“例时”。<br/><br/>　　○解云：复入者，出无恶之文，故知其入欲有所篡也。不直言入，又无叛文，故知不篡君位也。其恶之文，不系於篡君，故知止欲篡大夫也。云曲沃大夫当坐，故复言入者。正以入者，出入恶之文，而人于曲沃，故知从晋乡曲沃之时，有罪明矣。曲沃大夫受纳有罪之人，故云当坐。《春秋》欲见此义，故不举重，复书入于曲沃矣。云篡大夫位例时者，正以经书夏，故知例时，昭二十一年夏，“宋华亥、向甯、华定自陈入于宋南里以畔”；定十一年“秋，宋乐世心自曹入于萧”之属皆是也。<br/><br/>　<br/><br/>　　秋，齐侯伐卫，遂伐晋。<br/><br/>　　八月，叔孙豹帅师救晋，次于雍渝。曷为先言救而后言次？据次于聂北救邢。○渝，羊朱反，《左氏》作“榆”。聂，女辄反。<br/><br/>　　[疏]注“据次”至“救邢”。<br/><br/>　　○解云：即僖元年春，“齐师、宋师、曹师次于聂北，救邢”是也。<br/><br/>　<br/><br/>　　先通君命也。恶其不遂君命而专止次，故先通君命言救。○恶，乌路反。<br/><br/>　　已卯，仲孙遬卒。<br/><br/>　　冬，十月，乙亥，臧孙纥出奔邾娄。○纥，恨发反。<br/><br/>　　晋人杀栾盈。曷为不言杀其大夫？据篡得大夫之位。<br/><br/>　　[疏]注“据篡”至“之位”。<br/><br/>　　○解云：正以夏已入晋，冬乃杀之。传又云“曷为不言杀其大夫”，故知篡得大夫之位矣。<br/><br/>　<br/><br/>　　非其大夫也。明非君所置，不得为大夫。无大夫文而杀之称人者，从讨贼辞，大其除乱也。<br/><br/>　　[疏]注“明非”至“乱也”。<br/><br/>　　○解云：《公羊》之例，大夫自相杀称人，即文九年“晋人杀其大夫先都”之属是。今无大夫之文称人者，欲从“卫人杀州吁”，“齐人杀无知”之属，是讨贼之辞故也。实非篡而作讨贼之辞者，大其除乱也。<br/><br/>　<br/><br/>　　齐侯袭莒。<br/><br/>　　二十有四年，春，叔孙豹如晋。<br/><br/>　　仲孙羯帅师侵齐。○仲孙偈，本又作“褐”，亦作“羯”，同，居羯反。<br/><br/>　　夏，楚子伐吴。<br/><br/>　　秋，七月，甲子，朔，日有食之。既。是后楚灭舒鸠，齐崔杼、卫甯喜弑其君。<br/><br/>　　[疏]注“是后”至“其君”。<br/><br/>　　○解云：二十五年秋，“楚屈建帅师灭舒鸠”；二十五年夏，“齐崔杼弑其君光”；二十六年春，“卫甯喜弑其君剽”是也。<br/><br/>　<br/><br/>　　齐崔杼帅师伐莒。○大水。前此叔孙豹救晋，仲孙羯侵齐，此兴师众，民怨之所生。<br/><br/>　　八月，癸巳，朔，日有食之。与甲子同。<br/><br/>　　[疏]注“与甲子同”。<br/><br/>　　○解云：在上七月也。<br/><br/>　<br/><br/>　　公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。○陈仪，二传作“夷仪”，二十五年同。<br/><br/>　　冬，楚子、蔡侯、陈侯、许男伐郑。<br/><br/>　　公至自会。<br/><br/>　　陈针宜咎出奔楚○咸，本又作“针”，其廉反。咎，其九反。<br/><br/>　　叔孙豹如京师。<br/><br/>　　大饥。有死伤曰大饥，无死伤曰饥。<br/><br/>　　[疏]“于陈仪”。《左氏》与《穀梁》作“夷仪”。<br/><br/>　　○注“有死伤曰大饥”。<br/><br/>　　○解云：正以诸经直言饥，此加大故也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10197.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10199.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

