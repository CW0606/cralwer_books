<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉书》正文_志第二十五 百官二_范晔作品 - 维普阅读网</title>
<meta name="keywords" content="后汉书,后汉书原文,后汉书阅读,志第二十五 百官二全文,范晔作品" />
<meta name="description" content="后汉书原文阅读,志第二十五 百官二全文在线阅读,范晔作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-653-8086.html";
var nextpage="novel-read-653-8088.html";
var indexpage = "novel-chapter-653.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-653.html">后汉书</a></strong>
<strong><a href="novel-chapter-653.html">后汉书目录</a></strong>
<span>志第二十五 百官二</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-653-8086.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>志第二十五 百官二</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=范晔&amp;searchsubmit=yes"  target="_blank">范晔</a><span class="divide">|</span>发布时间：2014-10-18 19:46:51<span class="divide">|</span></p>
<div class="page-body">
<div class="page-content">
<p>　太常　光禄勋　卫尉　太仆　廷尉　大鸿胪<br/><br/>　　太常，卿一人，中二千石。卢植《礼》注曰：“如大乐正。”本注曰：掌礼仪祭祀，每祭祀，先奏其礼仪；及行事，常赞天子。《汉旧仪》曰：“赞飨一人，秩六百石，掌赞天子。”每选试博士，奏其能否。大射、养老、大丧，皆奏其礼仪。每月前晦，察行陵庙。《汉官》曰：“员吏八十五人，其十二人四科，十五人佐，五人假佐，十三人百石，十五人骑吏，九人学事，十六人守学事。”臣昭曰：凡《汉官》所载列职人数，今悉以注，虽颇为繁，盖《周礼》列官，陈人役于前，以为民极，寔观国制，此则宏模不可阙者也。丞一人，比千石。卢植《礼》注曰：“如小乐正。”本注曰：掌凡行礼及祭祀小事，总署曹事。《汉旧仪》曰：“丞举庙中非法者。”其署曹掾史，随事为员，诸卿皆然。<br/><br/>　　太史令一人，六百石。本注曰：掌天时、星历。凡岁将终，奏新年历。凡国祭祀、丧、娶之事，掌奏良日及时节禁忌。凡国有瑞应、灾异，掌记之。《汉官》曰：“太史待诏三十七人，其六人治历，三人龟卜，三人庐宅，四人日时，三人《易》筮，二人典禳，九人籍氏、许氏、典昌氏，各三人，嘉法、请雨、解事各二人，医一人。”丞一人。明堂及灵台丞一人，二百石。本注曰：二丞，掌守明堂、灵台。灵台掌候日月星气，皆属太史。《汉官》曰：“灵台待诏四十一人，其十四人候星，二人候日，三人候风，十二人候气，三人候晷景，七人候钟律。一人舍人。”<br/><br/>　　博士祭酒一人，六百石。本仆射，中兴转为祭酒。胡广曰：“官名祭酒，皆一位之元长者也。古礼，宾客得主人馔，则老者一人举酒以祭于地，旧说以为示有先。”博士十四人，比六百石。本注曰：《易》四，施、孟、梁丘、京氏。尚书三，欧阳、大小夏侯氏。《诗》三，鲁、齐、韩氏。《礼》二，大小戴氏。《春秋》二，《公羊》严、颜氏。掌教弟子。国有疑事，掌承问对。本四百石，宣帝增秩。本纪桓帝延熹二年，置秘书监。<br/><br/>　　太祝令一人，六百石。本注曰：凡国祭祀，掌读祝，及迎送神。《汉旧仪》曰：“庙祭，太祝令主席酒。”《汉官》曰：“员吏四十一人，其二人百石，二人斗食，二十二人佐，二人学事，四人守学事，九人有秩。百五十人祝人，宰二百四十二人，屠者六十人。”丞一人。本注曰：掌祝小神事。<br/><br/>　　太宰令一人，六百石。本注曰：掌宰工鼎俎馔具之物。凡国祭祀，掌陈馔具。《汉官》曰：“明堂丞一人，二百石。员吏四十二人，其二人百石，二人斗食，二十三人佐，九人有秩，二人学事，四人守学事。宰二四百四十二人，屠者七十三人，卫士一十五人。”丞一人。<br/><br/>　　大予乐令一人，六百石。本注曰：掌伎乐。凡国祭祀，掌请奏乐，及大飨用乐，掌其陈序。《汉官》曰：“员吏二十五人，其二人百石，二人斗食，七人佐，十人学事，四人守学事。乐人八佾舞三百八十人。”卢植《礼》注曰：“大予令如古大胥。汉大乐律，卑者之子不得舞宗庙之酎。除吏二千石到六百石，及关内侯到五大夫子，取适子高五尺已上，年十二到三十，颜色和，身体修治者，以为舞人。”丞一人。卢植《礼》注曰：“大乐丞如古小胥。”<br/><br/>　　高庙令一人，六百石。本注曰：守庙，掌案行扫除。无丞。《汉官》曰：“员吏四人，卫士一十五人。”<br/><br/>　　世祖庙令一人，六百石。本注曰：如高庙。《汉官》曰：“员吏六人，卫士二十人。”<br/><br/>　　先帝陵，每陵园令各一人，六百石。本注曰：掌守陵园，案行扫除。丞及校长各一人。本注曰：校长，主兵戎盗贼事。应劭曰《汉官名秩》曰：“丞皆选孝廉郎年少薄伐者，迁补府长史、都官令、候司、马。”<br/><br/>　　先帝陵，每陵食官令各一人，六百石。本注曰：掌望晦时节祭祀。《汉官》曰：“每陵食监一人，秩六百石。监丞一人，三百石。中黄门八人，从官二人。”案：食监即是食官令号。<br/><br/>　　右属太常。本注曰：有祠祀令一人，后转属少府。有太卜令，六百石，后省并太史。<br/><br/>　　中兴以来，省前凡十官。案《前书》，十官者，太宰、均官、都水、雍太祝、五畤各一尉也。《东观书》曰：“章帝又置祀令、丞，延平元年省。”<br/><br/>　　光禄勋，卿一人，中二千石。本注曰：掌宿卫宫殿门户，典谒署郎更直执戟，宿卫门户，考其德行而进退之。胡广曰：“勋犹｛门/昏｝也，易曰‘为｛门/昏｝寺’。宦寺，主殿宫门户之职。”郊祀之事，掌三献。《汉官》曰：“员吏四十四人，其十人四科，三人百石，一人斗食，二人佐，六人骑吏，八人学事，十三人守学事，一人官医。卫士八十一人。”丞一人，比千石。<br/><br/>　　五官中郎将一人，比二千石。本注曰：主五官郎。蔡质《汉仪》曰：“中郎解，其府对太学。”五官中郎，比六百石。本注曰：无员。郎年五十以属五官，故曰六百石。五官侍郎，比四百石。本注曰：无员。五官郎中，比三百石。本注曰：无员。凡郎官皆主更直执戟，宿卫诸殿门，出充车骑。唯议郎不在直中。蔡质《汉仪》曰：“三署郎见光禄勋，执板拜；见五官左右将，执板不拜。于三公诸卿无敬。”<br/><br/>　　左中郎将，比二千石。本注曰：主左署郎。蔡质《汉仪》曰：“中郎解，其府次五官府。”中郎，比六百石。侍郎，比四百石。郎中，比三百石。三郎。本注曰：皆无员。<br/><br/>　　右中郎将，比二千石。本注曰：主右署郎。中郎，比六百石。侍郎，比四百石。郎中，比三百石。本注曰：皆无员。三郎，并无员。<br/><br/>　　虎贲中郎将，比二千石。本注曰：主虎贲宿卫。《前书》武帝置期门，平帝更名虎贲。蔡质《汉仪》曰：“主虎贲千五百人，无常员，多至千人。戴鹖冠，次右将府。”又虎贲旧作“虎奔”，言如虎之奔也，王莽以古有勇士孟贲，故名焉。孔安国曰“若虎贲兽”，言其甚猛。左右仆射、左右陛长各一人，比六百石。本注曰：仆射，主虎贲郎习射。陛长，主直虎贲，朝会在殿中。《汉官》曰：“陛长，墨绶铜印。”虎贲中郎，比六百石。虎贲侍郎，比四百石。虎贲郎中，比三百石。荀绰《晋百官表注》曰：“虎贲诸郎，皆父死子代，汉制也。”节从虎贲，比二百石。四郎。本注曰：皆无员。掌宿卫侍从。自节从虎贲久者转迁，才能差高至中郎。<br/><br/>　　羽林中郎将，比二千石。本注曰：主羽林郎。案：汉末又有四中郎将，皆帅师征伐，不知何时置。董卓为东中郎将，卢植为北中郎将，献帝以曹植为南中郎将。羽林郎，比三百石。本注曰：无员。掌宿卫侍从。常选汉阳、陇西、安定、北地、上郡、西河凡六郡良家补。本武帝以便马从猎，还宿殿陛岩下室中，故号岩郎。《前书》曰初置名建章营骑，后更名。出补三百石丞、尉。荀绰《晋百官表注》曰：“言其严厉整锐也。”案此则为岩郎，与志不同。蔡质汉仪曰：“羽林郎百二十八人，无常员，府次虎贲府。”<br/><br/>　　羽林左监一人，六百石。本注曰：主羽林左骑。《汉官》曰：“孝廉郎作，主羽林九百人。二监官属史吏，皆自出羽林中，有材者作。”丞一人。<br/><br/>　　羽林右监一人，六百石。本注曰：主羽林右骑。丞一人。<br/><br/>　　奉车都尉，比二千石。本注曰：无员。《汉官》曰三人。掌御乘舆车。<br/><br/>　　驸马都尉，比二千石。本注曰：无员。《汉官》曰五人。掌驸马。<br/><br/>　　骑都尉，比二千石。本注曰：无员。《汉官》曰一十人。本监羽林骑。<br/><br/>　　光禄大夫，比二千石。本注曰：无员。《汉官》曰三人。凡大夫、议郎皆掌顾问应对，无常事，唯诏令所使。凡诸国嗣之丧，则光禄大夫掌吊。<br/><br/>　　太中大夫，千石。本注曰：无员。《汉官》曰：“二十人，秩比二千石。”<br/><br/>　　中散大夫，六百石。本注曰：无员。《汉官》曰：“三十人，秩比二千石。”<br/><br/>　　谏议大夫，六百石。本注曰：无员。胡广曰：“光禄大夫，本为中大夫，武帝元狩五年置谏大夫为光禄大夫，世祖中兴，以为谏议大夫。又有太中、中散大夫。此四等于古皆为天子之下大夫，视列国之上卿。”《汉官》曰三十人。<br/><br/>　　议郎，六百石。本注曰：无员。《汉官》曰：“五十人，无常员。”<br/><br/>　　谒者仆射一人，比千石。本注曰：为谒者台率，主谒者，天子出，奉引。古重习武，有主射以督录之，故曰仆射。蔡质《汉仪》曰：“见尚书令，对揖无敬。谒者见，执板拜之。”常侍谒者五人，比六百石。本注曰：主殿上时节威仪。《汉官》曰：“谒者三十人，其二人公府掾，六百石持使也。”谒者三十人。其给事谒者，四百石。其灌谒者郎中，比三百石。本注曰：掌宾赞受事，及上章报问。将、大夫以下之丧，掌使吊。本员七十人，中兴但三十人。荀绰《晋百官表注》曰：“汉皆用孝廉年五十，威容严恪能宾者为之。明帝诏曰：‘谒者乃尧之尊官，所以试舜宾于四门，四门穆穆者也。’昔燕太子使荆轲劫始皇，变起两楹之闲，其后谒者持匕首刺腋，高祖偃武行文，故易之以板。”初为灌谒者，满岁为给事谒者。蔡质《汉仪》曰：“出府丞、长史、陵令，皆选仪容端正，任奉使者。”<br/><br/>　　右属光禄勋。本注曰：职属光禄者，自五官将至羽林右监，凡七署。自奉车都尉至谒者，以文属焉。旧有左右曹，秩以二千石，上殿中，主受尚书奏事，平省之。世祖省，使小黄门郎受事，车驾出，给黄门郎兼。有请室令，车驾出，在前请所幸，徼车迎白，示重慎。中兴但以郎兼，事讫罢，又省车、户、骑凡三将，如淳曰：“主车曰车郎，主户卫曰户郎。”及羽林令。<br/><br/>　　卫尉，卿一人，中二千石。本注曰：掌宫门卫士，宫中徼循事。《汉官》曰：“员吏四十一人，其九人四科，二人二百石，文学三人百石，十二人斗食，二人佐，十二人学事，一人官医。卫士六十人。”丞一人，比千石。<br/><br/>　　公车司马令一人，六百石。本注曰：掌宫南阙门，凡吏民上章，四方贡献，及征诣公车者。《献帝起居注》曰：“建安八年，议郎卫林为公车司马令，位随将、大夫。旧公车令与都官、长史位从将、大夫，自林始。”丞、尉各一人。本注曰：丞选晓讳，掌知非法。尉主阙门兵禁，戒非常。胡广曰：“诸门部各陈屯夹道，其旁当兵，以示威武，交戟，以遮妄出入者。”<br/><br/>　　南宫卫士令一人，六百石。本注曰：掌南宫卫士。《汉官》曰：“员吏九十五人，卫士五百三十七人。”丞一人。<br/><br/>　　北宫卫士令一人，六百石，本注曰：掌北宫韂士。《汉官》曰：“员吏七十二人，卫士四百七十一人。”丞一人。<br/><br/>　　左右都候各一人，六百石。《周礼》司寤氏有夜士，干宝注曰：“今都候之属。”本注曰：主剑戟士，徼循宫，及天子有所收考。《汉官》：“右都候员吏二十二人，卫士四百一十六人。左都候员吏二十八人，卫士三百八十三人。”蔡质《汉仪》曰：“宫中诸有劾奏罪，左都候执戟戏车缚送付诏狱，在官大小各付所属。以马皮覆。见尚书令、尚书仆射、尚书皆执板拜，见丞、郎皆揖。”丞各一人。<br/><br/>　　宫掖门，每门司马一人，比千石。木注曰：南宫南屯司马，主平城门；汉官曰：“员吏九人，卫士百二人。”《古今注》曰建武十三年九月，初开此门。宫门苍龙司马，主东门；案《雒阳宫门名》为苍龙阙门。《汉官》曰：“员吏六人，卫士四十人。”玄武司马，主玄武门；《汉官》曰：“员吏二人，卫士三十八人。”北屯司马，主北门；《汉官》曰：“员吏二人，卫士三十八人。”北宫朱爵司马，主南掖门；《汉官》曰：“员吏四人，卫士百二十四人。”《古今注》曰：“永平二年十一月，初作北宫朱爵南司马门。”东明司马，主东门；《汉官》曰：“员吏十三人，卫士百八十人。”朔平司马，主北门：《汉官》曰：“员吏五人，卫士百一十七人。”凡七门。《汉官》曰：“凡员吏皆队长佐。”凡居宫中者，皆有口籍于门之所属。宫名两字，为铁印文符，案省符乃内之。胡广曰：“符用木，长尺二寸，铁印以符之。”若外人以事当入，本官长史为封棨传；其有官位，出入令御者言其官。<br/><br/>　　右属卫尉。本注曰：中兴省旅贲令，卫士一人丞。《汉官目录》曰：“右三卿，太尉所部。”<br/><br/>　　太仆，卿一人，中二千石。本注曰：掌车马。天子每出，奏驾上卤簿用；大驾则执驭。《汉官》曰：“员吏七十人，其七人四科，一人二百石，文学八人百石，六人斗食，七人佐，六人骑吏，三人假佐，三十一人学事，一人官医。”丞一人，比千石。<br/><br/>　　考工令一人，六百石。本注曰：主作兵器弓弩刀铠之属，成则传执金吾入武库，及主织绶诸杂工。《汉官》曰：“员吏百九人。”左右丞各一人。<br/><br/>　　车府令一人，六百石。本注曰：主乘舆诸车。《汉官》曰：“员吏二十四人。”丞一人。<br/><br/>　　未央厩令一人，六百石。本注曰：主乘舆及厩中诸马。《汉官》曰：“员吏七十人，卒驺二十人。”长乐厩丞一人。《汉官》曰：“员吏十五人，率驺二十人。苜蓿菀官田所一人守之。”<br/><br/>　　右属太仆。本注曰：旧有六厩，皆六百石令，《前书》曰，有大厩、未央、家马三令，各五丞一尉。又车府、路軨、骑马、骏马四令丞。晋灼曰：“六厩名也，主马万匹。”中兴省约，但置一厩。后置左骏令、厩，别主乘舆御马，后或并省。又有牧师菀，皆令官，主养马，分在河西六郡界中，中兴皆省，唯汉阳有流马菀，但以羽林郎监领。《古今注》曰：“汉安元年七月，置承华厩令，秩六百石。”<br/><br/>　　廷尉，卿一人，中二千石。应劭曰：“兵狱同制，故称廷尉。”本注曰：掌平狱，奏当所应。凡郡国谳疑罪，皆处当以报。胡广曰：“谳，质也。”《汉官》曰：“员吏百四十人，其十一人四科，十六人二百石廷吏，文学十六人百石，十三人狱史，二十七人佐，二十六人骑吏，三十人假佐，一人官医。”正、左监各一人。前汉有左右监平，世祖省右而犹曰左。左平一人，六百石。本注曰：掌平决诏狱。<br/><br/>　　右属廷尉。本注曰：孝武帝以下，置中都官狱二十六所，各令长名世祖中兴皆省，唯廷尉及雒阳有诏狱。蔡质《汉仪》曰：“正月旦，石官朝贺，光禄勋刘嘉、廷尉赵世各辞不能朝，高赐举奏：‘皆以被病笃困，空文武之位，阙上卿之赞，既无忠信断金之用，而有败礼伤化之尤，不谨不敬！请廷尉治嘉罪，河南尹治世罪。’议以世掌廷尉，故转属他官。”<br/><br/>　　大鸿胪，卿一人，中二千石。《周礼》“象胥”，干宝注曰今鸿胪。本注曰：掌诸侯及四方归义蛮夷。其郊庙行礼，赞导，请行事，既可，以命群司。诸王入朝，当郊迎，典其礼仪。及郡国上计，匡四方来，亦属焉。《汉官》曰：“员吏五十五人，其六人四科，二人二百石，文学六人百石，一人斗食，十四人佐，六人骑吏，十五人学事，五人官医。”永元十年，大匠应顺上言：“百郡计吏，观国之光，而舍逆旅，崎岖私馆，直装衣物，敝朽暴露，朝会邈远，事不肃给。昔晋，霸国盟主耳，舍诸侯于隶人，子产以为大讥。况今四海之大，而可无乎？”和帝嘉纳其言，即创业焉。皇子拜王，赞授印绶。及拜诸侯、诸侯嗣子及四方夷狄封者，台下鸿胪召拜之。王薨则使吊之，及拜王嗣。丞一人，比千石。<br/><br/>　　大行令一人，六百石。本注曰：主诸郎。《汉官》曰：“员吏四十人。”丞一人。治礼郎四十七人。《汉官》曰：“其四人四科，五人二百石，文学五人百石，九人斗食，六人佐，六人学事，十二人守学事。”《东观书》曰：“主斋祠傧赞九宾。又有公室，主调中都官斗食以下，功次相补。”案卢植《礼》注曰：“大行郎亦如谒者，兼举形貌。”<br/><br/>　　右属大鸿胪。本注曰：承秦有典属国，别主四方夷狄朝贡侍子，成帝时省并大鸿胪。中兴省驿官、别火二令、丞，如淳曰：“《汉仪注》：‘别火，狱令官，主治改火事。’”及郡邸长、丞，但令郎治郡邸。《汉官目录》曰：“右三官，司徒所部。”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-653-8086.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-653-8088.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-653.html" action-type="chapterComment" class="comment"><i></i>后汉书章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

