<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十三 襄十六年，尽十八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十三 襄十六年，尽十八年全文,孔颖达作品" />
<meta name="description" content="春秋左传正义原文阅读,卷三十三 襄十六年，尽十八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10313.html";
var nextpage="novel-read-1018-10315.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十三 襄十六年，尽十八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10313.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十三 襄十六年，尽十八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:24:15<span class="divide">|</span></p>
<div class="page-body">
<div class="page-content">
<p> 　　【经】十有六年，春，王正月，葬晋悼公。（逾月而葬，速也。）<br/><br/>　　[疏]注“逾月而葬速”。<br/><br/>　　○正义曰：四年七月，夫人姒氏薨，八月葬我小君定姒，才别月耳，杜云“逾月而葬，速也”。今晋悼往年十一月卒，此年正月葬，积三月也，杜亦云：“逾月而葬”者，逾，越也，所越有多有少，俱是逾越之义，故杜弘通两解之。<br/><br/>　<br/><br/>　　三月，公会晋侯、宋公、卫侯、郑伯、曹伯、莒子、邾子、薛伯、杞伯、小邾子于溴梁。不书高厚，逃归故也。溴水出河内轵县，东南至温入河。○溴。古阒反，徐公壁反。轵，之氏反，韦昭音枳。<br/><br/>　　[疏]注“不书”至“故也”。<br/><br/>　　○正义曰：传於会溴梁之下，晋侯与诸侯宴，乃言“高厚逃归”，则高厚会讫乃逃也。於会不书齐者，以高厚逃归，晋人怒之，诸侯即有伐齐之志，不与高厚得为来会。公归告庙，历告所会，不告高厚，故不书也。<br/><br/>　<br/><br/>　　戊寅，大夫盟。诸大夫本欲盟高厚，高厚逃归，故遂自共盟。鸡泽会重序诸侯，今此间无异事，即上诸侯大夫可知。○重，直用反。<br/><br/>　　[疏]注“诸大”至“可知”。<br/><br/>　　○正义曰：《公羊》以为溴梁之盟，君若赘旒然。《穀梁》云：“不曰诸侯之大夫，大夫不臣也。”皆以为此时诸侯微弱，权在大夫。诸侯皆在，而大夫自盟。政教约信，在於大夫，其事不由君也。不曰诸侯之大夫者，刺大夫不臣也。贾、服取以为说，言恶大夫专，而君失权也。案传荀偃怒，“使诸侯大夫盟高厚”。以君臣不敌，故使大夫盟之。君使之盟，非自专也。以齐人既有二心，高厚歌诗不类，知小国必有从齐者也。诸侯大夫本意欲盟高厚，高厚虽已逃归，仍恐馀国有二，故大夫遂自共盟，使同会之国，皆一其志也。鸡泽之会，又隔袁侨如会，故重言诸侯之大夫。今此间无异事，直言大夫，即是上会诸侯之大夫。不言诸侯，以可知故也。<br/><br/>　<br/><br/>　　晋人执莒子、邾子以归。邾、莒二国数侵鲁，又无道於其民，故称“人”以执。不以归京师，非礼也。○数，所角反。<br/><br/>　　[疏]注“邾莒”至“礼也”。<br/><br/>　　○正义曰：十二年，莒人伐我东鄙，十四年，莒人侵我东鄙；十五年，邾人伐我南鄙；是邾、莒二国，数侵伐鲁也。凡例云：“君不道於其民，则称‘人’以执。”知此二国君，又皆无道於民，故称“人”以执之也。诸侯不得相治，故成十五年晋侯执曹伯，僖二十八年晋人执卫侯，皆书归于京师。此言“以归”，乃是自归晋国，故非礼也。<br/><br/>　<br/><br/>　　齐侯伐我北鄙。无传。齐贰晋故。<br/><br/>　　夏，公至自会。无传。<br/><br/>　　五月，甲子，地震。无传。<br/><br/>　　叔老会郑伯、晋荀偃、卫甯殖、宋人伐许。荀偃主兵，当序郑上。方示叔老可以会郑伯，故荀偃在下。<br/><br/>　　[疏]注“荀偃”至“在下”。<br/><br/>　　○正义曰：《春秋》之例，征伐则主兵者为先。虽大夫为将，诸侯从之，亦以主兵为先。僖二十七年，楚人、陈侯、蔡侯、郑伯、许男围宋，是其事也。但礼，卿不会公侯，会伯子男可也。方示叔老可以会郑伯，故退荀偃於下，所以特见此义，故发传云“为夷故也”。宋大於卫，称人而在卫下，宋使大夫为将故也。<br/><br/>　<br/><br/>　　秋，齐侯伐我北鄙，围郕。○郕音成。<br/><br/>　　大雩。无传。书过。<br/><br/>　　冬，叔孙豹如晋。<br/><br/>　　【传】十六年，春，葬晋悼公。平公即位。（平公，悼公子彪。○彪，彼虬反。）羊舌肸为傅，（肸，叔向也，代士渥浊。○肸，许乙反。向，许丈反。）<br/><br/>　　[疏]“传羊舌肸为傅”。<br/><br/>　　○正义曰：成十八年传，士渥浊为大傅。此代士渥浊，亦当为大傅也。○宣十六年，士会将中军，且为大傅，注云：“大傅，孤卿。”彼以中军之将兼之，故知是孤卿也。士渥浊以大夫居之，今此复代渥浊，亦是大夫也。昭五年传，楚子称叔向为上大夫，明此以上大夫为傅也。诸侯之有孤卿，犹天子之有三公，无人则阙，故随其本官高下而兼摄之也。而卫冀隆不达此意，以士渥浊，叔向等皆为卿，故为大傅。若是，大夫何得居孤卿之任？妄以难杜，於义非也。<br/><br/>　<br/><br/>　　张君臣为中军司马，张老子，代其父。祁奚、韩襄、栾盈、士鞅为公族大夫，祁奚去中军尉，为公族大夫，去剧职，就间官。韩襄，无忌子也。○间音闲。虞丘书为乘马御。代程郑。○乘，绳证反。改服、脩官，烝于曲沃。既葬，改丧服。脩官，选贤能。曲沃，晋祖庙。烝，冬祭也。诸侯五月而葬，既葬，卒哭作主，然后烝、尝於庙。今晋逾月葬，作主而烝祭。传言晋将有溴梁之会，故速葬。○烝，之承反。警守而下，会于溴梁，顺河东行，故曰下。○警，居领反。守，手又反。命归侵田。诸侯相侵取之田。以我故，执邾宣公、莒犁比公，犁比，莒子号也。十二年、十四年，莒人侵鲁。前年，邾人伐鲁。晋将为鲁讨之，悼公卒，不克会，故平公终其事。○犁，徐力私反，一音力兮反。比音毗，注同。为，于伪反，下文“为夷”同。且曰“通齐楚之使”。邾、莒在齐、楚往来道中，故并以此责之。经书“执”在大夫盟下，既盟而后告。○使，所吏反。<br/><br/>　　晋侯与诸侯宴于温，使诸大夫舞，曰：“歌诗必类。”歌古诗，当使各从义类。齐高厚之诗不类。齐有二心故。<br/><br/>　　[疏]注“齐有二心故”。<br/><br/>　　○正义曰：歌古诗，各从其恩好之义类。高厚所歌之诗，独不取恩好之义类，故云“齐有二心”。刘炫云：“歌诗不类，知有二心者，不服晋，故违其令；违其令，是有二心也。”<br/><br/>　<br/><br/>　　荀偃怒，且曰：“诸侯有异志矣。”使诸大夫盟高厚，高厚逃归。齐为大国，高厚若此，知小国必当有从者。<br/><br/>　　[疏]注“齐为”至“从者”。<br/><br/>　　○正义曰：荀偃不言齐有异志，而云诸侯有异志，故解之以“高厚若此，故知小国必当有从者”。总疑诸侯有异志，不独疑齐，故高厚虽逃，犹自诸国共盟也。<br/><br/>　<br/><br/>　　於是叔孙豹、晋荀偃、宋向戌、卫甯殖、郑公孙虿、小邾之大夫盟，曰：“同讨不庭。”自曹以下，大夫不书，故传举小邾以包之。○向，舒亮反。戌音恤。虿。敕迈反。<br/><br/>　　许男请迁于晋，许欲叛楚。诸侯遂迁许。许大夫不可。晋人归诸侯。唯以其师讨许之不肯迁。郑子蟜闻将伐许，遂相郑伯以从诸侯之师。郑与许有宿怨，故其君亲行。○蟜，居表反。相，息亮反。穆叔从公。从公归。○从，才用反，又如字，注同。齐子帅师会晋荀偃。书曰“会郑伯”，为夷故也。夷，平也。《春秋》於鲁事，所记不与外事同者，客主之言，所以为文，固当异也。鲁卿每会公侯，《春秋》无讥，故於此示例。不先书主兵之荀偃，而书后至之郑伯，时皆诸侯大夫，义取皆平，故得会郑伯。<br/><br/>　　[疏]注“夷平”至“郑伯”。<br/><br/>　　○正义曰：《春秋》於鲁事，所记不与外事同者，於外则依实而言，於鲁则言不以实。不实者，鲁国大小，是宋、卫之匹。其常会序列，当在宋下卫上。及其书策，皆云公会某侯。虽会霸主，亦鲁在其上。大夫出会，鲁亦在先。如此者，客主之言，所以为文，其言固当有异耳。以主客之故，先鲁而后他国，鲁非实在先也。传称在礼卿不会公侯，而鲁卿每会公侯，《春秋》无讥。文元年，公孙敖会晋侯于戚是也。杜云体例已举，据用鲁史成文，是《春秋》无讥。既常不讥，无以示可否之义，故於此变文以示例。特言“书曰”，是仲尼新意。旧史当书荀偃在前，今仲尼改之，不先书主兵之荀偃，而书后至之郑伯，以当时共伐许者，皆是诸侯之大夫，义取与郑伯尊卑皆平，得会郑伯故也。言后至之郑伯者，三月会于溴梁，夏，公至自会，则郑伯亦已归矣。五月之下，始书伐许，郑伯闻将伐许，乃从诸侯之师，是诸侯谋伐已定，郑伯始来从之，故杜言后至也。<br/><br/>　<br/><br/>　　夏，六月，次于棫林。庚寅，伐许，次于函氏。棫林、函氏，皆许地。○棫，为逼反，徐于日反。函音咸。<br/><br/>　　晋荀偃、栾黡帅师伐楚，以报宋扬梁之役。晋师独进。扬梁役在十二年。○黡，其斩反。楚公子格帅师，及晋师战于湛阪。襄城昆阳县北有湛水，东入汝。○格，古核反。湛，而林反，徐又丈林反，一音直斩反。阪音反，徐或扶板反。楚师败绩。晋师遂侵方城之外，不书，不告。复伐许而还。许未迁故。○复，扶又反。<br/><br/>　　秋，齐侯围郕。郕，鲁孟氏邑。贰晋，故伐鲁。孟孺子速徼之。孟献子之子庄子速也。徼，要也。○孺，本作，如住反。速，本亦作〈辶敕〉，音同。徼，古尧反。要，一遥反。齐侯曰：“是好勇，去之以为之名。”速遂塞海陉而还。海陉，鲁隘道。○好，呼报反。陉音刑，徐古定反。隘，於懈反。<br/><br/>　　冬，穆叔如晋聘，且言齐故。言齐再伐鲁。晋人曰：“以寡君之未禘祀，禘祀，三年丧毕之吉祭。○禘，大计反。<br/><br/>　　[疏]注“禘祀”至“吉祭”。<br/><br/>　　○正义曰：僖三十三年传云：“凡君薨，卒哭而祔，祔而作主，特祀於主，烝、尝、禘於庙。”如彼传文，则既祔之后，可以为烝、尝也。闵二年五月，“吉禘于庄公”，以其时未可吉，书“吉”以讥之。此年正月，晋已烝于曲沃，仍云“未得禘祀”，知其禘祀，是三年丧毕之吉祭也。<br/><br/>　<br/><br/>　　与民之未息。新伐许及楚。不然，不敢忘。”穆叔曰：“以齐人之朝夕释憾於敝邑之地，是以大请。敝邑之急，朝不及夕，引领西望曰‘庶几乎’！庶几晋来救。○朝夕，如字，下同。憾，本亦作感，户暗反。比执事之间，恐无及也。”见中行献子，赋《圻父》。《圻父》，《诗·小雅》。周司马掌封畿之兵甲，故谓之圻父。诗人责圻父为王爪牙，不脩其职，使百姓受困苦之忧，而无所止居。○比，必利反。间音闲。行，户郎反。圻，其依反。父音甫，注同。<br/><br/>　　[疏]“圻父”。<br/><br/>　　○正义曰：此《诗·小雅》篇，刺宣王也。云：“圻父，予王之爪牙。胡转予于恤，靡所止居？”注云：“宣王之末，司马职废。此勇力之士，责司马云，我乃王之爪牙之士，当为王闲守之卫。女何移我於忧，使我无所止居乎？谓见使从军，与姜戎战于千亩而败之时也。<br/><br/>　<br/><br/>　　献子曰：“偃知罪矣。敢不从执事以同恤社稷，而使鲁及此！”及此忧。见范宣子，赋《鸿雁》之卒章。《鸿雁》，《诗·小雅》卒章曰：“鸿雁于飞，哀鸣嗸々。唯此哲人，谓我劬劳。”言鲁忧困，嗸々然若鸿雁之失所。大曰鸿，小曰雁。○嗸，五刀反。劬，求于反。宣子曰：“匄在此，敢使鲁无鸠乎？”鸠，集也。○匄，古害反。鸠，居牛反。<br/><br/>　　[疏]注“鸠，集也”。<br/><br/>　　○正义曰：《释诂》云：“鸠，聚也。”聚亦集之义。国有兵寇，则民人不得集聚也。<br/><br/>　<br/><br/>　　【经】十有七年，春，王二月，庚午，邾子牼卒。（无传。宣公也，四同盟。○牼，苦耕反，又户耕反。）<br/><br/>　　[疏]十七年注“宣公也，四同盟”。<br/><br/>　　○正义曰：经不书葬，故详言其谥。牼以成十八年即位，其年盟于虚朾，襄三年于鸡泽，五年于戚，九年于戏，十一年于亳城北，十六年于溴梁，皆鲁、邾俱在，凡六同盟。沈氏云：“去虚朾之盟，又不数溴梁，故为四。”刘炫以为杜氏误，非也。<br/><br/>　<br/><br/>　　宋人伐陈。<br/><br/>　　夏，卫石买帅师伐曹。买，石稷子。<br/><br/>　　秋，齐侯伐我北鄙，围桃。<br/><br/>　　高厚帅师伐我北鄙，围防。弁县东南有桃虚。○虚，起居反。<br/><br/>　　九月，大雩。无传。书过。<br/><br/>　　宋华臣出奔陈。暴乱宗室，惧而出奔。实以冬出，书秋者，以始作乱时来告。○华，户化反。<br/><br/>　　[疏]注“暴乱”至“来告”。<br/><br/>　　○正义曰：传说此事文在冬，不知其实以冬出。经书在秋，故知追以秋告。实冬出而告以秋，明以华臣始作乱时来告也。但传因华臣之出，本其惧罪之由，故於冬之下，追言华阅卒耳。其实华阅之卒，或在九月之前。华臣弱其室，杀其宰，不在九月内耳。<br/><br/>　<br/><br/>　　冬，邾人伐我南鄙。<br/><br/>　　【传】十七年，春，宋庄朝伐陈，获司徒卬，卑宋也。（司徒卬，陈大夫。卑宋，不设备。○朝，如字。凡人名字，皆放此　＃卐五郎反，注同。）<br/><br/>　　卫孙蒯田于曹隧，越竟而猎。孙蒯，林父之子。○蒯，苦怪反。隧音遂。竟音境。饮马于重丘，重丘，曹邑。○饮，於鸩反。重，直龙反。毁其瓶。重丘人闭门而訽之，訽，骂也。○瓶，步经反。訽，呼豆反。骂，马嫁反。曰：“亲逐而君，尔父为厉。厉，恶鬼。林父逐君在十四年。<br/><br/>　　[疏]传“亲逐”至“为厉”。<br/><br/>　　○正义曰：蒯与其父共逐其君，则是身亲为恶，故言“亲逐而君”。“尔父为厉”者，父为恶首，故以恶鬼骂之。<br/><br/>　<br/><br/>　　是之不忧，而何以田为？”夏，卫石买、孙蒯伐曹，取重丘。孙蒯不书，非卿。<br/><br/>　　[疏]注“孙蒯不书非卿”。<br/><br/>　　○正义曰：经书他国征伐，例书元帅而已。此经已书石买，纵蒯是卿亦不书。杜为此注者，苏氏云“孙氏世为上卿”，蒯若是上卿，应书蒯，不书石买，故云“非卿”也。或可事由孙蒯，故决之。<br/><br/>　<br/><br/>　　曹人愬于晋。为明年晋人执石买传。○愬，悉路反。齐人以其未得志于我故，前年围成，辟孟孺子。秋，齐侯伐我北鄙，围桃。高厚围臧纥于防。防，臧纥邑。○纥，恨发反。师自阳关逆臧孙，至于旅松。阳关，在泰山钜平县东。旅松，近防地也。鲁师畏齐，不敢至防。○近，附近之近，下“居近”同。郰叔纥、臧畴、臧贾帅甲三百，宵犯齐师，送之而复。郰叔纥，叔梁纥。臧畴、臧贾，臧纥之昆弟也。三子与臧纥共在防，故夜送臧纥於旅松，而复还守防。○郰，侧留反。复还，扶又反。齐师去之。失臧纥故。齐人获臧坚。坚，臧纥之族。齐侯使夙沙卫唁之，且曰：“无死。”使无自杀。○唁音彦。坚稽首曰：“拜命之辱，抑君赐不终，姑又使其刑臣礼於士。”以杙抉其伤而死。言使贱人来唁已，是惠赐不终也。夙沙卫，奄人，故谓之刑臣。○杙，羊职反。抉，乌穴反，徐又古穴反。伤，如字，一本作疡，音羊。<br/><br/>　　[疏]“君赐不终”。正义曰：来唁，是君之恩赐。使贱者唁，是为惠不终也。服虔云：“言君义己，故来唁之，是惠赐也。谓已无死，不以义望己，是不终也。”<br/><br/>　<br/><br/>　　冬，邾人伐我南鄙，为齐故也。齐未得志於鲁，故邾助之。○为，于伪反。<br/><br/>　　宋华阅卒。华臣弱皋比之室，臣，阅之弟。皋比，阅之子。弱，侵易之。○比音毗。易，以豉反。使贼杀其宰华吴，贼六人以铍杀诸卢门合左师之后。卢门，宋城门。合，向戌邑。后，屋后。○铍，普皮反。左师惧，曰：“老夫无罪。”贼曰：“皋比私有讨於吴。”遂幽其妻，幽吴妻也。曰：“畀余而大壁。”畀，与也。○畀，必利反，注同。宋公闻之，曰：“臣也不唯其宗室是暴，大乱宋国之政，必逐之。”左师曰：“臣也，亦卿也。大臣不顺，国之耻也。不如盖之。”乃舍之。左师为己短策，苟过华臣之门，必聘。恶之。○聘，敕领反。恶，乌路反，年末注同。<br/><br/>　　[疏]“不如盖之”。<br/><br/>　　○正义曰：服虔云：“盖，覆盖之。言左师无鹰鹯之志，而盖不义之人，故尢之。”此未必然。正是左师讳国恶，耻闻於外，故盖之耳，非是畏华臣也。○“为己短策”。<br/><br/>　　○正义曰：服虔云：“策，马捶也。自为短策，过华臣之门，助御者击马而驰，恶之甚也。必为短策者，私助御者，不欲使人知也。”<br/><br/>　<br/><br/>　　十一月，甲午，国人逐瘈狗。瘈狗入於华臣氏，国人从之。华臣惧，遂奔陈。华臣心不自安，见逐狗而惊走。○瘈，徐居世反，一音制，《字林》作“狾”，九世反，云狂犬也。<br/><br/>　　宋皇国父为大宰，为平公筑台，妨於农功。周十一月，今九月，收敛时。○大音泰，后放此。为平，于伪反。妨音芳。收，如字，又手又反。子罕请俟农功之毕，公弗许。筑者讴曰：“泽门之晳，实兴我役。泽门，宋东城南门也。皇国父白晳而居近泽门。○讴，乌侯反。泽门，本或作“皋门”者，误也。晳，星历反，徐思益反。邑中之黔，实慰我心。”子罕黑色而居邑中。○黔，徐音琴，一音其廉反。子罕闻之，亲执扑，扑，杖。○扑，普卜反。以行筑者，而抶其不勉者，曰：“吾侪小人皆有阖庐以辟燥湿寒暑。阖，谓门户闭塞。○行，下孟反。抶音耻乙反。侪，仕皆反。阖，户腊反。庐，力居反。<br/><br/>　　[疏]注“阖谓门户闭塞”。<br/><br/>　　○正义曰：《月令》：“仲春脩阖扇。”郑玄云：“用木曰阖，用竹苇曰扇。”是阖为门扇，所以闭塞庐舍之门户也。<br/><br/>　<br/><br/>　　今君为一台而不速成，何以为役？”役，事也。讴者乃止。或问其故。子罕曰：“宋国区区，而有诅有祝，祸之本也。”传善子罕分谤。○区，丘于反。诅，庄虑反。祝，之又反。<br/><br/>　　齐晏桓子卒，晏婴父也。晏婴粗縗斩，斩，不缉之也。縗在胸前。粗，三升布。○粗，本又作“{分鹿}”。縗，本又作“衰”，七雷反，注同。缉，七入反。<br/><br/>　　[疏]注“斩不”至“升布”。<br/><br/>　　○正义曰：《丧服》：“斩衰裳。”传曰：“斩者何？不缉也。”马融云：“不缉，不緶也。谓斩布用之，不緶其端也。”衰用布为之，广四寸，长六寸，当心，故云“在胸前”也。《丧服传》曰：“衰三升。”郑玄云：“布八十缕为升。”然则传以三升之布，布之最粗，故谓之粗也。以粗布为衰而斩之，故以“粗縗斩”为文之次。<br/><br/>　<br/><br/>　　苴绖、带、杖，菅屦，苴，麻之有子者，取其粗也。杖，竹杖。菅屦，草屦。○苴，七徐反。绖，直结反。以苴麻为绖及带。杖，《礼记》云：“苴杖，竹也。”菅，古颜反。屦，九具反。<br/><br/>　　[疏]“苴绖带杖菅屦”。<br/><br/>　　○正义曰：《丧服》云：“苴绖杖绞带。”此传带不言绞，亦当为绞带也。若要带，则谓之绖。故《丧服》注云：“麻在首在要皆曰绖。”《丧服传》曰：“苴绖者，麻之有蕡者也。苴杖，杖也。绞带者，绳带也。”马融云：“蕡者枲实。枲麻之有子者，其色粗恶，故用之。苴者，麻之色。”郑玄《士丧礼》注云：“苴麻者，其貌苴。服重者，尚粗恶。”《丧服》及此传绖、带、杖三者，皆在苴下，言其色皆苴也。绖带用麻，杖用竹。麻竹虽异，而其苴则同，故三者共蒙苴也。郑玄云：“麻在首在要皆曰绖。”此言绖者，谓首绖也。凡丧服冠缨带屦，皆象吉时常服，但变之使粗恶耳。其衰与绖，是新造以明义，故特为立其名。衰之言摧也，绖之言实也。明孝子之心实摧痛，故制此服、立此名也。衰当心，绖在首，独立名於心首者，心是发哀之主，首是四体所先，故制服以表之。要绖之下，又有绞带。绖杀首绖五分之一，绞带杀要绖亦然。虽大小有三等，而同用苴麻。《丧服》，杖在带上。此传杖在带下者，《丧服》具明其服，故杖在上。然后言绞带、冠绳缨。此传略言其礼，欲明带与绖俱用麻，故杖在带下。《丧服传》云：“菅屦者，菅菲也。”菲者，屦之别名，故杜注云“草屦也”。<br/><br/>　<br/><br/>　　食鬻，居倚庐，寝苫，枕草。此礼与《士丧礼》略同，其异唯枕草耳。然枕凷亦非《丧服》正文。○鬻，之六反，一音羊六反，谓朝一溢米，暮一溢米。倚庐，於绮反。庐倚东墙而为之，故曰“倚庐”。苫，伤廉反，编草也。枕，之鸩反，注同。王俭云：“夏枕凷，冬枕草。”凷音苦对反，一音苦怪反。<br/><br/>　　[疏]注“此礼与士丧礼”至“正文”。<br/><br/>　　○正义曰：《丧服传》文及《士丧礼记》皆云：“居倚庐，寝苫，枕凷。歠粥，朝一溢米，夕一溢米。”是此礼与《士丧礼》略同。其异者，唯彼言“枕凷”，此言“枕草”耳。然枕凷者，乃是《礼记》及《丧服传》耳，亦非《丧服》正文。杜意言古礼未必无枕草之法也。居倚庐、寝苫者，郑玄云：“倚木为庐，在中门外东方，北户。苫，编瑽也。”此初丧为然，其既虞之后，则每事有变，具於礼文。郑玄云：“二十两曰溢，为米一升二十四分升之一。”知者，古者一斛百二十斤，一斗十二斤，十二斤百九十二两。一升十九两二分少八分，未充二十两。更取一升分作百九十二分，二十四分取一得八分，添前十九两二分，是为二十两也。<br/><br/>　<br/><br/>　　其老曰：“非大夫之礼也。”时之所行，士及大夫縗服各有不同。晏子为大夫而行士礼，其家臣不解，故讥之。○解音蟹。<br/><br/>　　[疏]注“时之”至“讥之”。<br/><br/>　　○正义曰：《杂记》云：“大夫为其父母兄弟之未为大夫者之丧服，如士服。士为其父母兄弟之为大夫者之丧服，如士服。”如彼记文，则大夫与士丧服不同。《记》是后人所记，记当时之事。今此晏子之老，亦讥晏子所为非大夫之礼。是时之所行，士及大夫丧服，各有不同也。晏子实为大夫而行当时之士礼。晏子反时以从正，其家老不解，谓晏子为失，故据时所行而讥之也。晏子其父始卒，则晏子未为大夫。言晏子为大夫者，《礼》：丧服，大夫之子，行从大夫之法。<br/><br/>　<br/><br/>　　曰：“唯卿为大夫。”晏子恶直己以斥时失礼，故孙辞略答家老。<br/><br/>　　[疏]注“晏子”至“家老”。<br/><br/>　　○正义曰：《檀弓》云：“鲁穆公之母卒，使人问於曾申。曾申对曰：“哭泣之哀，齐斩之情，饘粥之食，自天子达。”然则天子以下，其服父母，尊卑皆同，无大夫士之异。晏子所行，是正礼也。言唯卿得服大夫服，我是大夫，得服士服。又言己位卑，不得从大夫之法者，是恶其直己以斥时之失礼，故孙辞略答家老也。《家语》曾子问此事，孔子云：“晏平仲可谓能辟害也。不以己是而駮人之非。孙辞以辟咎，义也。”夫《家语》虽未必是孔子之言，要其辞合理，故王肃与杜，皆为此说。郑玄注《杂记》，引此传言晏子云：“‘唯卿为大夫’，此平仲之谦也。”言丧服服布，粗衰斩衰三升，义服，斩衰三升半为母服。齐衰四升，正服。齐衰五升，义服。齐衰六升，降服。大功七升，正服。大功八升，义服。大功九升，降服。小功十升，正服。小功十一升，义服。小功十二升，緦麻十五升去其半。郑注《杂记》云：“士为父斩衰，缕如三升半，而三升不缉。”言缕之精粗，如三升半成布，而缕三升。故云：“粗衰在齐、斩之间”。郑又云：“士为母，衰五升，缕而四升。为兄弟，衰六升，缕而五升。”郑玄以《杂记》之文，士为父母兄弟之服，不得与大夫同，皆缕细降一等。其缕数与大夫同。但《杂记》之文，记当时之制。以当时大夫与士有异，故为此解，非杜义也。<br/><br/>　<br/><br/>　　【经】十有八年，春，白狄来。（不言朝，不能行朝礼。）<br/><br/>　　夏，晋人执卫行人石买。石买，即是伐曹者，宜即惩治本罪。而晋因其为行人之使执之，故书“行人”以罪晋。○使，所吏反。<br/><br/>　　秋，齐师伐我北鄙。不书齐侯，齐侯不入竟。○竟音境。<br/><br/>　　冬，十月，公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子同围齐。齐数行不义，诸侯同心俱围之。○数，所角反。曹伯负刍卒于师。无传。礼当与许男同。三同盟。○刍，初俱反。<br/><br/>　　[疏]“十八年注礼当”至“同盟”。<br/><br/>　　○正义曰：僖四年，许男新臣卒，传曰：“葬之以侯礼”也。凡诸侯薨于朝会，加一等。诸侯命有三等，男加一等，葬之以侯礼。此曹是伯爵，与许男同，当葬以公礼也。彼许男之卒，不书于师。此言“卒于师”者，《释例》曰：“若卒于朝会，或书师，或书地者，史之成文，非义例所存也。”负刍以成十四年即位，十五年盟于戚，十七年于阿陵，襄五年于戚，九年于戏，十一年于亳城北，十六年于溴梁，凡六同盟。不数成公之盟，溴梁是大夫，去之，是为三。刘炫以杜为误，非也。<br/><br/>　<br/><br/>　　楚公子午帅师伐郑。<br/><br/>　　【传】十八年，春，白狄始来。（白狄，狄之别名，未尝与鲁接，故曰始。）<br/><br/>　　夏，晋人执卫行人石买于长子，执孙蒯于纯留，长子、纯留二县，今皆属上党郡。孙蒯不书，父在位，蒯非卿。○长，丁丈反，或如字。纯，徒温反，或如字，《地理志》作“屯”。为曹故也。前年卫伐曹。○为，于伪反。<br/><br/>　　秋，齐侯伐我北鄙。中行献子将伐齐，梦与厉公讼，弗胜。厉公，献子所弑者。○弑，申志反。公以戈击之，首队於前，跪而戴之，奉之以走，见梗阳之巫皋。梗阳，晋邑，在太原晋阳县南。皋，巫名也。梦并见之。○队，直位反。跪，其委反。奉，芳勇反。梗，古杏反。皋，古刀反。他日，见诸道，与之言，同。巫亦梦见献子与厉公讼。巫曰：“今兹主必死。若有事於东方，则可以逞。”巫知献子有死徵，故劝使快意伐齐。献子许诺。晋侯伐齐，将济河，献子以朱丝系玉二瑴双玉曰瑴。○瑴，古学反。而祷曰：“齐环怙恃其险，负其众庶，环，齐灵公名。负，依也。○祷，丁老反，一音丁报反。怙音户。弃好背盟，陵虐神主。神主，民也。谓数伐鲁，残民人。○好，呼报反。背音佩。数，所角反。曾臣彪将率诸侯以讨焉，彪，晋平公名。称臣者，明上有天子，以谦告神。曾臣，犹末臣。<br/><br/>　　[疏]“传注彪晋”至“末臣”。<br/><br/>　　○正义曰：《王制》云：“五岳视三公，四渎视诸侯。”则诸侯於河神，其辞不得称臣。故解其意，称臣者，以明上有天子。言已是天子之臣，以谦告神也。曾祖、曾孙者，曾为重义。诸侯之於天子，无所可重。曾臣犹末臣，谦卑之意耳。<br/><br/>　<br/><br/>　　其官臣偃实先后之。守官之臣，偃，献子名。○先，悉荐反。后，户豆反。守，手又反，又如字。苟捷有功，无作神羞，羞，耻也。官臣偃无敢复济。偃信巫言，故以死自誓。○复，扶又反，下注“复欲”同。唯尔有神裁之。”沈玉而济。<br/><br/>　　冬，十月，会于鲁济，寻溴梁之言，同伐齐。溴梁，在十六年，盟曰：“同讨不庭。○沈音鸩，或如字。济，子礼反。齐侯御诸平阴，堑防门而守之，广里。平阴城，在济北卢县东北。其城南有防，防有门。於门外作堑横行，广一里，故经书“围”。○御，鱼吕反。堑，七艳反。广，古旷反，注同。<br/><br/>　　[疏]注“平阴”至“书围”。<br/><br/>　　○正义曰：平阴城南有防者，地形犹在，杜观其迹而知之也。言“堑防门而守之”，明是齐人自於门外作堑以固守也。此平阴，齐邑，而言围齐者，沈氏云：“君在，故称围。”刘炫云：“案下传范鞅门于雍门，又门于扬门，州绰门于东闾。既门其三门，即是围事。杜何知不以门于三门为围，必以御诸平阴为围乎？”今删定，知不然者，案上九年，诸侯伐郑，传称门其三门，而经不称围，则攻门非围也。此传云“堑防门而守之”，则是被围之道。刘以门其三门为围而规杜氏，非也。<br/><br/>　<br/><br/>　　夙沙卫曰：“不能战，莫如守险。”谓防门不足为险。弗听。诸侯之士门焉，齐人多死。范宣子告析文子，析文子，齐大夫子家。○析，星历反。曰：“吾知子，敢匿情乎？鲁人、莒人皆请以车千乘，自其乡入，既许之矣。若入，君必失国。子盍图之？”子家以告公，公恐。晏婴闻之，曰：“君固无勇，而又闻是，弗能久矣。”不能久敌晋。○匿，女力反。乘，绳证反。盍，户腊反。恐，曲勇反。齐侯登巫山以望晋师。巫山，在卢县东北。晋人使司马斥山泽之险，虽所不至，必旆而疏陈之。斥，候也。疏建旌旗以为陈，示众也。○斥音尺，一音昌夜反。旆，步盖反。陈，直觐反，注同。使乘车者左实右伪，以旆先，伪以衣服为人形也。建旆以先驱。舆曳柴而从之。以扬尘。齐侯见之，畏其众也，乃脱归。脱，不张旗帜。○脱，敕括反，注同，一音他外反。帜，申志反，一音赤志反。丙寅晦，齐师夜遁。师旷告晋侯曰：“鸟乌之声乐，齐师其遁。”鸟乌得空营，故乐也。○遁，徒困反。乐音洛，注同。邢伯告中行伯邢伯，晋大夫邢侯也。中行伯，献子。曰：“有班马之声，夜遁，马不相见，故鸣。班，别也。○别，彼列反。齐师其遁。”叔向告晋侯曰：“城上有乌，齐师其遁。”十一月，丁卯，朔，入平阴，遂从齐师。夙沙卫连大车以塞隧而殿。此卫所欲守险。○连、大，并如字。隧者，遂道也。殿，都练反，下及注同。殖绰、郭最曰：“子殿国师，齐之辱也。奄人殿师，故以为辱。○最，徐子会反。子姑先乎！”乃代之殿。卫杀马於隘以塞道。恨二子，故塞其道，欲使晋得之。隘，於懈反。晋州绰及之，射殖绰，中肩，两矢夹脰。脰，颈也。○射，食亦反，下注同。中，丁仲反。夹，古洽反，或古协反。脰音豆。<br/><br/>　　[疏]注“脰颈也”。<br/><br/>　　○正义曰：《说文》云：“脰，项也。”《考工记》云“以脰鸣者”，又曰“大体短脰”，“数目头脰”。《公羊传》称“宋万搏闵公，绝其脰”。郑玄、何休皆以脰为颈，颈之与项，亦一物也。<br/><br/>　<br/><br/>　　曰：“止，将为三军获；不止，将取其衷。”不止，复欲射两矢中央。○衷音忠。顾曰：“为私誓。”州绰曰：“有如日！”言必不杀女，明如日。○女音汝。乃弛弓而自后缚之。反缚之。○弛，式氏反，本又作“施”，音同。其右具丙州绰之右。亦舍兵而缚郭最。皆衿甲而缚，衿甲，不解甲。○舍音舍。衿，其鸩反。<br/><br/>　　[疏]“乃弛弓”。<br/><br/>　　○正义曰：下云“其右具丙亦舍兵”，则此是州绰弛弓也。<br/><br/>　<br/><br/>　　坐于中军之鼓下。晋人欲逐归者，鲁、卫请攻险。险，固城守者。○守，手又反。己卯，荀偃、士匄以中军克京兹。在平阴城东南。乙酉，魏绛、栾盈以下军克邿。栾黡死，其子盈佐下军。平阴西有邿山。○邿音诗。赵武、韩起以上军围卢，弗克。十二月，戊戌，及秦周伐雍门之萩。秦周，鲁大夫。赵武及之共伐萩也。雍门，齐城门。○雍，於用反。萩音秋，本又作“秋”。范鞅门于雍门，其御追喜以戈杀犬于门中；杀犬示间暇。○间音闲。孟庄子斩其橁以为公琴。庄子，孺子速也。橁，木名。○橁，敕伦反，又相伦反。己亥，焚雍门及西郭、南郭。刘难、士弱率诸侯之师焚申池之竹木。二子，晋大夫。○难，乃多反，又如字。壬寅，焚东郭、北郭，范鞅门于扬门。齐西门。州绰门于东闾，齐东门。左骖迫，还于东门中，以枚数阖。枚，马楇也。阖，门扇也。数其板，示不恐。○骖，士南反。迫音百。还音旋，一音患。枚，每回反。数，所主反，注同。阖，户腊反。楇，陟瓜反。恐，曲勇反。齐侯驾，将走邮棠。邮棠，齐邑。○邮音尢。大子与郭荣扣马，大子，光也。荣，齐大夫。○扣音口。曰：“师速而疾，略也。言欲略行其地，无久攻意。○行，下孟反。将退矣，君何惧焉？且社稷之主不可以轻，轻则失众。君必待之！”将犯之。大子抽剑断鞅，乃止。甲辰，东侵及濰，南及沂。濰水在东莞东北，至北海都昌县入海。沂水出东莞盖县，至下邳入泗。○轻，遣政反，下同。断音短。濰，本又作“维”，音同。沂，鱼依反。莞音官。盖，古害反。邳，蒲悲反。泗音四。<br/><br/>　　郑子孔欲去诸大夫，欲专权。○去，起吕反，下同。将叛晋而起楚师以去之。使告子庚，子庚弗许。子庚，楚令尹公子午。楚子闻之，使杨豚尹宜告子庚曰：“国人谓不穀主社稷而不出师，死不从礼。不能承先君之业，死将不能先君之礼。○豚，徒门反。不穀即位，於今五年，师徒不出，人其以不穀为自逸而忘先君之业矣。谓已未尝统师自出。大夫图之，其若之何？”子庚叹曰：“君王其谓午怀安乎！吾以利社稷也。”见使者，稽首而对曰：“诸侯方睦於晋，臣请尝之。尝，试其难易也。○使，所吏反。易，以豉反。若可，君而继之。不可，收师而退，可以无害，君亦无辱。”子庚帅师治兵於汾。襄城县东北有汾丘城。○汾，扶云反。於是子蟜、伯有、子张从郑伯伐齐。子张，公孙黑肱。子孔、子展、子西守。二子知子孔之谋，二子，子展、子西。○守，手又反，下“完守”同。完守人保。完城郭，内保守。子孔不敢会楚师。楚师伐郑，次於鱼陵。鱼陵，鱼齿山也，在南阳犨县北，郑地。○犨，尺由反。右师城上棘，遂涉颍，次于旃然。将涉颍，故於水边权筑小城，以为进退之备。旃然水出荧阳城皋县，东入汴。○旃，之然反。汴，皮彦反。蒍子冯、公子格率锐师侵费滑、胥靡、献于、雍梁。胥靡、献于、雍梁，皆郑邑。河南阳翟县东北有雍氏城。○蒍，本又作“薳”，于委反。冯，皮冰反。费，扶味反。滑，于八反。雍，於用反。右回梅山，在荧阳密县东北。○回，如字，徐胡猥反。侵郑东北，至于蟲牢而反。子庚门于纯门，信于城下而还，信，再宿也。○牢，力刀反。纯，如字，一音市荀反。涉於鱼齿之下。鱼齿山之下有滍水，故言涉。○滍音雉。甚雨及之，楚师多冻，役徒几尽。晋人闻有楚师，师旷曰：“不害。吾骤歌北风，又歌南风，南风不竞，歌者，吹律以咏八风。南风音微，故曰“不竞”也。师旷唯歌南北风者，听晋、楚之强弱。○冻，丁弄反。几音祈。骤，仕救反。<br/><br/>　　[疏]“甚雨及之”。<br/><br/>　　○正义曰：楚师南行，有大雨从北而南，逐及楚师。<br/><br/>　　○注“歌者”至“彊弱”。<br/><br/>　　○正义曰：律吕虽有十二，其风有八。八风者，乾风不周，坎风广莫，艮风调，震风明庶，巽风清明，离风景，坤风凉，兑风闾阖。八方之风，风别先有音曲，总吹律吕，以咏八方音曲。今师旷以律吕歌南风音曲，南风音微，不与律声相应，故云“不竞”。服虔以为卯酉以北律吕为北风，以南为南风。与杜八风义违，非杜义也。<br/><br/>　<br/><br/>　　多死声。楚必无功。”董叔曰：“天道多在西北。岁在豕韦，月又建亥，故曰“多在西北”。南师不时，必无功。”不时，谓触岁月。叔向曰：“在其君之德也。”言天时、地利不如人和。<br/><br/>　　[疏]“多死声”。<br/><br/>　　○正义曰：服虔云：“南风律气不至，故声多死。”<br/><br/>　　○注“岁在”至“西北”。<br/><br/>　　○正义曰：岁君右行於天，大率一岁行一次。二十八年岁在星纪，距此十一年。卻而数之，此年在豕韦。豕韦一名娵訾，当亥之次也。周十二月，夏之十月，其月又建亥，故曰“多在西北”。<br/><br/>　　○注“言天”至“人和”。<br/><br/>　　○正义曰：《孟子》云：“天时不如地利，地利不如人和。”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10313.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10315.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

