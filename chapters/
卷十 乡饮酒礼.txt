<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十 乡饮酒礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十 乡饮酒礼全文,郑玄作品" />
<meta name="description" content="仪礼注疏原文阅读,卷十 乡饮酒礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4515.html";
var nextpage="novel-read-266-4517.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十 乡饮酒礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4515.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十 乡饮酒礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:16:05<span class="divide">|</span></p>
<div class="page-body">
<div class="page-content">
<p>宾北面坐取俎西之觯，阼阶上北面酬主人。主人降席，立于宾东。初起旅酬也。凡旅酬者，少长以齿，终於沃盥者，皆弟长而无遗矣。<br/>　　[疏]“宾北”至“宾东”。○释曰：自此至“司正降复位”，论堂上堂下遍行旅酬之事。云“取俎西之觯”者，谓前一人举觯，奠于荐右，今为旅酬而举之。前主人酬宾奠于荐东者不举，故言俎西以别之。云“主人降席”，不云自南方北方者，案下记云：“主人、介凡升席自北方，降席自南方。”指此文也。○注“初起”至“遗矣”。○释曰：云“凡旅酬者，少长以齿”以下，并是《乡饮酒义》文，是以彼云：“宾酬主人，主人酬介，介酬众宾，少长以齿，终於沃洗者焉，知其能弟长而无遗矣。”案下记云：“主人之赞者西面北上，不与。”注云：“赞，佐也。谓主人之属，佐助主人礼事，彻鼏沃盥，设荐俎者。与，及也。不及，谓不及献酒，言不及献酒则旅酬，亦不与旅酬，所以酬正献也。”记又云：“无筭爵然后与。”若然，此旅酬得终於沃洗者，郑解酬之大法，欲见堂上宾、主人之党无不与，故郑君连引无筭爵旅酬，而言终沃洗也。其实此时未及沃洗也。<br/>　　宾坐奠觯，遂拜，执觯兴，主人答拜。不祭，立饮，不拜，卒觯，不洗，实觯，东南面授主人。宾立饮卒觯，因更酌以乡主人，将授。<br/>　　主人阼阶上拜，宾少退。主人受觯，宾拜送于主人之西。旅酬同阶，礼杀。<br/>　　[疏]注“旅酬同阶礼杀”。○释曰：决上正酬时不同阶，今同阶，故云“礼杀”也。<br/>　　宾揖，复席。酬主人讫。<br/>　　主人西阶上酬介。介降席自南方，立于主人之西，如宾酬主人之礼。主人揖，复席。其酌，实觯西南面授介。自此以下旅酬，酌者亦如之。<br/>　　[疏]注“其酌”至“如之”。○释曰：知“西南面授介”者，案宾酬主人时，於阼阶上东南面向之，则知此主人酬介于西阶上西南面可知。云“自此已下旅酬，酌者亦如之”者，谓亦如主人酬介，其酬酌介实觯，西南面授之，以其旅酬皆西阶上故也。<br/>　　司正升相旅，曰：“某子受酬。”受酬者降席。旅，序也。於是介酬众宾，众宾又以次序相酬。某者，众宾姓也，同姓则以伯仲别之。又同，则以且字别之。<br/>　　[疏]注“旅序”至“别之”。○释曰：上文“作相为司正”，注云：“将留宾，为有懈惰，立司正以监之。”今以宾、主及介旅酬不监之，至众宾乃监者，以其主人与宾、介习礼已久，又各一位，不嫌失礼。至於众宾，既不久习礼，又同在一位，恐其失礼，故须监之也。云“某者，众宾姓也”者，以某在子上，故知是众宾姓也。若单言某，则是字，故《乡射》云“某酬某子”，注云：“某者，字也。”云“同姓则以伯仲别之”者，但此众宾之内有同姓，司正命之，则呼伯仲别之也。云“又同，则以且字别之”者，为同姓之中有伯仲同者，则以某甫且字别之也。<br/>　　司正退立于序端，东面。辟受酬者，又便其赞上赞下也。始升相，西阶西北面。<br/>　　[疏]“司正”至“东面”。○注“辟受”至“北面”。○释曰：司正初时在堂上西阶西，北面命受酬者讫，退立于西序端东面者，一则案此下文“众受酬者受自左”，即是司正立处，故须辟之；二则东面时赞上赞下便也。云“始升相，西阶西北面”者，虽无正文，以众宾之席在宾西南面，介酬在西阶上，司正升相旅，当在西阶西北面命宾，故知位如此也。<br/>　　受酬者自介右，由介东也。尊介，使不失故位。<br/>　　[疏]“受酬者自介右”。○注“由介”至“故位”。○释曰：北面以东为右，故郑云“由介东”也。云“尊介，使不失故位”者，凡授受之法者，授由其右，受由其左，即下文“众受酬者”是也。此受介酬者应自介左，而自介右者，介位在西，故云尊介使不失故位也。<br/>　　众受酬者受自左，后将受酬者，皆由西变於介也。今文无众酬者。<br/>　　[疏]“众受”至“自左”。○注“后将”至“酬者”。○释曰：言“众受酬”者，谓上众宾之内为首者一人，自介右受之，自第二以下，并堂下众宾皆自左受之。言“变於介”者，即是授受之常法也。<br/>　　拜，兴，饮，皆如宾酬主人之礼。嫌宾以下异也。<br/>　　辩，卒受者以觯降，坐奠于篚。辩，辩众宾之在下者。《乡射礼》曰：“辩，遂酬在下者，皆升，受酬于西阶上。”<br/>　　[疏]注“辩辩”至“阶上”。○释曰：引《乡射》者，彼礼与此同。经直言辩，不云“遂酬在下者，皆升，受酬于西阶上”者，文不具，故引以证也。<br/>　　司正降，复位。觯南之位。<br/>　　[疏]“司正降复位”。○注“觯南之位”。○释曰：复位者，以相旅毕，堂上无事，故降复觯南之位。<br/>　　使二人举觯于宾、介，洗，升实觯于西阶上，皆坐奠觯，遂拜，执觯兴。宾、介席末答拜。皆坐祭，遂饮，卒觯，兴，坐奠觯，遂拜，执觯兴，宾、介席末答拜。二人亦主人之吏。若有大夫，则举觯于宾与大夫。《燕礼》曰：“媵爵者于洗南，西面北上，序进盥洗。”<br/>　　[疏]“使二”至“答拜”。○注“二人”至“盥洗”。○释曰：自此至“无筭乐”，论宾主燕坐爵乐无数之事。云“宾介席末答拜”者，宾於席西南面答拜，介於席南东面答。云“二人亦主人之吏”者，亦上一人举觯是主人之吏，以其主人使之，故知皆是主人之吏也。云“若有大夫，则举觯于宾与大夫”者，以其大夫尊於介故也。引《燕礼》者，证此二人举觯将盥时，亦於洗南西面北，上以次盥手也。<br/>　　逆降，洗，升实觯，皆立于西阶上，宾、介皆拜。於席末拜。<br/>　　[疏]注“於席末拜”。○释曰：言“席末拜”者，宾在席西南面，介在席南东面，以其俱是答拜，故同前席末拜也。<br/>　　皆进，荐西奠之，宾辞，坐取觯以兴。介则荐南奠之。介坐受以兴。退，皆拜送，降。宾、介奠于其所。宾言取，介言受，尊卑异文。今文曰宾受。<br/>　　[疏]“皆进”至“其所”。○释曰：言“皆进”者，一人之宾所，奠觯于荐西，一人之介所，奠觯于荐南。○注“宾言”至“异文”。○释曰：尊者得卑者物言取，是以《家语》云：“定公假马於季氏，孔子曰：君於臣有取无假。”故宾尊言取，介卑言受也。<br/>　　司正升自西阶，受命于主人。主人曰：“请坐于宾。”宾辞以俎。至此盛礼俱成，酒清肴乾，宾主百拜，强有力者犹倦焉。张而不弛，弛而不张，非文武之道。请坐者，将以宾燕也。俎者，肴之贵者。辞之者，不敢以礼杀当贵者。<br/>　　[疏]“司正”至“以俎”。○释曰：云“司正升自西阶，受命于主人”，此不言阼阶上受，案《乡射》：“司正升自西阶，阼阶上受命于主人，適西阶上，北面，请坐於宾。”则此亦同彼。云“主人曰：请坐于宾”者，亦是使司正传语於宾也。○注“至此”至“贵者”。○释曰：自此以上，皆立行礼，人皆劳倦，故请坐於宾也。云“酒清肴乾”者，案《聘义》云：“酒清，人渴而不敢饮也；肉乾，人饥而不敢食也。”彼上云：“聘、射之礼，至大礼也。”则是聘、射皆有饮酒礼，故此《乡饮酒》引之。云“宾主百拜”者，《乐记》文。彼是饮酒礼，与此同，故引而相证。但此乡饮酒之礼虽无百拜，举全数而言也。云“强有力”者，亦《聘义》文。言此者，欲见自此以前未得安坐饮食也。云“张而不弛，弛而不张，非文武之道”者，此《杂记》文。略而言之，此以弓弩喻行礼之法。张而不弛，以喻旅酬已前立行礼；弛而不张，喻无筭爵以后坐食。一张一弛，是文武之道。张而不弛，弛而不张，非文武之道，故后须坐也。云“俎者，肴之贵者”，谓骨体贵而肉贱，故云肴之贵者。云“辞之者，不敢以礼杀当贵者”，自旅以前立行礼，是盛，自此后无筭爵，坐以礼，谓之杀，故今将坐辞以俎，不敢以礼杀当贵者。案《燕礼》司正奠觯于中庭，请彻俎而坐。此礼司正监旅讫，二人举觯后将行无筭爵，始请坐于宾，不同者，《燕礼》司正之前云二人致爵，三举旅，得爵多，故司正奠时即坐燕。此礼由来未行旅酬，故使二人举觯，敌俎后乃坐也。<br/>　　主人请彻俎，宾许。亦司正传请告之。<br/>　　司正降阶前，命弟子俟彻俎。西阶前也。弟子，宾之少者。俎者，主人之吏设之，使弟子俟彻者，明彻俎宾之义。<br/>　　[疏]“司正降阶”。○注“西阶”至“之义”。○释曰：云“弟子，宾之少者”，以其称弟子，故知是宾之少者。西阶前命之，故知宾弟子。宾敬主人而使弟子彻俎，故云“宾之义”也。<br/>　　司正升，立于席端。待事。<br/>　　[疏]“司正”至“席端”。○释曰：司正降阶前，命弟子彻俎讫即升，立于席端。弟子仍未彻俎，故郑云“待事”也。<br/>　　宾降席，北面。主人降席，阼阶上北面。介降席，西阶上北面。遵者降席，席东、南面。皆立，相须彻俎也。遵者，谓此乡之人仕至大夫者也，今来助主人乐宾，主人所荣而遵法者也，因以为名。或有无，来不来，用时事耳。今文遵为僎，或为全。<br/>　　[疏]“宾降阶”至“南面”。○释曰：“皆立”者，将取俎以授人。遵不北面者，以其尊，故席东、南面向主人。○注“皆立”至“为全”。○释曰：云“皆立，相须彻俎也”者，须，待也，受俎之人一时彻而授之也。云“遵者，谓此乡之人仕至大夫者也”者，以《乡射》云“大夫若有遵者入门左”，注云：“谓此乡之人为大夫者也。谓之遵者，方以礼乐化民，欲其遵法之也。”既云大夫若有遵，明士不得有遵，又士立于下，不得升堂，故知此遵是大夫也。云“或有无”者，下文云“宾若有遵”，言若者，不定之辞，故知或有或无也。云“来不来，用时事耳”者，言来之与不来，事在当时，故云用时事耳。<br/>　　宾取俎，还授司正，司正以降，宾从之。主人取俎，还授弟子，弟子以降自西阶。主人降自阼阶。介取俎，还授弟子，弟子以降，介从之。若有诸公、大夫，则使人受俎，如宾礼。众宾皆降。取俎者皆乡其席，既授弟子，皆降，复初入之位。<br/>　　[疏]“宾取”至“皆降”。○释曰：主人取俎还授弟子，弟子以降自西阶，案《燕礼》：“膳宰彻公俎，降自阼阶。”与此不同者，彼公不降，故宰夫降阼阶。此主人降自阼阶，故弟子降自西阶也。○注“取俎”至“之位”。○释曰：云“取俎者皆乡其席”者，以其俎在席前，乡席取俎，还转授之，故经皆言“还授”也。云“既授弟子，皆降，复初入之位”者，以其下云“揖让如初升”，故知此降时，亦复初入之位，位在东阶，西阶相让也。<br/>　　说屦，揖让如初，升，坐。说屦者，为安燕当坐也。必说於下者，屦贱，不空居堂。说屦，主人先左，宾先右。今文说为税。<br/>　　[疏]“说屦”至“升坐”。○释曰：自此以下至“再拜”，论无筭爵饮酒礼终送宾之事也。云“如初，升，坐”者，谓宾主初入，揖让而升堂，升堂虽同，前则升堂立，此则即席坐，与前异也。○注“说屦”至“为税”。○释曰：云“说屦者，为安燕当坐也”者，凡堂上行礼之法：立行礼不说屦，坐则说屦。屦空则不宜陈於侧，故降，说屦，然后升坐也。云“说屦，主人先左，宾先右”者，案《曲礼》云：“上於东阶则先右足，上於西阶则先左足。”郑注云“近於相乡敬也”。案《玉藻》著屦之法，坐左纳右，坐右纳左。今说之亦北面乡阶，主人先坐左，宾先坐右，亦取近为相乡敬之义也。<br/>　　乃羞。羞，进也。所进者，狗胾醢也。乡设骨体，所以致敬也。今进羞，所以尽爱也。敬之，爱之，所以厚贤也。<br/>　　[疏]“乃羞”。○注“羞进”至“贤也”。○释曰：知“所进者，狗胾醢”者，案下记云：“其牲狗。”《礼记》又云：“荐羞不逾牲。”则所羞者狗胾也。但醢是旧作之物，诸经又不见以狗作醢，则胾必狗也。醢则当兼有馀牲也。云“乡设骨体，所以致敬也。今进羞所以尽爱也”者，骨体贵，人不食，故云致敬。胾醢，贱人所食，故云尽爱也。<br/>　　无筭爵。筭，数也。宾主燕饮，爵行无数，醉而止也。《乡射礼》曰：“使二人举觯于宾与大夫。”又曰：“执觯者洗，升实觯，反奠於宾与大夫。”皆是。<br/>　　[疏]“无筭爵”。○注“筭数”至“皆是”。○释曰：引“《乡射礼》”者，证此无筭爵从首至末，更从上至下，唯醉乃止。郑云皆是者，从首至末皆是行无筭爵之义。<br/>　　无筭乐。燕乐亦无数，或閒或合，尽欢而止也。《春秋》襄二十九年：吴公子札来聘，请观于周乐。此国君之无筭。<br/>　　[疏]“无筭乐”。○注“燕乐”至“无筭”。○释曰：云“燕乐亦无数”者，亦上无筭爵也。案上升歌笙閒合乐皆三终，言有数，此即无也。云“或閒或合，尽欢而止也”者，以其不言《风》、《雅》，故知或閒如上，閒歌用《小雅》也；或合用《二南》也。言“或閒或合”者，於后科用其一，但不并用也。引“《春秋》”者，彼是国君礼，此是大夫礼，见其异也。但无筭之乐，还依尊卑用之。案《春秋》为季札所歌《大雅》与《颂》者，但季札请观周乐，鲁为之尽陈。又鲁，周公之后，歌乐得与元侯同，故无筭之乐，《雅》、《颂》并作也。<br/>　　宾出，奏《陔》。《陔》，《陔夏》也。陔之言戒也，终日燕饮，酒罢，以《陔》为节，明无失礼也。《周礼·锺师》“以锺鼓奏《九夏》”，是奏《陔夏》则有锺鼓矣。锺鼓者，天子诸侯备用之，大夫、士鼓而已。盖建於阼阶之西，南鼓。《乡射礼》曰：“宾兴，乐正命奏《陔》，宾降及阶，《陔》作，宾出，众宾皆出。”<br/>　　[疏]“宾出奏陔”。○注“陔陔”至“皆出”。○释曰：云“《陔》，《陔夏》也”者，《周礼·锺师》有《陔夏》，故云《陔夏》也。云“《周礼·锺师》以锺鼓奏九夏”者，案《锺师》云：“凡乐事，以锺鼓奏九夏：《王夏》、《肆夏》、《昭夏》、《纳夏》、《章夏》、《齐夏》、《族夏》、《祴夏》、《骜夏》。”杜子春云：“王出入奏《王夏》，尸出入奏《肆夏》，牲出入奏《昭夏》，四方宾来奏《纳夏》，臣有功奏《章夏》，夫人祭奏《齐夏》，族人侍奏《族夏》，客醉而出奏《陔夏》，公出入奏《骜夏》。”言以锺鼓者，庭中先击锺，却击鼓，而奏此《九夏》，故云是奏《陔夏》则有锺鼓矣。云“锺鼓者，天子诸侯备用之”者，《锺师》天子礼有锺鼓，《大射》诸侯礼亦具有锺鼓，故云天子诸侯备用之。云“大夫、士鼓而已”者，案《乡射》云：“不鼓不释。”明无锺可知。此且语锺鼓，若用九夏则尊卑不同，天子则九夏俱作，诸侯则不用《王夏》，得奏其《肆夏》以下，大夫以下，据此文用《陔夏》，其馀无文。云“盖建于阼阶之西，南鼓”者，据此奏《陔夏》之时，其鼓约《大射》建鼓在阼阶西、南鼓而知。无正文，故云“盖”。彼注云：鼓不在东县，南为君也。此乡大夫无东县，直有一鼓而已，故县在阼阶之西，南乡主人也。引《乡射》者，证宾出远近《陔》作之义。云“宾出，众宾皆出”者，经宾据正宾，不言众宾与介，则宾出之时，众宾与介俱出可知。<br/>　　主人送于门外，再拜。门东，西面拜也。宾介不答拜，礼有终也。<br/>　　[疏]“主人”至“再拜”。○注“门东”至“终也”。○释曰：云“门东，西面拜也”者，此约主人迎宾之时门东西面拜，今送宾，还依此位立也。云“宾介不答拜，礼有终也”者，於迎宾介时，宾介答拜，今送宾，主人再拜，若宾介答拜，是行礼无终毕，故宾介不答，是礼有终也。不言众宾者，迎送俱不拜，故不言也。<br/>　　宾若有遵者，诸公、大夫，则既一人举觯，乃入。不干，主人正礼也。遵者，诸公大夫也。谓之宾者，同从外来耳。大国有孤，四命谓之公。<br/>　　[疏]“宾若”至“乃入”。○释曰：自此已下至“不加席”，论乡内有诸公、大夫来观礼，主人迎之与行礼事也。○注“不干”至“谓之公”。○释曰：言“不干，主人正礼”者，正礼，谓宾主献酢是也。是以一人举觯为旅酬始，乃入。若然，即是作乐前入，而於此篇末乃言之者，以其无常，或来或不来，故於后言之也。云“遵者，诸公大夫也”者，孤只一人，而言诸者，案郑注《燕礼》云：“诸公者，谓大国之孤也。孤一人，言诸者，容牧下三监。”案《王制》云：“天子使其大夫监於方伯之国，国三人。”《王制》所陈是殷法，言容者，周公制礼时因而不改，故云容也。云“大国有孤，四命”者，《周礼·典命》文。谓之公者，若天子有三公也。<br/>　　席于宾东，公三重，大夫再重。席此二者於宾东，尊之，不与乡人齿也。天子之国，三命者不齿。於诸侯之国，爵为大夫则不齿矣。不言遵者，遵者亦卿大夫。<br/>　　[疏]“席于”至“再重”。○注“席此”至“大夫”。○释曰：言“三重”、“再重”者，席有地可依，若衣裳在身，一领即为一重，再重、三重犹二领、三领也。云“席此二者於宾东”者，宾在户牖之閒，酒尊又在户东席，此二者又在酒尊之东，但继宾而言耳。云“尊之，不与乡人齿也”者，乡人谓众宾之席，在宾西，故云不与乡人齿。案上注云此篇无正齿位之事，今此言齿者，彼云无正齿位者，对党正饮酒，乡人五十已上、九十已下有齿法。《乡饮酒》贡士以德为次，故云无正齿位之礼。此言齿者，谓士已上来观礼，乃有齿法。云“天子之国，三命者不齿”者，案《周礼·党正职》云：“国索鬼神而祭祀，则以礼属民而饮酒于序，以正齿位。壹命齿于乡里，再命齿于父族，三命不齿。”彼是天子党正饮酒法，故知天子之国三命不齿。此是天子贡人乡饮酒法，郑引之为证者，欲见天子乡饮酒三命不齿同也。云“於诸侯之国，爵为大夫则不齿矣”者，以此篇及《乡射》皆云若有大夫不辨命数，故知爵为大夫即不齿也。皆谓《乡射》、《乡饮酒》之礼，若党正饮酒则与此异。案《文王世子》云：“其朝于公，内朝则东面北上，臣有贵者以齿。”下文云“庶子治之，虽有三命，不逾父兄”，郑注云：“治之，治公族之礼也。唯於内朝则然，其馀会聚之事则与庶姓同。”又引党正饮酒云：“一命齿於乡里，再命齿於父族，三命不齿。不齿者，特为位不在父兄行列中。”但《文王世子》是诸侯之法，即诸侯党正饮酒还与天子同。但诸侯之国一命已上，至三命大夫、士具有言“一命齿於乡里”者，公、侯、伯之士一命与堂下乡人齿，以其士立堂下故也。子、男之士不命，与一命之士同齿於阶下。子、男之大夫一命，坐於上，与六十已上齿於堂。再命齿於父族者，谓子、男之卿与公、侯、伯之大夫以父族为宾，则与之齿，异姓为宾，则不与之齿，席於尊东。三命不齿者，谓公、侯、伯之卿虽父族为宾，亦不与之齿，席於尊东也。云“不言遵者，遵者亦卿大夫”者，案上文宾若有遵者，与诸公、大夫虽文异，诸公、大夫则遵也。故郑云遵者，诸公、大夫也。明此经不言遵者，亦卿、大夫可知。<br/>　　公如大夫入，主人降，宾、介降，众宾皆降，复初位。主人迎，揖让升。公升如宾礼，辞一席，使一人去之。如，读若今之若。主人迎之於门内也。辞一席，谦自同於大夫。<br/>　　[疏]“公如”至“去之”。○释曰：此据诸公、大夫入，宾、介与众宾皆避之，降，复西阶下东面位。○注“如读”至“大夫”。○释曰：郑曰“如读若今之若”者，前无大夫入，直以大夫与主人为礼是其当，公则非当，故郑读如若今之若，谓大夫之於公，更无异礼矣。云“主人迎於门内”者，以经公如大夫，主人不言出，故知迎於门内也。云“辞一席，谦自同於大夫”者，大夫再重，公三重，故辞去一席，同於大夫再重。<br/>　　大夫则如介礼，有诸公，则辞加席，委于席端，主人不彻。无诸公，则大夫辞加席，主人对，不去加席。加席，上席也。大夫席再重。<br/>　　[疏]“大夫”至“加席”。○释曰：云“大夫则如介礼”者，以其公如宾，故大夫则如介礼。主人迎宾，宾厌介，此公与大夫同入，公亦厌大夫，故云大夫如介礼。云“有诸公，则辞加席，委於席端，主人不彻”者，大夫再重是其正，大夫以公在，故谦，委加席於席端，主人不彻也。○注“加席”至“再重”。○释曰：云“加席，上席也”者，以其再重、三重，席皆一种，故云上席也。记云“蒲筵缁布纯”，明无异也。以其乡大夫贤者，公与大夫来观礼而已，故俱加重，数更无异席也。《公食大夫礼》异国之客有别席，是以《公食大夫》云：“宰夫设筵，加席几。”又记云：“司宫具几与蒲筵常，缁布纯，加萑席寻。”又上注云：谓三命大夫也。孤为宾，则莞筵纷纯，加藻席画纯，是与当国之大夫异也。《燕礼》云“司宫筵宾于户西东上，无加席”也者，以其燕私故也。《大射》云：“司宫设宾席于户西，南面，有加席。”与公侯同者，以其《大射》辨尊卑故也。<br/>　　明日，宾服乡服以拜赐。拜赐，谢恩惠。乡服，昨日与乡大夫饮酒之朝服也。不言朝服，未服以朝也。今文曰宾服乡服。<br/>　　[疏]“明日”至“拜赐”。○注“拜赐”至“乡服”。○释曰：郑知乡服是朝服者，下记云“朝服而谋宾介”是也。此宾言乡服，其《乡射》宾言朝服，不同者，案《乡射》记云：“大夫与，则以公士为宾。”谓在朝著朝服是其常，此宾是乡人子弟，未仕，虽著朝服，仍以乡服言之，故郑云“不言朝服未服以朝也”。<br/>　　主人如宾服以拜辱。拜宾复自屈辱也。《乡射礼》曰：“宾朝服以拜赐于门外，主人不见。如宾服，遂从之，拜辱於门外，乃退。”<br/>　　[疏]“主人”至“拜辱”。○注“拜宾”至“乃退”。○释曰：引《乡射》者，於此文不具，故引以为证，明彼此宾主皆不相见，造门外拜谢而已。<br/>　　主人释服。释朝服，更服玄端也。古文释作舍。<br/>　　[疏]“主人释服”。○释曰：自此已下至“乡乐唯所欲”，论后日息司正，征唯所欲，更行饮酒之礼。○注“释朝”至“作舍”。○释曰：言“释朝服，更服玄端也”者，以其昨日正行宾举饮酒之礼相尊敬，故朝服。此乃燕私轻，故玄端劳也。<br/>　　乃息司正。息，劳也。劳赐昨日赞执事者，独云司正。司正，庭长也。<br/>　　[疏]注“息劳”至“长也”。○释曰：郑云“劳赐昨日赞执事者”者，案下记云：“主人之赞者西面北上，不与。”郑注云：“主人之属，佐助主人礼事，彻幂，沃盥，设荐元缺起比俎者。与，及也。不及谓不献酒。”明此时劳，可知今独言司正，司正是庭长，故独言之也。<br/>　　无介，劳礼略也，司正为宾。<br/>　　[疏]注“劳礼”至“为宾”。○释曰：此劳时司正为宾，当立介以辅宾。无介者，劳礼略故也。<br/>　　不杀，市买，若因所有可也，不杀则无俎。<br/>　　[疏]注“市买”至“无俎”。○释曰：市买无正文，郑以意言之。云“不杀则无俎”者，其杀则俎以盛骨体，既言不杀，故知无俎也。<br/>　　荐脯醢，羞同也。<br/>　　[疏]注“羞同也”。○释曰：以其脯醢与正行饮酒同有此荐，故云“羞同”也。<br/>　　羞唯所有。在有何物。<br/>　　[疏]注“在有何物”。○释曰：羞谓上文正行饮酒之时用狗胾，今不杀，故言羞唯所有也。云“在有何物”者，杂物皆是也。<br/>　　征唯所欲，征，召也。<br/>　　[疏]注“征召也”。○释曰：昨日正行饮酒，不得唤亲友，故今礼食之馀，别召知友，故言“征唯所欲”也。<br/>　　以告於先生、君子可也。告，请也。先生不以筋力为礼，於是可以来。君子，国中有盛德者。可者，召不召唯所欲。<br/>　　[疏]注“告请”至“所欲”。○释曰：案《曲礼》云：“老者不以筋力为礼。”此先生，老人教学者，故云先生不以筋力为礼，於是可以来也。云“君子，国中有盛德者”者，此君子则《曲礼》“博闻强识，敦善行而不殆，谓之君子”也。又《玉藻》云“居士锦带”，郑云“居士，道艺处士”，亦一也。云“可者，召不召唯所欲”者，上文云“征唯所欲”，上下相成解也。<br/>　　宾、介不与。礼渎则亵。古文与为预。<br/>　　[疏]注“礼渎”至“为预”。○释曰：宾介昨日正行礼，今又召之，则是数，数则渎，渎则不敬，故云“礼渎则亵”，是以不与。<br/>　　乡乐唯欲。乡乐，《周南》、《召南》六篇之中，唯所欲作，不从次也。不歌《鹿鸣》、《鱼丽》者，辟国君也。<br/>　　[疏]注“乡乐”至“君也”。○释曰：云“乡乐，《周南》、《召南》”者，上注以《二南》为乡大夫之乐，《小雅》为诸侯之乐，故知《二南》也。但乡燕同乐，上正行饮酒，歌《小雅》，今燕不歌《鹿鸣》、《鱼丽》，是避国君也。<br/>　　记。乡，朝服而谋宾、介，皆使能，不宿戒。乡，乡人，谓乡大夫也。朝服，冠玄端，缁带，素韠，白屦。今郡国行乡饮酒之礼，玄端而衣皮弁服，与礼异。再戒为宿戒。礼，将有事，先戒而又宿戒。<br/>　　[疏]“记乡”至“宿戒”。○释曰：上经直云主人与先生谋宾介，不云服衣，不云使能及不宿戒之事，故记之也。○注“乡乡”至“宿戒”。○释曰：“乡，乡人，谓乡大夫”者，以乡大夫为主人，故知乡大夫。知“朝服，冠玄端，缁带，素韠，白屦”者，玄端即朝服之衣，裳又与韠同色，屦亦同裳色，故知义然也。云“再戒为宿戒。礼，将有事，先戒而又宿戒”者，此即《士冠》先戒宾及宿是也。此直戒而不宿，与冠礼异。<br/>　　蒲筵，缁布纯。筵，席也。纯，缘也。<br/>　　[疏]释曰：《公食》记云“蒲筵常缁布纯”，此不言常，文不具也。倍寻曰常，丈六尺也。<br/>　　尊绤幂，宾至彻之。绤，葛也。幂，覆尊巾。其牲，狗也。狗取择人。<br/>　　亨于堂东北。祖阳气之所始也。阳气主养。《易》曰：“天地养万物，圣人养贤以及万民。”<br/>　　[疏]注“祖阳”至“万民”。○释曰：此据《乡饮酒义》而言，以正月三阳生之月，万物出地盛於东南，故云“祖阳气之所始也”。引《易·颐》“彖辞”者，义取养贤能而宾举之事也。<br/>　　献用爵，其他用觯。爵尊，不亵用之。<br/>　　[疏]注“爵尊不亵用之”。○释曰：案上献宾、献众宾等皆用一升之爵，至酬及旅酬之等皆用三升之觯。以献为初相敬，故用爵，以酬之等皆用为相劝，故用觯，是以郑云“爵尊，不亵用之”也。<br/>　　荐脯，五挺，横祭于其上，出自左房。挺犹胑也。《乡射礼》曰：“祭半胑，胑长尺有二寸。”左在东，阳也，阳主养。房，馔陈处也。《冠礼》之馔，脯醢南上。《曲礼》曰：“以脯脩置者，左朐右末。”<br/>　　[疏]注“挺犹”至“右末”。○释曰：此横祭于元缺止此其上者，於脯为横，於人为缩，其挺有五，通祭者六，故《乡射》记云：“荐脯用笾，五胑，祭半胑，横于上。胑长尺二寸。”则祭半胑者，长六寸。此脯不言长短者，记文不具也。云“《冠礼》之馔，脯醢南上”者，欲见此房中之馔亦南上也。引《曲礼》者，欲见此脯与《曲礼》脯羞虽朐挺有异，其设之皆横於人前。郑彼注云：“屈中曰朐。”以左手案之，右手擘之便。<br/>　　俎由东壁，自西阶升。亨狗既孰，载之俎，馔於东方。<br/>　　[疏]“俎由”至“阶升”。○注“亨狗”至“东方”。○释曰：亨狗於东方，孰乃载之於俎，馔陈於东壁，既馔於东方，恐由东阶升，故记辩之，云“自西阶升”也。<br/>　　宾俎，脊、胁、肩、肺。主人俎，脊、胁、臂、肺。介俎，脊、胁、肫、胳、肺。肺皆离。皆右体，进腠。凡牲，前胫骨三：肩、臂、臑也。后胫骨二：膊、胳也。尊者俎尊骨，卑者俎卑骨。《祭统》曰：“凡为俎者，以骨为主，骨有贵贱。”凡前贵后贱。离犹扌奎也。腠，理也。进理，谓前其本也。今文胳作骼。<br/>　　[疏]“宾俎”至“进腠”。○注“凡牲”至“作骼”。○释曰：此序体，宾用肩，主人用臂，介用胳，其閒有臑肫在而介不用者，盖为大夫俎，故此阙焉。是以《乡射》记云：“宾俎，脊、胁、肩、肺。主人俎，脊、胁、臂、肺。”注云：“宾俎用肩，主人用臂，尊宾也。”若有尊者，则俎其馀体，是臑肫为大夫明矣。大夫虽尊，不夺宾主正礼，故用体卑於主人与宾，而尊於介也。或有介俎肫、胳，不言者，欲见用体无常，若有一大夫即介用肫，若有二大夫则介用胳，故肫、胳两见亦徒也。云一“胫骨二：膊、胳也”者，此皆如《特牲》、《少牢》不取觳也。云“《祭统》”者，据祭祀归俎之法，此据饮酒生人之礼，引之者，取一边，骨有贵贱之义，以其宾用肩，主人用臂，介用胳，前贵於后也。<br/>　　以爵拜者不徒作。作，起也。言拜既爵者不徒起，起必酢主人。<br/>　　[疏]“以爵拜者不徒作”。○注“作起”至“主人”。○释曰：经直云“以爵拜者不徒作”，郑知“拜既爵者不徒起，起必酢主人”者，以其拜受爵者有不酢主人法，故上经众宾之长一人受爵而不酢主人，故此是拜，既爵起，必酢主人者也。<br/>　　坐卒爵者拜既爵，立卒爵者不拜既爵。降杀各从其宜，不使相错，唯工不从此礼。<br/>　　[疏]“坐卒”至“既爵”。○注“降杀”至“此礼”。○释曰：以其工无目，不使立卒爵，唯坐卒爵，不拜既爵与立卒爵者，同故云“唯工不从此礼”也。<br/>　　凡奠者於左，不饮者，不欲其妨。<br/>　　[疏]“凡奠者於左”。○注“不饮”至“其妨”。○释曰：奠於左者，谓主人酬宾之觯，主人奠於荐右，客不尽主人之欢，奠之於左，是不欲其妨后奠爵也。<br/>　　将举，於右。便也。<br/>　　[疏]“将举於右”。○注“便也”。○释曰：谓若上文一人举觯为旅酬始，二人举觯为无筭爵始，皆奠於右，是其将举者於右，以右手举之便也。<br/>　　众宾之长一人辞洗，如宾礼。於三人之中，复差有尊者，馀二人虽为之洗，不敢辞，其下不洗。<br/>　　[疏]“众宾”至“宾礼”。○注“於三”至“不洗”。○释曰：此记上主人献众宾时，主人揖升，坐取爵于西楹下，降洗爵，众宾长一人降，亦进，东向辞洗，如宾礼。是於三人之中复差尊者得辞洗，馀二人虽为之洗，不敢辞也。云“其下不洗”者，谓其堂下立者不为之洗，献之而已。<br/>　　立者东面北上。若有北面者，则东上。贤者众寡无常也。或统於堂，或统於门。<br/>　　[疏]“立者”至“东上”。○注“贤者”至“於门”。○释曰：此谓堂下立者，乡人贤者或多或少。若少，则东面北上，统於堂也；若多，东面立不尽，即门西，北面东上，统於门也。<br/>　　乐正与立者，皆荐以齿。谓其饮之次也。尊乐正同於宾党，不言饮而言荐，以明饮也。既饮，皆荐於其位，乐正位西阶东，北面。<br/>　　[疏]“乐正”至“以齿”。○注“谓其”至“北面”。○释曰：云“谓其饮之次也”者，谓乐正与立者以齿受旅，是饮之次也。云荐者以先饮乃荐，依饮之次而荐之，故明饮也。必有饮荐相将者，案上经云“众宾偏有脯醢”，郑注云：“以每献荐於其位，位在下。”此言乐正与立者皆荐以齿，明受献乃荐於众宾，在下者同也。<br/>　　凡举爵，三作而不徒爵。谓献宾、献大夫、献工，皆有荐。<br/>　　[疏]“凡举”至“徒爵”。○释曰：徒，空也。谓献宾、献大夫、献工，不空以爵，献之而已，皆有荐脯醢。<br/>　　乐作，大夫不入。后乐贤者。<br/>　　[疏]“乐作大夫不入”。○注“后乐贤者”。○释曰：大夫之入，当一人举觯之后，未乐作之前，以助主人乐贤。若乐作之后，后乐贤者，故不入也。<br/>　　献工与笙，取爵于上篚。既献，奠于下篚。明其异器，敬也。如是，则献大夫亦然。上篚三爵。<br/>　　[疏]“献工”至“下篚”。○注“明其”至“三爵”。○释曰：郑知“上篚三爵”者，以上经初主人献宾时，云取爵於篚，降洗，献宾，受酢，主人奠爵于序端，酬宾讫，又取爵於东序端以献介，受酢讫，奠爵於西楹南，降，三拜众宾讫，犹升，取爵于西楹下，献堂上堂下众宾讫，主人以爵降，奠于篚。是其上篚一爵也。此记又云“献工与笙，取爵于上篚，既献，奠于下篚”，是上篚二爵也。又《乡射礼》献大夫云：“主人揖让，以大夫升，拜至，大夫答拜，主人以爵降。”洗献大夫，此篇亦有大夫，故知上篚有三爵也。<br/>　　其笙，则献诸西阶上。谓主人拜送爵也。於工拜于阼阶上者，以其坐於西阶东也。古文无上。<br/>　　[疏]“其笙”至“阶上”。○注“谓主”至“无上”。○释曰：上经主人献笙于西阶上，此记人又言之者，为拜送送爵而言也，故郑云“主人拜送爵”也。云“於工拜于阼阶上者，以其坐於西阶东也”者，以工坐於西阶东，主人不得西阶上拜送爵故也。此笙在西阶，献於西阶，工嫌亦阼阶拜送，故此明之也。<br/>　　磬，阶閒缩霤，北面鼓之。缩，从也。霤以东西为从。鼓犹击也。大夫而特县，方宾乡人之贤者，从士礼也。射则磬在东。古文缩为蹙。<br/>　　[疏]“磬阶”至“鼓之”。○注“缩从”至“为蹙”。○释曰：言“大夫而特县”者，案《周礼·小胥》“半为堵，全为肆”，郑注云：“锺磬者，缩县之，二八十六枚而在一虡谓之堵。锺一堵、磬一堵谓之肆。半之者，谓诸侯之卿、大夫、士也。”诸侯之卿、大夫西县锺，东县磬。今诸侯、卿、大夫合锺磬俱有，今直云磬，是以郑云：大夫而特县，方宾乡人之贤者，从士礼也。云“射则磬在东”者，据《乡射》而言，避射位，故在东，与此阶閒异也。<br/>　　主人、介，凡升席自北方，降自南方。席南上，升由下，降由上，由便。<br/>　　[疏]“主人”至“南方”。○注“席南”至“由便”。○释曰：案《曲礼》云：“席南乡、北乡，以西方为上，东乡、西乡，以南方为上。”郑注云：“坐在阳则上左，在阴则上右。”是以主人与介席南方为上，故升由下，降由上者，便也。若然，席坐在阴，以东为上者，统於主人也。<br/>　　司正，既举觯而荐诸其位。司正，主人之属也。无献，因其举觯而荐之。<br/>　　[疏]“司正”至“其位”。○注“司正”至“荐之”。○释曰：案下文云“主人之赞者西面北上，不与，无筭爵然后与”。是其无献也，故因举觯荐诸其位。<br/>　　凡旅，不洗。敬礼杀也。<br/>　　[疏]“凡旅不洗”。○注“敬礼杀也”。○释曰：案上二人举觯皆为旅始，不可不自絜，故洗。自此以后，旅酬皆不洗，故云“凡旅不洗”也。<br/>　　不洗者不祭。不甚絜也。<br/>　　既旅，士不入。后正礼也，既旅则将燕矣。<br/>　　[疏]“既旅士不入”。○注“后正”至“燕矣”。○释曰：旅谓旅酬，所酬献皆拜受，故云“正礼”。既旅之后无筭爵，行燕饮之法，非正礼，故士不入，后正礼故也。<br/>　　彻俎，宾、介、遵者之俎，受者以降，遂出授从者。以送之。<br/>　　[疏]“彻俎”至“从者”。○释曰：以上文正经宾、介、遵者之俎直云降自西阶，无出之文，故记之。上之必授从者，以其己所当得也。<br/>　　主人之俎，以东。藏於东方。<br/>　　[疏]“主人之俎以东”。○注“藏於东方”。○释曰：已上文三云主人授弟子俎，弟子以降自西阶，不言以东，故记人辨之。云“藏於东方”者，以其主人，故云藏之。<br/>　　乐正命奏《陔》，宾出，至于阶，《陔》作。<br/>　　[疏]“乐正”至“陔作”。○释曰：《陔》谓《陔夏》，《诗》篇名。命击鼓者，宾降自西阶，恐宾醉失礼，故至阶奏之。<br/>　　若有诸公，则大夫於主人之北，西面。其西面者，北上，统於公。<br/>　　[疏]“若有”至“北面”。○注“其西”至“於公”。○释曰：若无诸公，则大夫南面西上，统於遵也。<br/>　　主人之赞者西面，北上，不与。赞，佐也。谓主人之属，佐助主人礼事，彻鼏，沃盥，设荐俎者。西面北上，统於堂也。与，及也。不及谓不献酒。<br/>　　[疏]“主人”至“不与”。○注“赞佐”至“献酒”。○释曰：云“西面北上，统於堂也”者，以其主人之属故也。<br/>　　无筭爵，然后与。燕乃及之。<br/>　　[疏]注“燕乃及之”。○释曰：以其主人之属，非主人所敬，故无筭爵乃得酒也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4515.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4517.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

