<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝章皇帝纪上卷第十一_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝章皇帝纪上卷第十一全文,袁宏作品" />
<meta name="description" content="后汉纪原文阅读,孝章皇帝纪上卷第十一全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7667.html";
var nextpage="novel-read-556-7669.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝章皇帝纪上卷第十一</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7667.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝章皇帝纪上卷第十一</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:27:51<span class="divide">|</span></p>
<div class="page-body">
<div class="page-content">
<p>　建初元年（丙子、七六）<br/>　　春正月，敦煌太守王遵、酒泉太守殷彭将兵五千人破车师〔一〕。耿恭遣吏范羌迎军资于敦煌，羌还与大军俱西。及车师破，诸将欲还，羌请迎恭，诸将不肯，羌固请之，乃分兵二千人至疏勒城。城中夜闻兵声，以为虏至，皆恐。羌呼曰：“我范羌也，汉兵来相迎。” 恭等皆称万岁，乃开城门，恭见悲喜，垂涕相持。明日，随军俱还敦煌，吏士余十三人。关宠病死，以丧归，西域遂绝。<br/>　　〔一〕　范书章帝纪“殷彭”作“段彭”。而耿恭传曰：“征西将军耿秉屯酒泉，行太守事，遣秦彭与谒者王蒙、皇甫援发张掖、酒泉、敦煌三郡及鄯善兵，合七千余人。建初元年正月，会柳中，击车师。”惠栋曰：“彭时为骑都尉，副耿秉，或作段彭，非也。段彭时为酒泉太守。”王补曰：“帝纪：遣酒泉太守段彭救戊己校尉耿恭。通鉴从之。惠说非。”按范书耿秉传、窦固传、郭躬传、南匈奴传、确有秦彭其人。永平十五年以开阳城门候职随窦固出征匈奴，后以功拜骑都尉，与段彭非一人，惠说不误。段彭乃酒泉太守，耿秉遣秦彭所发者。帝纪以秦彭乃承耿秉之命者，故略之。袁纪“段”作“殷”，恐非。<br/>　　恭至，司徒鲍昱以恭“节过苏武，宜蒙爵土之赏 ”，不从。上拜恭为骑都尉。先恭未还，恭母亡，自恨不得亲饭唅〔一〕，追行丧服，诏使五官中郎将马严以牛酒释恭服。<br/>　　〔一〕　周礼春官典瑞曰：“大丧，共饭玉、含玉、赠玉。”礼记檀弓下曰：“饭用米贝，弗忍虚也。”春秋说题辞曰：“口实曰唅，象生时食也。天子以珠，诸侯以玉，大夫以璧，士以贝。”说文曰：“<br/>　　琀，送死口中玉也。”释名曰：“ 唅，以珠贝，含其口中也。”<br/>　　初，班超与疏勒城王忠首尾，吏士单少，徒以恩义相抚，数岁，几为龟兹所得。及西域没，超孤绝，有诏召超。超发疏勒，都尉黎弇以刀自刺曰：“汉使弃我去，势不能白首，当复为龟兹所屠，诚不忍见汉使去，故先自杀。”超到于阗，王侯以下涕泣抱持超马：“依汉如父母，诚不可去。”超度于阗终不听其东，又毕成本志，乃复从于阗还疏勒。超去后而两城降龟兹，超收捕反者斩之，疏勒复安。<br/>　　是时天小旱，谷贵民饥。丙寅，诏曰：“比年饥旱，民频流亡，朕甚惧之。公卿二千石各推精诚，专以民事为急，罪非殊死，且勿案验，立秋如故事。有司明慎选举，进柔良，退贪残，顺时令，理冤狱。‘五教在宽’，帝典所美〔一〕；‘恺悌君子’，大雅所叹〔二〕。露布天下，使明朕意。”于是旱甚，上问司徒鲍昱曰：“将何以复灾？”昱曰：“臣闻圣人治国，三年有成〔三〕。陛下即位未久，就政有得失，未足致异。虽修礼乐，崇德教，亦足以移风。臣前为汝南太守，典治楚事，但汝南一郡，系者千余人，恐未能尽当其罪。先帝定〔四〕，大狱一起，冤者过半。又诸徙家，骨肉离散，孤魂不祀，骸骨流离，死生被毒，一人呼嗟，王道为亏。宜一切还诸徙家，使生者悦怿，死者得归，兴灭继绝，和气可致。”上从之，即诏坐楚、淮阳事徙者，令归本郡。<br/>　　〔一〕　出书舜典。疏曰：“文十八年左传云：布五教于四方，父义、母慈、兄友、弟恭、子孝，是布五常之教也。论语云：宽则得众，故务在宽，所以得民心也。”<br/>　　〔二〕　出诗大雅旱麓、泂酌、卷阿诸章。恺，乐也；悌，易也。恺悌君子，言如大王王季，有乐易之德而施于民者也。<br/>　　〔三〕　论语子路曰：“子曰：‘苟有用我者，期月而已可也，三年有成。’”<br/>　　〔四〕　疑“定”上脱“所”字，范书作“先帝诏言”。<br/>　　袁宏曰：“夫物有方，事有类。阳者从阳，阴者从阴。本乎天者亲上，本乎地者亲下，则天地人物各以理应矣。故干其一物，是亏其气，所犯弥众，所以寒暑不调，四时失序，盖由斯也。古之哲王，知治化本于天理，陶和在于物类。故导之德礼，威以刑戮，使赏必当功，罚必有罪，然后天地群生，穆然文泰。故斩一木，伤一生，有不得其理，以为治道未尽也，而况百姓之命乎？夫致之也有物，则病之也必深；化之也有由，则穣之也有术。是以炎夏余虐，以成水旱之灾也。尧汤蹔抚，足免黎民之患。由斯观之，自三代以下，刑罚失中，枉死无辜几将半，而欲阴阳和调，水旱以时，其可得乎？若能宽以临民，简以役物，罚惧其滥，虽不能万物调畅，同符在昔，免夫甚泰之灾固远矣。<br/>　　三月丙午，隐强侯阴博坐骄溢，胶东侯贾敏坐不孝，皆免为庶人。<br/>　　甲寅，山阳、东平地震。诏三公、二千石举贤良、方正、能直言极谏之士各一人。<br/>　　夏四月丙戌，诏曰：“盖褒德赏功，兴亡继绝，所以昭孝事亲，以旌善人。故仁不遗德，义不忘劳，先王之令典也。故特进胶东侯〔<br/>　　贾〕复佐命河北〔一〕，列在元功；卫尉阴兴忠贞爱国，先帝休之。今兴子博、复孙敏顽凶失道，自陷刑以丧爵土，朕甚怜之。其封复子邯为胶东侯，兴子员为隐强侯。”<br/>　　〔一〕　黄本无“复”字。按全后汉文卷四作“贾复”，依下文“阴兴”例，严校是，故从之。<br/>　　秋七月辛亥，诏以上林〔池〕（两）御田赐鳏寡贫穷不能自存者〔一〕。<br/>　　〔一〕　据范书改。又汉书宣帝纪注引苏林曰：“析木以绳绵连禁□，使人不得往来，律名为□。”应劭曰：“池者，陂池也；□者，禁苑也。” 御，借作□。<br/>　　冬十一月，阜陵王延与子男鲂等谋反。延奢泰骄佚，待下严刻。永平中有上书告延谋反者，辞所连及坐死徙者甚众。有司奏诛延，明帝以至亲不忍，徙阜陵王〔一〕。延因以见侵怨望，至是复有告延与子男鲂等谋反者，有司〔奏请〕槛车征延诣廷尉〔二〕，帝不听。诏：“贬延为阜陵侯，赦鲂等罪一切勿治。延在国，谒者一人当监护，不得与吏民通。”<br/>　　〔一〕　延原为淮阳王。<br/>　　〔二〕　据范书阜陵质王延传补。<br/>　　司空长史江革为五官郎将〔一〕，每朝会，天子常目礼之。时有疾不会，辄令大官送餐醪，恩宠莫与为比。于是京师贵戚卫尉马廖、侍中窦宪等慕其行，各奉书致礼，革畏慎，一无所受，上益善之。<br/>　　〔一〕　郎将上省一“中”字。<br/>　　革字次伯，齐国临淄人也。居家专心于孝养，不为修饰之行，务适亲意而已。尝自为母炊爨，不任妻子。每至岁时，当案比〔一〕，革以母老，不欲劳动，自在辕中挽车，不用牛马。由是邻里称之曰“<br/>　　江巨孝”。太守尝以礼召之，〔以〕母老不应〔二〕。及母卒，哭泣不绝声，常寝冢庐，服竟，不忍除。太守遣掾释服，固请以为吏。举孝廉，为郎，补楚太仆。月余，自劾去，楚王英驰遣官属追之，遂不肯还，复使中傅赠送，辞不受。既为中郎将，复上书乞骸骨，转谏议大夫。告归，遣子奂诣阙谢病笃。天子思革笃行，诏齐相曰：“谏议大夫江革前以病归，今起居如何？夫孝，百行之（本）冠〔三〕，众善之始也。国家每惟忠孝之士，未尝不及革也。县以见谷千斛赐‘巨孝’，尝以八月长吏存问，致羊一头，酒二斛，〔以厥〕终身〔四〕，以显异行。如有不幸，祠以中牢〔五〕。”由是“ 巨孝”之名，行于天下。〔一〕　周礼地官小司徒曰：“三年则大比，大比则受邦国之比要。”注曰：“大比，谓使天下更简阅民数及是其财物也。受邦国之比要，则亦受乡遂矣。郑司农云：‘五家为比，故以比为名。今时八月案比是也。要，谓其簿。’”据此可知，汉时每岁八月检查户口地宅，因需貌阅，故江革自挽车，载其母以往。<br/>　　〔二〕　据范书江革传补。<br/>　　〔三〕　“本”字据范书删。全后汉文以“冠”字为衍文，删去之。然“冠”与下文“始” 相应，当以范书为是。<br/>　　〔四〕　据全后汉文严校而补。<br/>　　〔五〕　惠栋曰：“案章帝此诏，用昭帝赐韩福故事也。”按汉书王贡两龚鲍传曰：“自昭帝时，涿郡韩福以德行征至京师，赐策书束帛遣归。诏曰：‘朕闵劳以官职之事，其务修孝弟以教乡里，行道舍传舍，县次具酒肉，食从者及马。长吏以时存问，常以岁八月赐羊一头，酒二斛。不幸死者，赐复衾一，祠以中牢。’”又传言王莽依韩福故事，复诏遣楚龚胜、琅邪邴汉归故里。汉标榜以孝道治天下，故优待孝悌清行之士，屡有发生。袁宏类书江革、毛义、薛苞诸孝子，实本华峤书之孝义传，而范晔亦因而不革，两汉风俗于此可见一斑。<br/>　　庐江毛义以孝行称，南阳人张奉慕其名，故往候之。坐定，而府檄适至，以义为守令，义喜甚，动于颜色。奉者，志尚士也，心贱之，自恨来，固辞去。义母死，弃官行服，进退必以礼，贤良公车征，皆不至。张奉叹曰：“贤者之心，故不可测。往日之喜，乃为亲也，所谓‘家贫亲老，不择官而仕’也〔一〕。”天子闻而嘉之，赐谷千斛，八月长吏问起居，加赐羊、酒。<br/>　　〔一〕　语出韩诗外传第一章曾子语。<br/>　　汝南薛苞〔一〕，字孟尝。丧母，以至孝闻。后母憎苞，出令别居。日夜号泣，不肯去，被欧打，不得已庐住门外，旦夕洒埽进养。父怒之，又庐于里头，晨昏不废。积岁，父母惭而还之。后行六年服，丧过其哀，而弟子求出居，苞不能止。乃中分财，奴婢引其老者，曰：“与我共事久，若不能使也。”田庐取其荒者，曰：“吾少时所治，意所恋也。”器取朽者，曰：“我服之久，身所安也。”征拜侍中。苞性恬虚，以死自乞，有诏听焉，礼如毛义。<br/>　　〔一〕　范书作“薛包”。东观记与袁纪同。惠栋曰：“先贤传云西平人。”按西平属汝南郡。<br/>　　华峤曰：孔子称：“孝莫大于严父，严父莫大于配天，则周公其人也。”〔一〕子路曰：“伤哉贫也！生无以养，死无以葬。”子曰：“啜菽饮水，孝也。”〔二〕钟鼓非乐云之本，而器不可去；〔三〕三牲非孝养之主〔四〕，而养不可废。夫务器而忘本〔五〕，乐之过也〔六〕；崇养以伤行，养之累也〔七〕。故〔言〕（定）以道养，周公之礼〔八〕，致四海之祭；〔言〕（定）以义养，则仲由之粥，无骄慢之性〔九〕。夫患啜菽粥之粗〔十〕，干禄以求养，是以〔耻〕禄亲也〔十一〕。孜孜于致孝，孝成而禄厚者〔十二〕，此能以义养也。孔子称：“孝哉闵子骞，人不间于其父母兄弟之言。”〔十三〕言其孝皆合于道，莫可复间也。先代石氏父子称孝，子庆相齐，人慕其孝而治〔十四〕。此殆所谓‘孝乎？惟孝，友于兄弟，施于有政，是亦为政’也〔十五〕。若二子者，推至诚以为行，行信于心而感于人，以成名受禄，可谓能孝养也。<br/>　　〔一〕　出孝经圣治章。<br/>　　〔二〕　礼记檀弓下曰：“子路曰： ‘伤哉贫也！生无以为养，死无以为礼也。’孔子曰： ‘啜菽饮水，尽其欢，斯之谓孝。敛手足形，还葬而无樽，称其财，斯之谓礼。’”〔三〕　“乐云”，典出论语阳货，其文曰：“乐云乐云，钟鼓云乎哉？”马融曰：“乐之所贵者，移风易俗，非谓钟鼓而已。”<br/>　　〔四〕　范书孝义传所录华峤序，“ 孝养”作“致孝”。按孝经纪孝行章曰：“事亲者，居上不骄，为下不乱，在丑不争。居上而骄则亡，为下而乱则刑，在丑而争则兵。三者不除，虽日用三牲之养，犹为不孝也。”故华峤言“三牲非孝养之主”。<br/>　　〔五〕　“务”，范引华峤序作“存 ”。<br/>　　〔六〕　“过”，范引华峤序作“遁 ”。<br/>　　〔七〕　范引华峤序，“养”作“孝 ”。<br/>　　〔八〕　范引华峤序，此句作“脩己以致禄，养之大也。故言能道养”云云。袁纪恐有脱文。且“定”系“言”之误。陈璞曰：“‘言’，草书似 ‘定’也。”故据以改，下句同。又“礼”，范引华峤序作“祀”。<br/>　　〔九〕　范引华峤序作“则仲由之菽，甘于东邻之牲”。<br/>　　〔十〕　范引华峤序作“患小菽之薄 ”。<br/>　　〔十一〕据范引华峤序补。<br/>　　〔十二〕范引华峤序作“存诚以尽行，孝积而禄厚者”。<br/>　　〔十三〕语出论语先进。陈群曰：“ 言闵子骞上事父母，下顺兄弟，动静尽善，故人不得有非间之言。”疏曰：“间，谓非毁间厕。”<br/>　　〔十四〕汉书石奋传曰：石奋“无文学，恭谨，举无与比”。“奋长子建，次甲，次乙，次庆，皆以驯行孝谨，官至二千石”，于是“号奋为万石君”。又曰：“庆于兄弟最为简易。出为齐相，齐国慕其家行，不治而齐国大治，为立石相祠。”又汪文台辑华峤书，末句作“<br/>　　人慕其言而治”，黄本亦作“言” ，然按汉书作“慕其家行”，仍当以蒋本为是。<br/>　　〔十五〕语出论语为政孔子之言。按尚书君陈曰：“惟孝，友于兄弟，克施有政。”孔子之言，盖本于此。<br/>　　二年（丁丑、七七）<br/>　　夏四月，徙羌降者于河东。<br/>　　封汝南王舅阴堂为西陵侯。楚王英子五人为列侯，勿置相臣吏人。<br/>　　戊子，有司依旧典奏封诸舅〔一〕，太后诏曰： “有旧典，舅氏一人封也。吾非谦而不为，诚昧所可耳。今水旱连年，民流满道，至有饿馁者，而欲施封爵，上行之为失政，臣受之为丧躯，不可明矣。先帝尝言： ‘诸王财令半楚、淮阳〔二〕，吾子不当与光武帝子等。’〔三〕今何以马氏比阴氏乎？且阴卫尉天下称之，省中御者出，不及履而至门，此蘧伯玉之敬也〔四〕。又有好贤下士吐握之名〔五〕。〔新〕（亲）阳侯虽刚强〔六〕，微失理，然有方略，据地谈论，一朝无双。原鹿贞侯勇猛诚信〔七〕，此三人者天下选臣，岂可及哉，马氏不及阴氏远矣！吾不才，夙夜累息，常恐亏先后之法，有毛发之罪，吾不释也，言之不舍昼夜，而亲属犯之不止，治丧起坟，又不时觉，是吾言之不立，耳目之塞也。<br/>　　〔一〕　初学记卷二四引袁纪，“奏封”作“请封”。太平御览卷一八二引袁纪，同今本。<br/>　　〔二〕　范书皇后纪“财”作“裁” ，二字古通用。<br/>　　〔三〕　明帝永平十五年夏四月封诸皇子诏文。<br/>　　〔四〕　史记仲尼弟子传索隐引大戴礼曰：“外宽而内直，自娱于隐括之中，直己而不直人，汲汲于仁，以善存亡，蘧伯玉之行也。”蘧伯玉，卫大夫也。〔五〕　详见卷四“公孙不吐哺走迎国士”注。<br/>　　〔六〕　据袁纪卷七及范书改。新阳侯，阴就也。<br/>　　〔七〕　原鹿贞侯，即阴识。<br/>　　吾万乘主〔一〕，身服大练，食不求甘，左右旁人无香熏之饰，衣但布帛。如是者，欲以身率服众也。以为外亲见之，当伤心自刻，但发笑言‘太后素好俭’ 。前过濯龙门上，见外家车如流水马如龙。吾亦不谴怒之，但绝其岁用，冀以默媿其心〔二〕，而犹驽怠无忧国忘家者<br/>　　〔三〕　。知臣莫若君，况亲属乎？”<br/>　　〔一〕　范书皇后纪作“吾为天下母 ”。<br/>　　〔二〕　初学记卷二四引袁纪作“冀知默止”。<br/>　　〔三〕　范书皇后纪“驽怠”作“懈怠”。驽怠不辞，或系“驽骀”之误。<br/>　　上固请封之，太后诏曰：“吾反覆念之，欲令两善，岂徒欲获谦虚之名，而令帝受不外施之嫌哉！窦太后欲封皇父〔一〕，曲周侯言‘高祖要无军功非刘氏不封’〔二〕。今马氏无功于汉，不得与阴、郭中兴之后等也。今辇毂下民食不造，岁汤火之忧也，奈何以此时封爵舅氏，令吾无面目于园陵，而令帝不知稼穑之艰难，不可明矣。吾惧富贵重叠，若再实木，根必伤也〔三〕。且人所以欲封侯者，欲以禄养亲，奉祭祀，身温饱也。祭祀则受大官之赐，其身则御府之余，〔四〕尚未足邪，而必当一县封乎？吾计之孰矣，勿有疑。<br/>　　〔一〕　范书皇后纪“皇父”作“王皇后之兄”。按汉书周亚夫传正作“窦皇后曰：‘皇后兄王信可侯也。’”袁纪误。<br/>　　〔二〕　范书皇后纪“曲周侯”作“ 丞相条侯”。按曲周侯乃郦商也，吕氏败后即薨，不得预此议。其子郦寄嗣，史记、汉书亦不载此事。而史记绛侯周勃世家曰：“丞相议之，亚夫曰：‘高皇帝约“ 非刘氏不得王，非有功不得侯。不如约，天下共击之” 。今信虽皇后兄，无功，侯之，非约也。’景帝默然而止。”则袁纪误也。<br/>　　〔三〕　李贤曰：“文子曰：‘再实之木，根必伤；掘藏之家，后必殃也。’”<br/>　　〔四〕　胡三省曰：“自西都以来，皇后家祀其父母，太官供具。御府令，掌中衣服及补澣之属；饮食则太官主之。此言衣食皆资于御府，概言之也。”<br/>　　至孝之行，安亲为上〔一〕。今遭变异，谷价数倍，忧惶昼夜，坐起不安，而欲违慈母之拳拳！吾素刚急，有胸中气，不可不慎。子之未冠，由于父母；已冠成人，则子之志。念帝，人君也，吾以未逾三年之故，自吾家族，故得专之。穣岁之后，行子之志，吾但当含饴弄孙〔二〕，不能复知政。”于是止，不封。<br/>　　〔一〕　胡三省曰：“扬子曰：孝莫大于宁亲，宁亲莫大于四表之欢心。”<br/>　　〔二〕　释名曰：“饧，洋也，煮米消烂，洋洋然也。饴，小弱于饧，形怡怡也。”方言曰：“饧谓之□。凡饴谓之饧，自关而东，陈、楚、宋、卫之通语也。”因以芽米煎熬，味甜而易消化，多为老幼之食也。<br/>　　初，明帝寝疾，马防为黄门郎，参侍医药，及太后为明帝起居注，削去防名。上即位，太后诏三辅：诸马婚亲有嘱讬郡县干乱吏治者，以法闻。防等治母丧，起坟逾制度〔一〕，太后以为言，即时削减。自后诸王公主家莫敢犯者，率相效以素，被服如一，上下相承，不严而化。太后置织室于濯龙中，内以自娱，外以先女功。衣大练〔二〕，御者秃□不缘〔三〕。诸主家朝请，望见后袍极粗疏，反以为侍婢之数，就视乃非，人知者莫不叹息。〔一〕　胡三省曰：“汉列侯坟高四丈，关内侯以下至庶人有差。”<br/>　　〔二〕　李贤曰：“大练，大帛也。杜预注左传曰：‘大帛，厚缯也。’太后兄廖上书曰‘ 今陛下躬服厚缯’是也。”<br/>　　〔三〕　□，即裙。释名曰：“裙，下群也，连接裙幅也。”又曰：“缘裙，裙施缘也。” 又方言曰：“绕衿谓之□。悬裺谓之缘。”沈从文中国古代服饰研究一书，以长沙陈家大山楚墓出土的梳髻贵族妇女帛画为例，根据其衣袖口及下摆，均加深色宽缘，即宽边，证明“<br/>　　衣作□，饰为缘”是春秋战国以至汉代贵族男女衣着的通常式样。据上可知马后好俭，欲以身率下，故反常服，裙不加缘也。<br/>　　是时廖为卫尉，防为城门校尉，光为越骑校尉。廖等皆好施爱士，藉以名势，宾客争归之，言事者多以为讥，虽天子亦不善也。<br/>　　秋，卢水羌反，以城门校尉马防行车骑将军，与长水校尉耿恭率师征之。司空第五伦谏曰：“臣愚以为贵戚可封侯当之，不当豫于国事。何者？有过绳以法则负下〔一〕。窃闻马防当西征，臣诚以防亲舅，皇太后慈仁，脱有纤芥之难为意，此陛下之忧。”不从。防遂出征，大破羌。<br/>　　〔一〕　范书第五伦传作“绳以法则伤恩，私以亲则违宪”。袁纪恐有脱误。<br/>　　恭到陇西，上言：“宜令车骑将军防屯汉阳，以为威重。昔安封侯窦融怀集羌胡，开其欢心，子孙于今，乐闻窦氏。大鸿胪固前击白山，卢水闻固至，三日而兵合，卒克白山，（卢水）固之力也〔一〕。宜复遣固奉大使。”又荐临邑侯刘复〔二〕“素好边事，明略卓异，反以微过归国，宜令以功自效。令复将乌桓兵，所向必克”。由是忤于防。防令谒者李谭奏恭不忧军，被诏怨望。征下狱，免官〔归〕本郡〔三〕。<br/>　　〔一〕　据范书及袁纪上文文意删。卢水者，卢水羌胡也，永平十五年冬随窦固出酒泉塞击匈奴者。<br/>　　〔二〕　刘复，北海靖王刘兴子。范书宗室四王三侯传曰：“临邑侯复，好学能文章。永平中，每有讲学事，辄令复典掌焉。与班固、贾逵共述汉史，传毅等皆宗事之。”耿恭之奏，惟见此纪，则复又兼有武略矣。又袁纪之“要”，即约也。<br/>　　〔三〕　据范书耿恭传补。<br/>　　上欲为原陵、显节陵置国，于是东平王苍上疏谏曰：“臣窃见光武皇帝躬俭约之质，睹终始之分，初营寿陵，具遵古制。孝明皇帝大孝不违，奉而行之，不敢有所加焉。至于自奉之礼，尤为俭约，谦谦之美〔一〕，于斯为盛。臣愚以为国邑之兴，由秦以来，非古之制，丘陇且不欲其着明〔二〕，岂况郛郭哉〔三〕！上违先帝之心，下造无益之功，虚费国用，动摇百姓，非所以致和气，祈丰年也。又以吉凶之教言之〔四〕，俗不欲无故缮修丘墓，有所兴起。考之古法，则乖礼典；稽之时宜，则违民欲；求之吉凶，未见其福。陛下追考祖祢，思慕无已，诚恐左右过议，以累圣心。臣苍诚伤二帝之美，不畅于无穷也。”帝雅敬苍，从之而止。<br/>　　〔一〕　易谦卦曰：“象曰：谦谦君子，卑以自牧也。”正义曰：“<br/>　　恒以谦卑自养其德也。”<br/>　　〔二〕　礼记檀弓上曰“古也墓而不坟”，又曰“古不修墓”，皆不欲其着明之意也。<br/>　　〔三〕　释名曰：“郭，廓也，廓落在城外也。”又杜预曰：“郛，郭也。”<br/>　　〔四〕　论衡卜筮篇曰：“夫卜曰‘ 逢’，筮曰‘遇’，实遭遇所得，非善恶所致也。善则逢吉，恶则遇凶，天道自然，非为人也。推此以论，人君之治有吉凶之应，亦犹此也。君德遭贤，时适当平，嘉物奇瑞偶至。不省之君，亦反此焉。”三年（戊寅、七八）<br/>　　春正月己酉，大赦天下。<br/>　　诏东平王曰：“闻于师曰：‘其物存，其人亡，不言哀而哀自至。’惟王孝友之性，岂不然哉！今以光烈皇后衣一箧遗王，可时礼瞻，以慰凯风寒泉之思〔一〕，又令后生子孙得见先后衣服。迄今鲁国孔氏，犹有仲尼衣车，明德盛者，光灵远也。京都子孙亦各得一箧光武皇帝衣，以赋诸国〔二〕，故不复送。”<br/>　　〔一〕　诗邶风凯风序曰：“凯风盖孝子也。卫之淫风流行，虽有七子之母，犹不能安其室，故美七子能尽其孝道，以慰其母心，而成其志尔。” 其诗曰：“爰有寒泉，在浚之下。有子七人，母氏劳苦。”正义曰：“此孝子自责无益于母，使母不安也。”<br/>　　〔二〕　赋，予也。<br/>　　乙卯，广平王、钜鹿王、乐成王就国。<br/>　　三月癸巳，立皇后窦氏。赐天下男子爵，人二级；三老、孝弟、力田人三级；鳏寡孤独贫不能自存者粟，人五斛。<br/>　　窦后，勋女也。勋尚沘阳公主，生四男二女。男宪，次景、笃、瑰；及后，有容貌才能。帝闻之，数以问诸家，及后女弟随沘阳主入见长乐宫，进止得适，人事脩备，奉事太后，下及侍御、贡御、问遗，皆得其欢心。太后异之，上可意焉，遂召入掖庭。后性敏给，称誉日闻，太后缘上意，乃立为后，专后宫。追爵谥勋为安成思侯。<br/>　　宪兄弟亲幸，并侍宫省，赏赐日盛，自马氏侯及王主亲家，莫不畏惮。宪乘势放纵，夺沁水公主田，主畏宪，不敢争，左右莫敢言。上尝幸公主第，问以田事，宪讬言借之。后上知焉，大怒，诏以田还主，切责宪曰：“此何异指鹿为马〔一〕，久念使人惊怖。昔先帝每以舅氏田宅为言，而宪反夺贵主田，何况小民哉！难雕之人，不可汲引，吾捐弃汝等如孤雏腐鼠尔！”皇后毁服谢，良久乃解。由是帝不大授以位，唯宪至侍中，虎贲郎将，笃、景、瑰皆黄门郎。<br/>　　〔一〕　史记秦始皇本纪曰：“赵高欲为乱，恐群臣不听，乃先设验，持鹿献于二世曰：‘ 马也。’二世笑曰：‘丞相误邪？谓鹿为马。’问左右，左右或默，或言马以阿顺赵高，或言鹿，高因阴中诸言鹿者以法。后群臣皆畏高。”<br/>　　秋八月辛巳，行车骑将军防还京师。车驾亲幸其第，厚加赏赐。上美防功，令史官为之颂，又使防岁举吏二人〔一〕。<br/>　　〔一〕　续汉百官志注引汉官目录曰：“建武十二年八月乙未诏书，三公举茂才各一人，廉吏各二人；光禄岁举茂才四行各一人，察廉吏三人；中二千石岁察廉吏各一人，廷尉、大司农各二人；将兵将军岁察廉吏各二人；监察御史、司隶、州牧岁举茂才各一人。”马防以城门校尉行车骑将军事，故得依将兵将军岁察廉吏二人例以行之。<br/>　　冬十二月丁酉，以〔防〕行车骑将军、城门校尉如故〔一〕，位逾九卿，班同三府，置掾吏十人。上欲令卫尉马廖朝会居防上，将以优廖也。辞曰：“朝廷以爵，王道所由，黜陟之序，子得先父，大臣列国之纲纪。今以一臣乱朝廷，臣不敢当也。”<br/>　　〔一〕　据文意补。<br/>　　是岁班超率疏勒诸国破姑墨城，上书求助〔曰〕〔一〕：“臣窃见先帝欲开西域，置校尉，计思虑十有余年，乃发大策，北击匈奴，西使诸国。于是鄯善诸国咸愿尽力，破灭龟兹，平通〔汉〕道〔二〕。若为百分西域，未得其一〔三〕。臣诚愿弃身旷野，竟卒圣朝本志。昔魏绛以晋大夫和集诸戎〔四〕，况臣乘圣汉之威，万死之志，冀必立铅刀一割之用〔五〕。前世议者皆曰取三十六国，号为斩匈奴右臂，遂定西域〔六〕。于今诸国，西至日所入〔七〕，莫不向化，各奉国珍，前后不绝，唯独焉耆、龟兹未服从。臣初与官属三十六人在疏勒，更遭厄难，今已五岁矣，大小皆言依汉与天等。以是效臣之能，通葱领〔八〕，葱领通则龟兹可伐。今宜拜龟兹侍子白霸为其国王，以步骑数百送之，与诸国连兵，岁月之间，龟兹可擒。今来，四月到疏勒，臣请于阗、莎车、疏勒兵击蛮夷，计之上也。臣区区窃幸西域平定，陛下举万年之觞，布大喜于天下。”天子览超奏，知西域可成〔九〕，议欲给超兵卒。平陵人徐干等素善超，上疏愿奋身佐超。上以干为假司马，将弛刑及义从千人诣超。〔一〕　据陈澧校改补。<br/>　　〔二〕　据范书补。<br/>　　〔三〕　乃未得者百分之一之意。<br/>　　〔四〕　襄公四年左传曰：“无终子嘉父使孟乐如晋，因魏庄子纳虎豹之皮，以请和诸戎。 ”晋侯欲伐之，魏绛谏晋侯，遂使魏绛盟诸戎，修民事，田以畤。<br/>　　〔五〕　李贤曰：“贾谊曰：‘莫邪为钝兮，铅刀为铦。’楚辞曰：‘捐弃太阿，宝铅刀兮。’”又汉书贾谊传晋灼注曰：“世俗为利为铦彻。” 惠栋曰：“韩诗外传云：‘陈饶谓宋燕曰：“铅刀畜之，而干将用之，不亦难乎？”’”据此则铅刀与干将、莫邪、大阿等宝剑相对，一钝一利，所见明矣。淮南子曰：“铅不可为刀。”亦言其钝不足用也。班超之言，乃自谦之辞。<br/>　　〔六〕　李贤曰：“哀帝时刘歆上议曰，西伐大宛，结乌孙，裂匈奴之右臂。南面以西为右也。”<br/>　　〔七〕　汉书西域传曰：“自条支国乘水西行，可百余日，近日所入也。”<br/>　　〔八〕　领即岭，古字通，下同。<br/>　　〔九〕　陈澧以为“西域”下当补“ 功”字。<br/>　　四年（己卯、七九）<br/>　　春二月庚辰〔一〕，太尉牟融薨。上痛惜，亲自临丧，赗赐出于丰厚。时融长子归田里，上以其余子多小，恐其丧有阙也，乃使太尉掾史教其威仪〔二〕。<br/>　　〔一〕　二月丙戌朔，无庚辰。范书作“庚寅”，是。<br/>　　〔二〕　“史”原作“吏”。按续汉百官志，太尉官属曰“掾史”，范书亦同，故迳改之。<br/>　　初，光武勤治，孝明好吏事，风声相劝，俗颇苛刻。司空第五伦以为政化之本，宜以宽和为先。及上即位，崇宽而多恕，于是伦上疏褒称，因以讽曰：“陛下即位，以宽临下，举贤良，选宽博，圣明殊绝，非群下所能及。诏书每下，务宽和而政急不解，欲节俭而奢泰不止，咎在俗弊，臣下不称故也。臣闻‘为政三年有成，必世而后仁’〔一〕。光武皇帝承王莽之后，加严猛为政，因以成俗，是以郡国并举，皆多办职俗吏，不应宽博之选。臣闻‘其身不正，虽令不从’。〔二〕是以从上之行，不从其言，故曰‘以身教者从’〔三〕。今但进仁贤节俭者，不过数人，则俗必自化，由形直者则影不得曲矣。臣所以尝恳恳欲行宽和者，书记秦以酷急亡，王莽亦以苛法自灭，臣以为大戒。夫阴阳和则岁丰，君臣同则化成。刺史、太守以下，初拜京师及道出洛阳者，宜皆召见，可以博观四方，因以察其人。诸上书言事有不合者，但报归田里，不宜加过怒，以明在宽。 ”<br/>　　〔一〕　论语子路曰：“子曰：苟有用我者，期月而已可也，三年有成。”又曰：“如有王者，必世而后仁。”孔安国曰：“三十年曰世，如有受命王者，必三十年仁政乃成。”<br/>　　〔二〕　语见论语子路。<br/>　　〔三〕　黄本“以身教者从”作“以身教者讼”，误。范书与蒋本同，而下有“以言教者讼 ”句，疑袁纪恐脱此句，黄本误“从”为“讼”，非无故。<br/>　　夏四月戊子，立皇子庆为皇太子。赐天下爵，人二级；三老、孝悌、力田人三级；鳏寡孤独贫不能自存者粟，人五斛。<br/>　　己巳，灵寿王恭为彭城王〔一〕，常山王炳为淮南王〔二〕，汝南王畅为梁王。<br/>　　〔一〕　范书章帝纪作“钜鹿王恭为江陵王。”又“己巳”作“己丑”。按是月乙酉朔，无己巳日，袁纪误。〔二〕　范书章帝纪“淮南王”作“ 淮阳王”。<br/>　　辛卯，封皇子伉为千乘〔王〕，〔全〕（令）〔为〕平春王〔一〕。<br/>　　〔一〕　据范书改补。<br/>　　癸卯，封车骑将军防为〔颍〕（顺）阳侯，卫尉廖为〔顺〕（颖）阳侯，执金吾光为亲汲侯〔一〕。廖等既受封，上书让位，天子许焉，皆以特进归第。<br/>　　〔一〕　范书马援传，廖“为顺阳侯 ”，防为“颍阳侯”，光为“许侯”，均与袁纪异。按东观记亦言防为“颍阳侯”，袁纪下卷防正作“颍阳侯 ”，故正之。<br/>　　于是窦氏始贵，司空第五伦上疏曰：“当今〔承〕百王之弊〔一〕，人民文巧，咸趣邪路，莫能守正。虎贲将军窦宪，椒房之亲〔二〕，出入省闼，年盛志美，卑谦乐善，此其好士之风也。然诸出入贵戚者，率皆疵瑕，禁固州县，无守约安贫之节，希求进苟得之志，更相扇动，浮誉成雷〔三〕，盖骄佚所生也。三辅议者至云以贵戚澣濯之，犹解酲当以酒也。险陂趋势之徒〔四〕，诚不可亲。臣愚愿陛下、中宫严敕宪闭门自守，无妄交通士大夫。防其未萌，虑于无形，令宪永保福禄，君臣交欢，无纤介之隙，此臣之愿也。”<br/>　　〔一〕　据范书补。<br/>　　〔二〕　李贤曰：“后妃以椒涂壁，取其繁衍多子，故曰椒房。”<br/>　　〔三〕　范书第五伦传作“聚蚊成雷 ”。语出汉书景十三王传，师古曰：“言众蚊飞声有若雷也。”此作“浮誉”，其义一也，皆指献媚虚妄之言如雷。<br/>　　〔四〕　范书“陂”作“诐”，古字通，苍颉篇曰：“诐，佞谄也。”<br/>　　伦志在奉公，言事无所隐，诸子或时谏止，辄叱遣之。每上事，自为草，不复示掾，吏民或奏记，辄便封上之，曰：“臣任重忧深，不能出奇策异谋，吏民责让臣者多，谨并封上。”其无私若此，然少蕴藉，不修威仪，以此见轻。<br/>　　甲戌〔一〕，司徒鲍昱为太尉，南阳太守桓虞为司徒。<br/>　　〔一〕　此乃五月事，疑袁纪上脱“ 五月”二字。<br/>　　虞字仲春〔一〕，左冯翊万年人也。初为鲁令，以父母老去官，二亲既终，讫乃仕。稍迁南阳太守，表贤黜恶，校练名实，豪吏无所容其奸，百姓悦之。自建武以来，太守名称无及虞者，及为三公，无他异政。<br/>　　〔一〕　范书章帝纪李贤注同。然北堂书钞卷五九引东观记作“字伯春”。<br/>　　六月癸丑，皇太后马氏崩。<br/>　　秋七月壬戌，葬明德皇太后。<br/>　　八月甲午，诏曰：“贾贵人者奉侍先帝，劬劳帷幄。建初之后，以至亲供养长乐宫，昏定晨省，夙夜匪懈。今赐贵人赤绶〔一〕，安车一驷，永巷宫人二百，御府杂帛二万匹，大司农黄金千斤、钱二〔<br/>　　千〕万〔二〕。朕既早离皇太后，幸复承子道，中心依依，昊天罔极。”<br/>　　〔一〕　续汉舆服志曰：“诸侯王赤绶。”又曰：“长公主、天子贵人与诸侯王同绶者，加特也。”章帝以贾贵人为其生母，故特加王赤绶也。<br/>　　〔二〕　据范书补。按黄金且赠千斤，钱岂能仅赐二万？故补之。<br/>　　贵人南阳人，明德马后姊子也，以选入宫为贵人，生章帝。马后无子，母而养之。明帝谓马后曰：“人未当自生子也〔一〕，但患养之不勤，爱如己子，则爱敬如亲生矣。”于是马后遇帝厚，帝感养育之恩，遂名马氏为外家，故贾氏不蒙舅氏之宠。〔一〕　疑“人未”下脱“必”字。<br/>　　袁宏曰：夫刚健独运，干之德也；柔和顺从，坤之性也。是以制教者本于斯，男有专行之道，女有三从之义〔一〕。君尊用专，故人子不加爵于其父；优柔体顺，故国君可得崇礼于其母，古之道也。能封贾氏之号，不尽名称之极，求之典籍，异乎春秋之义也。<br/>　　〔一〕　仪礼丧朋篇，传曰：“妇人有三从之义，无专用之道。故未嫁从父，既嫁从夫，夫死从子。”<br/>　　是秋，诏诸儒会白虎观〔一〕，议五经同异，曰白虎通。<br/>　　〔一〕　诸儒者，杨终、魏应、淳于恭、丁鸿、楼望、桓郁、班固、贾逵等人也。<br/>　　五年（庚辰、八０）<br/>　　春二月庚辰朔，〔日有食之〕〔一〕。诏曰：“朕新离供养，罪恶着众，上天降异，止于朕躬，非群司之咎，其咎朕而已。公卿能极谏朕过失者，各举一人〔二〕，岩穴之德为先，勿取浮华。”<br/>　　〔一〕　据范书补。<br/>　　〔二〕　范书章帝纪作“公卿巳下，其举直言极谏、能指朕过失者各一人，遣诣公车，将亲览问焉”。袁纪必有脱误，疑“各举”二字当在“公卿 ”之下。<br/>　　是时用永平故事，吏治尚严，尚书决事，类近于重。尚书陈宠上疏曰：“臣闻先王之政，必以刑罚为首，咨叹相戒者，重刑之至也。往者治狱严明，以刑奸慝，奸慝既平，宜济之以宽。陛下即位，率由此义，数诏群寮，弘崇晏晏〔一〕，而有司执事，未悉奉承，治狱者急于榜格，执宪者烦于诈欺，或因公行私，以骋威福，违本离实，捶楚为奸。夫为政犹张琴瑟，大弦急者小弦绝。故子贡非臧孙之行猛，而美郑侨之仁政〔二〕。诗云：‘不刚不柔，布政优优。’〔三〕方今圣德充塞，照于上下，宜因此时，隆先圣之务，荡涤烦苛，轻薄捶楚，以佑苍生，广至德也。”帝纳宠言，每事务于宽厚，其后遂诏有司，禁绝惨酷之制五十余事。<br/>　　〔一〕　诗卫风氓曰“言笑晏晏”。传曰：“晏晏，和柔也。”<br/>　　〔二〕　刘向新序曰：“臧孙行猛政，子贡非之曰：‘夫政犹张琴瑟也，大弦急则小弦绝矣。是以位尊者，德不可以薄；宫大者，治不可以小；地广者，制不可以狭；民众者，政不可以苛。独不闻子产相郑乎？其抡材推贤，抑恶而扬善。故有大略者，不问其所短；有德学者，不非其小疵。其牧民之道，养之以仁，教之以礼，因其所欲而与之，从其所好而劝之，赏之疑者从重，罚之疑者从轻，家给人足，囹圄空虚。子产卒，国人皆叩心流涕，三月不闻竽琴之音。’”今按：侨字子产。郑侨者，即郑相子产也。<br/>　　〔三〕　见诗商颂长发之章。<br/>　　宠性周密，时有所表荐，手书削草，人不得知。尝称人臣之义，苦不能慎，自在枢机，谢遣门人，不复教授，绝知交，惟在公家，朝廷器之。皇后弟窦宪，侍中贵幸，宪荐真定张林为尚书，上以问宠，对曰：“林虽有才能，而行贪秽。”宪深以恨宠，而上竟征用林，卒以赃污抵罪。<br/>　　夏五月戊辰，太傅赵喜薨。<br/>　　是时承平久，宫室台榭渐为壮丽，扶风梁鸿作五噫歌曰：“陟彼北邙兮，噫！览观帝京兮，噫！宫室崔嵬兮，噫！民之劬劳兮，噫！燎燎未央兮，噫！”上闻而非之〔一〕，求索不得。鸿乃逃会稽，依大家皋伯通以赁舂为事，其妻息具食于鸿前，不敢失。伯通知其贤，以客礼待之。鸿当门吟咏着书十余篇。鸿病因笃，与伯通及会稽大夫语曰〔二〕：“昔延陵季札葬子于嬴、博之间，不归其乡里，慎勿令我妻子持尸具柩去。”众曰：“要离古之烈士，今伯鸾之清高，可令相近，葬要离墓旁〔三〕，子孙归扶风。”〔一〕　惠栋曰：“案御览、郭茂倩乐府引三辅决录，皆云‘肃宗闻而悲之’，今作‘非’ ，乃传写之误。”<br/>　　〔二〕　御览卷五五三引东观记作“ 会稽士大夫”。疑袁纪脱“士”字。<br/>　　〔三〕　李贤曰：“要离刺吴王僚子庆忌者，冢在今苏州吴县西，伯鸾墓在其北。”沈钦韩曰：“陆龟蒙笠泽丛书：伯鸾墓在吴西门金昌亭下几一里。”<br/>　　鸿字伯鸾，高抗不群。初，扶风世家多慕其名，欲以女妻之，被服华丽，鸿甚恶之。后乡里孟氏有女，容貌丑而有节操，多求者，女不肯往，至年三十无嫁处。父母问其所欲，曰：“得贤如梁伯鸾者可矣。”父母曰：“伯鸾清高，汝安能称之哉？”后鸿闻而求之，遂许焉。为服毕，女求作布麻履及织作之具，乃衣新妇衣。入门积七日，鸿不答，妇跪床下曰：“窃闻夫子高义，曾逐数妇，而妾亦偃蹇数夫，故来归夫子，而不见采择。”鸿曰：“吾欲得裘褐之人，可与俱隐深山尔。今若乃衣绮缟，〔傅〕白黑〔一〕，岂梁鸿所愿者哉！” 于是妇对曰：“妾恐夫子不愿尔，妾有隐居之具。”乃起，椎髻衣布，操作具而前，鸿大悦曰：“此真梁鸿之妻也，能成我矣！”字之德耀，名孟光〔二〕。无几何〔三〕，妻曰：“常闻夫子欲隐居避世，不欲荣爵，以致忧患，今何其嘿嘿也？得无欲低头就之邪？”鸿曰：“<br/>　　诺。”乃相随之霸陵山，耕耘织作，以供衣食，弹琴诵书〔四〕，以娱其志。<br/>　　〔一〕　据果亲王校补。<br/>　　〔二〕　蒋本“名孟光”三字阙，黄本仅有“孟光”二字。惠栋曰：“田艺衡曰：‘案多一孟字。’栋案：续列女传曰：‘字之曰德曜，名孟光。自名曰运期，字侯光。’似‘孟’非衍字。”故据以补。<br/>　　〔三〕　无几何，蒋本亦阙，据黄本补。又龙溪精舍本“何”作“也”。<br/>　　〔四〕　蒋本“诵”下阙“书”字。范书逸民传作“咏诗书”。而东观记作“诵书”，黄本亦然，故据以补。<br/>　　六年（辛巳、八一）<br/>　　春三月辛卯〔一〕，琅邪王京薨，谥曰孝王。京，光烈皇后少子，而明帝母弟也，恩爱特隆，宠异诸国。京亦孝友谦让，雅好经书。光烈皇后崩，帝手书以后之珍宝赐京。京好治宫室，穷极技巧，殿宇墙壁，皆饰以金银。<br/>　　〔一〕　三月甲辰朔，无辛卯。范书作“二月”，是。<br/>　　六月丙辰，太尉鲍昱薨。<br/>　　昱字文渊，永之子也。初为司隶校尉，时匈奴新降，召昱诣尚书，使封降胡檄。世祖遣小黄门宗厉问昱有所怪不，昱对曰：“故事：通官文书不着姓，又当司徒露布，怪司隶下书也。”世祖曰：“欲令天下知忠臣子复为司隶也。”及居三司，善其事，虽刚直不及永，犹其风也。昱子德，少为黄门侍郎，修至节，有名称，官至大司农。<br/>　　辛未晦，日有食之。<br/>　　秋七月癸巳，大司农邓彪为太尉。<br/>　　东平王上疏请诏诸王朝。各赐装钱千万，东平王加五百万。<br/>　　七年（壬午、八二）<br/>　　春正月，沛王、东平王、中山王、东海王、琅邪王、广陵王、榆乡侯、东乡侯朝〔一〕。使中谒者以乘舆、服、太官珍膳迎苍于郊。<br/>　　〔一〕　范书章帝纪无“广陵王”，而有“济南王”。按范书广陵思王荆传，荆于明帝永平十年自杀。永平十四年，封荆子元寿为广陵侯，服王玺绶，又封元寿弟三人为乡侯。至建初七年，“肃宗诏元寿兄弟与诸王俱朝京师。”据此则广陵侯虽名曰侯，实与王等，故袁纪以“王”称之。而“榆乡侯”、“东乡侯”必元寿之弟也。是时国邸皆豫受赐，金帛床帷充实其中，驾亲自循行。上欲苍先至，侍以殊礼，诏荥阳令，东平王至者径追会。苍与诸王俱至荥阳，使大鸿胪持节郊迎，诏沛王、东平王、中山王赞拜不名〔一〕；天子亲答拜，所以宠光荣显，加于古典。每入宫殿，辄以〔辇〕迎至省闼，及下〔宴〕（庑）会，上尝坐〔席〕（段），皇后亲拜于内〔二〕。苍等皆鞠躬辞谢，不自安。<br/>　　〔一〕　胡三省曰：“贤曰：‘谓赞者不唱其名。’余谓四王，帝诸父也，故异其礼。”今按白虎通曰：礼王者臣有不名者，即先王老臣，诸父、诸兄。而“诸父、诸兄者亲，与己父兄有敌体之义也” 。则汉礼本如此也。然“天子亲答拜”，则“加于常典 ”也。<br/>　　〔二〕　均据范书东平王苍传补改。<br/>　　岁余〔一〕，大鸿胪奏遣诸王归国，上〔持〕（将）留苍〔二〕，封女三人皆为公主〔三〕，赐以秘列图〔四〕。有司复奏遣，上乃手书与苍曰：“骨肉天性，昔念王久劳历时，欲署大鸿胪奏，不忍下笔，顾授小黄门，中心恋恋，恻然不能言。”苍发，上临送之，流涕而别。复赐乘舆服御物、珍宝、舆马，钱布以亿万计，诏遣中使追问起居，相望于道。<br/>　　〔一〕　范书作“三月”。<br/>　　〔二〕　据陈澧校改。<br/>　　〔三〕　乃封县公主也。详见卷九“ 处臣三女小国侯”注。<br/>　　〔四〕　蒋本“图”字阙。南监本作 “国”，学海堂本依范书作“列仙图，龙溪精舍本亦然，唯黄本作“图”。按东观记正作“列图”，他本皆误，故据黄本补。<br/>　　袁宏曰：章帝尊礼父兄，敦厚亲戚，发自中心，非由外入者也，虽三代之道，亦何以过乎？尝试言之曰：夫不足则相资，相资则见足，见足则无求，无求则相疏，常人之性也。何以知其然乎？夫终朝之饭，糟糠不饱，壶餐之馈，必习其邻人者，甘所不足也。贵为王侯，富有国家，声色之娱，而忘其亲戚者，安其余也。故处不足，则壶餐豆羹不忘其邻人，安其有余，徒钧天广乐必遗其亲戚，其势然也。故亲戚之弊，常在于富贵，不在于贫贱，其可知矣。<br/>　　夫同阴以憩，眷然相应者，一遇之欢也；同生异处，敖然相忘者，不接之患也。故形神不接，虽兄弟亲戚，可同之于胡越；交以言色，虽殊涂之人，犹有眷恨之心。由斯观之，王侯贵人乘有余之势，处不接之地，唯意而欲恩情含畅〔一〕，六亲和睦，盖以鲜矣。古之圣人，惧其如此，故明俭素之道，显谦恭之义，使富者不极其欲，贵者不博其高，里老且犹矜爱，而况兄弟乎？朝会以叙其仪，燕享以笃其亲，聘问以通其意，玉帛以将其心，故欲不满而和爱生，情意交而恩义着也。呜呼！有国有家者，可不亲乎？<br/>　　〔一〕　“唯意”二字，陈璞疑衍。或有脱误，亦未可知。<br/>　　夏六月甲寅，废皇太子庆为清河王，皇子肇为皇太子〔一〕。<br/>　　〔一〕　说文‘肇’作‘□’。说文通训定声曰：“许氏不箸说解，当为肇之本字。”<br/>　　初，宋贵人有宠，生太子庆。会窦后宠盛，心恶贵人，外令兄弟求宋氏微过，内令御者伺察贵人。贵人尝病，思生菟，令家求之。窦后诬言欲咒诅，上信之，出贵人姊妹于丙舍〔一〕，使小黄门蔡伦考之。窦后讽厉考者，皆致以巫蛊事，送暴室〔二〕，二贵人同时饮药死，并葬于濯龙中。<br/>　　〔一〕　胡三省曰：“丙舍，宫中之室，以甲乙丙为次也。续汉志：南宫有丙署。”〔二〕　续汉志曰：“暴室，署名，主中妇人疾病也。”<br/>　　贵人，扶风平陵人，其先惠将军宋昌后也。父阳〔一〕，恬于荣势，不愿仕宦，专以事亲色养。阳有女〔二〕（三）人〔二〕，选入掖庭，小贵人生太子庆，拜阳为议郎。二贵人既死，阳免归本郡，幽闭之。阳为人仁厚，时人多救请者，遂得免焉。<br/>　　〔一〕　范书清河孝王庆传作“父杨 ”。续汉书亦同。王先谦曰：“<br/>　　官本作‘杨’。考证云：案‘杨’ 北宋本作‘扬’。”三说未知孰是。<br/>　　〔二〕　据范书及下文文意改。<br/>　　秋九月，行幸河内、魏郡。<br/>　　辛卯，令天下系囚减罪各有差。<br/>　　冬十月，行幸长安，祀园陵。<br/>　　上召奉车（骑）都尉韦彪〔一〕，问以三辅旧事。彪对讫，因言巡省旧都，宜录先帝功臣及其子孙，上嘉纳焉。即封萧何、曹参、霍光后为列侯〔二〕，擢〔彪〕为鸿胪卿〔三〕。<br/>　　〔一〕　陈璞曰：“奉”字衍。今按范书韦彪传作“奉车都尉”，袁纪下文亦然。续汉百官志曰：奉车都尉，比二千石。本注曰：无员。掌御乘舆事。乃光禄勋属官。则非衍“奉”而实衍“骑”也。陈说非。又范书曰：“建初七年，车驾西巡狩，以彪行太常从，数召入，问以三辅旧事、礼仪风俗。”则彪时以奉车都尉行太常事也。<br/>　　〔二〕　范书韦彪传曰：“时光无苗裔，唯封何末孙熊为酆侯。”又曰：“建初二年已封曹参后曹湛为平阳侯，故不复及焉。”<br/>　　〔三〕　据文意补。<br/>　　彪字孟达，右扶风平陵人。高祖贤、曾祖玄成皆致位丞相。彪父母卒，三年不出庐，毁瘠骨立，医治数年乃能起，以至行闻。举孝廉，为郎中，以教授为事〔一〕，安贫乐道，恬于进趋，三辅自耆儒后学，莫不慕之。明帝闻彪之名，有诏拜谒者，赐以车马衣服。稍迁尚书、魏郡太守。上即位，以病〔免〕〔二〕，复为议郎，迁左（右）中郎将〔三〕、长乐卫尉。数陈政事，归于宽厚。彪比上疏乞骸骨，天子重彪礼让，拜为奉车都尉，秩中二千石，赏赐礼〔敬〕，侔于亲戚〔四〕。<br/>　　〔一〕　范书本传作“以病免，复归教授”。疑袁纪“以”下有脱文。<br/>　　〔二〕　据范书补。<br/>　　〔三〕　据范书及续汉志删。<br/>　　〔四〕　以己意补，范书作“赏赐恩宠”。<br/>　　是时言事者多言“郡国贡举不以功次，养虚名者累进，故守职者益懈，而吏事陵迟”。彪议曰：“伏惟明诏，忧劳百姓，察察不舍昼夜〔一〕，垂恩选举，必务得人。夫国以贤为本，以孝为行。孔子曰：‘事亲孝故忠可移于官，是以求忠臣必于孝子之门。’〔二〕夫人才行少能相兼，是以孟公绰优于赵、魏老，不可以为滕、薛大夫〔三〕。忠孝之人，治心近厚；锻炼之人，治心近薄。斯三代所以直道而行〔四〕，在其所以磨之故〔五〕。在士虽不磨吏职，有行美材高者，不可纯以阀阅取〔六〕。然要归在于选二千石，二千石贤，则贡举皆得其人矣。”<br/>　　〔一〕　老子曰“俗人察察”，又曰 “其政察察”。焦竑曰：“察察，古本皆作□□。”朱谦之曰：“傅、范本察察作□□。”按二字古通用。说文曰：“察，覆也。”“不舍昼夜”，出论语子罕。察察不舍昼夜，言帝亲自查覆，不分昼夜，以求得人。<br/>　　〔二〕　孝经纬之文。范书“官”作 “君”。<br/>　　〔三〕　语出论语宪问孔子曰。传曰：“公绰，鲁大夫，赵、魏皆晋卿，家臣称老公。绰性寡欲，赵、魏贪贤，家老无职故优。滕、薛小国，大夫职烦，故不可为。”〔四〕　见论语卫灵公。言三代用民无所呵私，不虚举也。<br/>　　〔五〕　李贤曰：“言古之用贤，皆磨砺选练，然后用之。”<br/>　　〔六〕　阀阅，亦作伐阅。史记高祖功臣侯者年表曰：“古者人臣功有五品：以德立宗庙定社稷曰勋，以言曰劳，用力曰功，明其等曰伐，积日曰阅。”汉书车千秋传曰“无伐阅功劳”。师古曰：“伐，积功也。阅，经历也。”其本指官吏的资历和政绩，后转为指门第的高低，故又称为门阀。门阀形成于东汉中后期，东晋时进入高潮，南北朝由盛转衰。<br/>　　顷之，彪复称疾归家，赐布帛百匹，谷三千斛。彪清俭好施，禄赐分与宗族，家无余财，着书十二篇，号韦卿子。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7667.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7669.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

