<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十一 乡射礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十一 乡射礼全文,郑玄作品" />
<meta name="description" content="仪礼注疏原文阅读,卷十一 乡射礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4516.html";
var nextpage="novel-read-266-4518.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十一 乡射礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4516.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十一 乡射礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:16:20<span class="divide">|</span></p>
<div class="page-body">
<div class="page-content">
<p>[疏]《乡射礼》第五。○郑《目录》云：“州长春秋以礼会民，而射於州序之礼。谓之乡者，州，乡之属，乡大夫或在焉，不改其礼。射礼於五礼属嘉礼。《大戴》十一，《小戴》及《别录》皆第五。”○释曰：郑云“州长春秋以礼会人，而射於州序”者，《周礼·地官·州长职》文也，郑引之者，证此乡射是州长射法。云“谓之乡”者，欲见州长射，得名《乡射》之意。云“州，乡之属”者，《周礼·大司徒职》云：“五州为乡。”是州属乡，故云州乡之属。云“乡大夫或在焉”者，一乡管五州，乡大夫或宅居一州之内，则郑注《礼记》云“或则乡之所居州党，而乡大夫来临此射礼”，是为乡大夫在焉，则名《乡射》。又乡大夫三年大比，兴贤者能者讫，而以乡射之礼五物询众庶，亦行此州长射礼以询之，亦是乡大夫在焉，故名为《乡射》。云“不改其礼”者，虽乡大夫在，其礼仍依州长射礼，故云不改其礼。案经乡大夫射於庠，云堂则由楹外，又云堂则物当楣，又云大夫用兕中，其礼与士射於序别，而云不改者，《大射》乡大夫、士射，先行乡饮酒礼，及未旅而射，为不改其实，亦有少异也。郑云“射礼於五礼属嘉礼”者，案《周礼·大宗伯》云：“以嘉礼亲万民。”下有“以宾射之礼亲故旧朋友”，故知属嘉礼也。<br/>　　乡射之礼。主人戒宾。宾出迎，再拜。主人答再拜，乃请。主人，州长也。乡大夫若在焉，则称乡大夫也。戒犹警也，语也。出迎，出门也。请，告也。告宾以射事，不言拜辱，此为习民以礼乐，不主为宾己也。不谋宾者时，不献贤能，事轻也。今郡国行此礼以季春。《周礼》乡老及乡大夫，三年正月献贤能之书於王，退而以乡射之礼五物询众庶。诸侯之乡大夫既贡士於其君，亦用此礼射而诣众庶乎？<br/>　　[疏]“乡射”至“乃请”。○释曰：自此至“无介”，论州长将射，先戒宾之事。案大射前三日，宰夫戒宰及司马，又射前一日，乐人宿县。此不言日数，则戒宾与射同日矣，礼同乡饮酒也。以其乡射先行乡饮酒，乡饮酒戒宾与饮酒同日，知此《乡射》戒宾，与射亦同日也。○注“主人”至“庶乎”。○释曰：案乡大夫是诸侯乡大夫，则此州长亦诸侯之州长，以士为之。是以经云：“释获者执鹿中。”记云“士鹿中”，是皆为此州长射而言，是诸侯州长可知。若天子州长，中大夫为之，若然，记云“大夫兕中”者，为乡大夫询众庶而言也。云“乡大夫若在焉，则称乡大夫也”者，谓大夫来临礼之时，州长戒宾不自称，称乡大夫以戒宾也。云“出迎，出门也”者，谓出序之学门，亦如乡饮酒出庠门，皆有一门，入门即至堂耳。云“不言拜辱者，此为习民以礼乐，不主为宾己也”者，对乡饮酒主人戒宾，宾拜辱者，彼为宾也，非为习民以礼乐故也。云“不谋宾者时，不献贤能，事轻也”者，还决乡饮酒献贤能，故须就先生而谋宾、介，礼重，对此不献贤能为轻，故不谋宾也。云“今郡国行此礼以季春”者，汉时虽无诸侯国，而置郡为守，其王之子弟犹名国，其君曰相，故郑注《礼记》云“如今从大守相临之礼”是也。引之者，证时节与周异也。云“《周礼》”至“众庶”，皆《周礼·乡大夫职》文。引之者，证此乡射中兼有乡大夫行射礼，故有射於堂及兕中之事。云“五物”者，案彼云：“一曰和，二曰容，三曰主皮，四曰和容，五曰兴舞。”郑注云“和载六德，容包六行也。庶民无射礼，因田猎分禽则有主皮。主皮者，张皮射之，无侯也。主皮、和容、兴舞，则六艺之射与礼乐与？当射之时，民必观焉，因询之也”是也。郑云和载六德者，和是六德之下，六德大，故举下以载上也。容为孝者，人有孝行则性行含容，故以孝为容。孝是六行中之大，故举上以包下，故云容包六行也。云主皮六艺之射者，但六艺中，射总言诸射，不专据主皮。但三物教万民，射唯有主皮，此询众庶，不兼士已上，故以主皮为六艺之射。以和容为礼者，礼之用，和为贵。又行礼有容仪，是以汉时谓礼为容，故以礼为和容也。以乐为兴舞者，为乐必兴舞，故兴舞以表乐也。若然，六德与六行在身所有，故可举少以兼多，六艺施於外，非独身所行，不可举一以包六。但六者之中，御与书、数三者，於施化民为缓，故特举礼、乐与射而言之。郑以主皮、和容、兴舞，非射及礼乐之正名，故云“乎”以疑也。<br/>　　宾礼辞，许。主人再拜，宾答再拜。主人退，宾送，再拜。退，还射宫，省录射事。<br/>　　[疏]注“退还”至“射事”。○释曰：射宫者，乡庠、州序是也。知“省录射事”者，即下文云“乃张侯”之等是也。下言饮酒之事，知不为饮酒事者，以饮酒者止为射事，故以射为主也。<br/>　　无介。虽先饮酒，主於射也，其序宾之礼略。<br/>　　[疏]“无介”。○注“虽先”至“礼略”。○释曰：郑云“虽先饮酒”者，自此已下，先言饮酒，献后乃射，以是《礼记·射义》云“古者诸侯之射也，必先行燕礼，卿、大夫、士之射也，必先行《乡饮酒》之礼”是也。但《乡饮酒》之礼有介一人以辅宾，此无介者，主於射，序宾之礼略，故无介以辅宾也。<br/>　　乃席宾，南面，东上。不言於户牖之閒者，此射於序。<br/>　　[疏]“乃席”至“东上”。○注“不言”至“於序”。○释曰：自此以下至“羹定”，论将射，预前设席位、尊罍、乐悬及张侯之事也。云“不言於户牖之閒”者，此射於序者，决乡饮酒在庠，以其序无室，庠有室，此据州长射於序，以其无室、无户牖，设席亦当户牖之处耳。言“东上”，亦主人在东，故席端在东，不得以《曲礼》“席南向北向，西方为上”，因阴阳解之也。<br/>　　众宾之席继而西。言继者，甫欲习众庶，未有所殊别。<br/>　　[疏]“众宾”至“而西”。○注“言继”至“殊别”。○释曰：甫，始也。言始欲习众庶，未有所殊别，此决《乡饮酒》三宾之席不属殊别，彼有德之人，故各自特，不继，有所殊别。<br/>　　席主人於阼阶上，西面。阼阶，东阶。<br/>　　尊於宾席之东，两壶，斯禁。左玄酒，皆加勺。篚在其南，东肆。斯禁，禁切地无足者也。设尊者北面，西曰左，尚之也。肆，陈也。<br/>　　[疏]“尊於”至“东肆”。○注“斯禁”至“陈也”。○释曰：云“斯禁，禁切地无足者也”者，案州长是士，应言禁制，不言者，其中兼有卿、大夫礼，故举大夫斯禁，与《乡饮酒》同。云“设尊者北面，西曰左，尚之也”者，经云“左玄酒”，据人设尊，北面，故以西为左。若据酒，则以南面为正，地道尊右，以西为右，玄酒在右，故云尚之。若然，云左，据设尊，又云尚之，据酒尊也。<br/>　　设洗于阼阶东南，南北以堂深，东西当东荣。水在洗东，篚在洗西，南肆。荣，屋异也。<br/>　　县于洗东北，西面。此县谓磬也。县於东方，辟射位也。但县磬者，半天子之士，无锺。<br/>　　[疏]注“此县”至“无锺”。○释曰：云“此县谓磬也”者，对《大射》县锺、磬、镈具有也。云“县於东方，辟射位也”者，此言决《乡饮酒》无射事，县於阶閒也。云“但县磬者，半天子之士，无锺”者，案《周礼·小胥职》云：“半为堵，全为肆。”郑云：“锺磬者，编县之二八十六枚而在一虡谓之堵。锺一堵、磬一堵谓之肆。半之者，谓诸侯之卿、大夫、士也，诸侯之卿、大夫半天子之卿、大夫。”天子之卿、大夫判县者，东西各有锺磬为肆。诸侯之卿、大夫判县者，分一肆於两厢，东县磬，西县锺。若天子之士特县者，直东厢有锺磬，二虡为一肆，诸侯之士分取磬而已。县於东方为特县，故云无锺，对大夫及天子士有锺。若然，此既兼乡大夫询众庶，当为判县，宜有锺，而总云无锺者，方以礼乐化民，虽大夫亦同士特县也。若《乡饮酒》方宾乡人之贤者，从士礼也。其天子诸侯锺、磬、镈具，卿、大夫、天子士已下亦无镈。知者，以其诸侯卿、大夫、士半天子卿、大夫、士，若有镈，添锺、磬为三，半不得，故知卿大夫已下皆无镈也。<br/>　　乃张侯，下纲不及地武。侯，谓所射布也。纲，持舌绳也。武，迹也。中人之迹尺二寸。侯象人，纲即其足也，是以取数焉。<br/>　　[疏]“乃张”至“地武”。○注“侯谓”至“数焉”。○释曰：此已下，论预张侯之事。郑知侯用布，案下记云兽侯，大夫士皆言布侯。则馀宾射、大射，其侯皆用布，此乡射采侯二正，亦用布可知。云“纲，持舌绳也”者，《周礼·梓人》云：“上纲与下纲出舌寻，縜寸焉”。注云：“纲所以系侯於植者也。”故云纲持舌绳也。云“武，迹也。中人之迹尺二寸”者，无正文，盖目验当时而言，似云中人定扼围九寸也。汉礼云五武成步，步六尺，或据此而言也。云“侯象人”者，案郑注《梓人》云：“上下皆出舌一寻者，亦人张手之节也。”以其张侯之法，下两舌半上舌，两头纲皆出一寻，即是上广下狭，象人张足六尺，张臂八尺，故云象人也。云“纲即其足也”者，谓经下纲象足。云“是以取数焉”者，以下纲象足，张之六尺，是取数於武也。<br/>　　不系左下纲，中掩束之。事未至也。<br/>　　[疏]“不系”至“束之”。○注“事未至也”。○释曰：案下记云：“东方谓之右个。”注云：“侯以向堂为面也。”则此左下纲以西畔而言。云“中掩束之”者，案记云：乡侯一丈，“倍中以为躬”；躬二丈，“倍躬以为左右舌”；舌四丈，两舌各出一丈。又云“下舌半上舌”，则左右各出五尺。今将此五尺与下纲不系者，中掩左厢向东，待将射乃解之，故云“事未至”也。<br/>　　乏参侯道，居侯党之一，西五步。容谓之乏，所以为获者御矢也。侯道五十步，此乏去侯北十丈，西三丈。<br/>　　[疏]“乏参”至“五步”。○注“容谓”至“三丈”。○释曰：乏参侯道者，谓三分侯道。云“居侯党之一”者，党，旁也。谓在侯西北邪向之，故以旁言之。其居旁之一者，谓侯道内三分之，居一分之地十丈也。云“西五步”者，据侯之正北落西有五步，即三丈也。云“容谓之乏”者，案《周礼·射人职》云：“王以六耦射三侯，三获三容。五正。”彼据王三侯有三容。容者以革为之，可以容身，故云容也。云“乏”者，谓矢於此匮乏不去，故云乏也。云“获者御矢也”者，谓唱获者恐矢至身，故云获者御矢也。云“侯道五十步”者，记云乡侯五十弓。弓之下制六尺，与步相应，故郑云步也。云“此乏去侯北十丈”者，五十步计之，步六尺，五十步则三十丈，三分取一为十丈。云“西三丈”者，经云“西五步”，五六三十，故云三丈也。远近如此者，一得避矢，一得去堂二十丈，闻唱获声是其节也。<br/>　　羹定。肉谓之羹。定犹孰也，谓狗孰可食。<br/>　　[疏]“羹定”。○注“肉谓”至“可食”。○释曰：云“谓狗孰”者，此与《乡饮酒》同，亨狗於东方是也。<br/>　　主人朝服，乃速宾。宾朝服出迎，再拜。主人答再拜，退，宾送，再拜。速，召也。射宾轻也。戒时玄端。今郡国行此乡射礼，皮弁服，与《礼》为异。<br/>　　[疏]“主人”至“再拜”。○释曰：自此至“当楣北面答再拜”，论主召宾从己之事。此主人与宾俱朝服，案《乡饮酒》宾主俱不言服者，以彼宾礼重，故戒与速宾俱朝服，故不言。此习礼轻，是故戒时玄端，召时乃朝服，故须言之也。必此戒时玄端者，见《公食大夫》云：“宾朝服，即位于大门外，如聘。”注云：“於是朝服，则初时玄端。”宜与彼同，皆是戒时不言服，后速时朝服，故知此亦戒时玄端矣。且《乡饮酒》戒速俱不言服，知皆朝服者，下记云“乡朝服而谋宾介”是也。云“今郡国”已下，引之者，欲见与周异也。<br/>　　宾及众宾遂从之。<br/>　　及门，主人一相出迎于门外，再拜。宾答再拜。相，主人家臣，摈赞传命者。<br/>　　[疏]“宾及”至“再拜”。○注“相主”至“命者”。○释曰：《乡饮酒》云：“宾及众宾皆从之。”彼兼介，故云“皆”。此无介，故不言皆也。云“主人一相出迎于门外”，注与《乡饮酒》同，此亦主人自迎，而言一相者，使之传宾，言兼相礼也。<br/>　　揖众宾。差卑，礼宜异。<br/>　　[疏]“揖众宾”。○注“差卑礼宜异”。○释曰：此宾与众宾同是乡人无爵者，而云“差卑”者，唯据立为宾者尊，众宾即不为卑，不论有爵无也。云“礼宜异”者，宾则拜之，众宾则揖之，是其异也。<br/>　　主人以宾揖，先入。以犹与也。先入，入门右西面。<br/>　　[疏]“主人”至“先入”。○注“以犹”至“西面”。○释曰：云“以，犹与”者，案《左氏传》云“蔡人以吴子与楚人战于柏举”，彼以者，能东西之曰以，以谓驱使前人之称，此言嫌有驱使之称，故以为与，谓主人与宾，是以为平敌之义，故须训之。云“先入，入门右西面”者，此注亦与《乡饮酒》同。以其宾入东面，故西面待之。<br/>　　宾厌众宾，众宾皆入门左，东面北上。宾少进。引手曰厌。少进，差在前也。今文皆曰揖众宾。<br/>　　[疏]“宾厌”至“少进”。○注“引手”至“众宾”。○释曰：此经亦与《乡饮酒》同。此云“宾少进”，彼亦宜然。不言者，文不具也。<br/>　　主人以宾三揖，皆行。及阶，三让，主人升一等，宾升。三让而主人先升者，是主人先让於宾。不俱升者，宾客之道，进宜难也。<br/>　　[疏]“主人”至“宾升”。○注“三让”至“难也”。○释曰：言“皆行”者，宾主既行，众宾亦行，故云皆行。《乡饮酒》亦皆行，不言者，文略也。知“主人先让於宾”者元空一字，以其主人之法先升导宾，宾后升。进宜难，礼之常然，故知主人先让宾也。此先升一等，礼之常。《燕礼》君升二等者，尊君故也。<br/>　　主人阼阶上当楣北面再拜，宾西阶上当楣北面答再拜。主人拜宾至此堂。<br/>　　[疏]注“主人拜宾至此堂”。○释曰：知拜是拜至者，《乡饮酒义》云：“拜至，拜洗。”《公食》亦云：“当楣北乡再拜。”故知拜是拜至。<br/>　　主人坐取爵於上篚，以降。将献宾也。<br/>　　[疏]“主人”至“以降”。○注“将献宾也”。○释曰：自此至“主人阼阶上答拜”，论主人献宾之事。凡取爵于篚以降者，皆是上篚。《乡饮酒》不言上者，文略也。<br/>　　宾降。从主人也。主人阼阶前西面坐奠爵，兴辞降。重以主人事烦宾也。今文无阼阶。<br/>　　宾对。对，答。<br/>　　[疏]“宾对”。○注“对答”。○释曰：《乡饮酒》注云：“宾主之辞未闻。”此不注，从可知。<br/>　　主人坐取爵，兴，適洗，南面坐奠爵于篚下，盥洗。盥手又洗爵，致絜敬也。古文盥皆作浣。宾进，东北面辞洗。必进者，方辞洗，宜违位也。言“东北面”，则位南於洗矣。主人坐奠爵于篚，兴对，宾反位。反从降之位也。《乡饮酒》曰：“当西序东面。”主人卒洗，壹揖壹让以宾升。宾西阶上北面拜洗，主人阼阶上北面奠爵，遂答拜，乃降。乃降，将更盥也。古文壹皆作一。<br/>　　宾降，主人辞降，宾对。主人卒盥，壹揖壹让升，宾升，西阶上疑立。疑，止也。有矜庄之色。<br/>　　[疏]注“疑止”至“之色”。○释曰：《乡饮酒》注“疑读为疑然从於赵盾之疑”，疑，正立自定之貌。此言疑止也有矜庄之色，二注相兼乃具也。<br/>　　主人坐取爵，实之宾席之前，西北面献宾。进酒於宾也。凡进物曰献。<br/>　　[疏]注“进酒”至“曰献”。○释曰：云“凡进物曰献”者，欲见此宾乃是乡民而已，无尊卑上下。犹言献者，此献直是进物，而言献，进之也。案《周礼·玉府》注云：“古者致物於人，尊之则曰献。”彼据尊敬前人，虽卑亦曰献。若齐侯献捷於鲁之类，义与此别也。<br/>　　宾西阶上北面拜，主人少退。少退犹少辟也。<br/>　　[疏]注“少退犹少辟也”。○释曰：《乡饮酒》文与此同，注云：“少退，少辟。”及下文云“宾少退”注云：“少退，逡巡。”义亦与此同。<br/>　　宾进受爵于席前，复位。复位，西阶上位。主人阼阶上拜送爵，宾少退。荐脯醢。荐，进。<br/>　　宾升席，自西方。宾升降由下也。<br/>　　[疏]注“宾升降由下也”。○释曰：凡席升由下，降由上。下文降席不由上者，以主人在东，敬主人，不得降由上。又於席西拜，便使升降皆由下，故云“宾升降由下也”。<br/>　　乃设折俎。牲体枝解节折以实俎也。<br/>　　主人阼阶东疑立。宾坐，左执爵，右祭脯醢，奠爵于荐西，兴取肺，坐绝祭。卻左手执本，右手绝末以祭也。肺离，上为本，下为末。<br/>　　[疏]注“却左”至“为末”。○释曰：郑皆约《乡饮酒》知之也。<br/>　　尚左手，哜之。哜，尝也。右手在下，绝以授口尝之。兴加于俎，坐捝手，执爵，遂祭酒，兴，席未坐啐酒。捝，拭也。啐，尝也。古文捝作说。降席，坐奠爵，拜，告旨。降席，席西也。旨，美也。执爵兴，主人阼阶上答拜。宾西阶上北面坐，卒爵，兴，坐奠爵，遂拜，执爵兴。卒，尽。主人阼阶上答拜。<br/>　　宾以虚爵降。将洗以酢主人。<br/>　　[疏]“宾以虚爵降”。○注“将洗以酢主人”。○释曰：自此至“宾西阶上答拜”，论宾酢主人之事。《乡饮酒》不言虚爵，直云“降洗”，此直云“虚爵降”，不言洗，互见为义，相兼乃具也。<br/>　　主人降。从宾也。降立阼阶东，西面，当东序。<br/>　　[疏]注“从宾”至“东序”。○释曰：皆《乡饮酒》文也。<br/>　　宾西阶前东面坐奠爵，兴，辞降。主人对。宾坐取爵，適洗，北面坐奠爵于篚下，兴，盥洗。宾北面盥洗，自外来。<br/>　　[疏]注“宾北”至“外来”。○释曰：对主人自内出、南面是也。上文主人坐取爵，適洗，南面是也。<br/>　　主人阼阶之东，南面辞洗。宾坐奠爵于篚，兴对。主人反位。反位，从降之位也。主人辞洗，进。<br/>　　[疏]注“反位”至“洗进”。○释曰：云“反位，从降之位也”者，即上东序之西南面位。云“主人辞洗，进”者，经直言反，不言进，郑以言反位由前，进乃反位，故郑却本之，主人辞洗，进也。<br/>　　宾卒洗，揖让如初，升。<br/>　　[疏]“宾卒”至“初升”。○释曰：言“如初”，则亦一揖一让也。<br/>　　主人拜洗，宾答拜，兴，降盥，如主人之礼。宾升，实爵主人之席前，东南面酢主人。酢，报。主人阼阶上拜，宾少退。主人进受爵，复位。宾西阶上拜送爵，荐脯醢。主人升席自北方。乃设折俎。祭如宾礼。祭荐俎及酒，亦哜啐。不告旨。酒己物。<br/>　　自席前適阼阶上，北面坐卒爵，兴，坐奠爵，遂拜，执爵兴。宾西阶上北面答拜。自，由也。啐酒於席末，由前降，便也。<br/>　　[疏]注“自由”至“便也”。○释曰：郑知义然者，亦约《乡饮酒》得知也。<br/>　　主人坐奠爵于序端，阼阶上再拜崇酒。宾西阶上答再拜。序端，东序头也。崇，充也。谢酒恶相充满也。<br/>　　[疏]“主人坐奠爵于序端”。○释曰：奠爵于序端，此拟下献众宾，故云“取爵于序端”，与《乡饮酒》同也。<br/>　　主人坐取觯于篚，以降。将酬宾。<br/>　　[疏]“主人”至“以降”。○注“将酬宾”。○释曰：自此至“当西序”，论酬宾之事。<br/>　　宾降。主人奠觯，辞降。宾对，东面立。主人坐取觯，洗，宾不辞洗。不辞洗。以其将自饮。卒洗，揖让升。宾西阶上疑立。主人实觯，酬之，阼阶上北面坐奠觯，遂拜，执觯兴。酬，劝酒。<br/>　　宾西阶上北面答拜。主人坐祭，遂饮，卒觯，兴，坐奠觯，遂拜，执觯兴。宾西阶上北面答拜。主人降洗。宾降辞，如献礼。以将酌己。<br/>　　[疏]注“以将酌己”。○释曰：郑言此者，前不辞洗，主人自饮，至此辞洗，以将酌己，故辞也。<br/>　　升，不拜洗。酬礼杀也。宾西阶上立。主人实觯宾之席前，北面。酬宾。<br/>　　宾西阶上拜。主人坐奠觯于荐西。宾辞，坐取觯以兴，反位。宾辞，辞主人复亲酌己。<br/>　　[疏]注“宾辞”至“酌己”。○释曰：此射前献时亲酌己，今复亲酌己。<br/>　　主人阼阶上拜送。宾北面坐，奠觯于荐东，反位。酬酒不举。<br/>　　[疏]“主人阼阶上拜送”。○注“酬酒不举”。○释曰：《乡饮酒》注引《曲礼》不尽人之欢之事，此不言，亦从郑注可知。<br/>　　主人揖降。宾降，东面立于西阶西，当西序。主人将与众宾为礼，宾谦，不敢独居堂。<br/>　　主人西南面三拜众宾，众宾皆答壹拜。三拜，示遍也。壹拜，不备礼也。献宾毕，乃与众宾拜，敬不能并。<br/>　　[疏]“主人”至“壹拜”。○注“三拜”至“能并”。○释曰：云“三拜，示遍也”元空一字者，众宾无问多少，止为三拜而已，是示遍也。云“壹拜，不备礼也”者，众宾人皆壹拜，是拜不备礼，此亦答大夫拜法。以其此礼中含卿大夫法，若答士拜，则亦再拜，见於《特牲》也。云“献宾毕，乃与众宾拜”者，自尔来唯与宾拜，未与众宾拜，今始拜之，故云“敬不能并”。<br/>　　主人揖升，坐取爵于序端，降洗，升，实爵，西阶上献众宾。众宾之长升，拜受者三人。长，其老者。言三人，则众宾多矣。国以多德行、道艺为荣，何常数之有乎？<br/>　　[疏]“主人”至“三人”。○注“长其”至“有乎”。○释曰：众宾之长升拜受者三人，此虽非宾贤能，其众亦三人在堂上，与《乡饮酒》数同。其堂上众宾无定数，故郑云“言三人则众宾多矣。”云“国以多德行、道艺为荣”者，案《周礼·大司徒》以乡三物教万民，一曰六德，二曰六行，三曰六艺。此既乡人，则德行亦据六德、六行，道艺则六艺也。此并与《乡饮酒》宾、介与众宾之类，并来与在射中，是以孔子射於矍相之圃，观者如堵墙。彼亦据孔子为乡大夫，习人以礼乐之射，至於誓之於后，仅有存焉，亦无常数之事也。<br/>　　主人拜送。送拜爵於众宾右。<br/>　　[疏]“主人拜送”。○注“拜送”至“宾右”。○释曰：知在众宾右者，约《乡饮酒》献众宾皆於西阶上，宾右知之也。<br/>　　坐祭，立饮，不拜既爵，授主人爵，降复位。既，尽。<br/>　　[疏]“坐祭”至“复位”。○释曰：此还上三人者，降复宾南东面位。<br/>　　众宾皆不拜，受爵，坐祭，立饮。自第四已下，又不拜受爵，礼弥略。<br/>　　[疏]“众宾”至“立饮”。○注“自第”至“弥略”。○释曰：此谓堂下众宾无数者，故郑云“自第四”以下。云“又不拜受爵，礼弥略”者，三宾虽坐祭，立饮，不拜既爵，仍拜受，此众宾非直坐祭，立饮，不拜既爵，又不拜受爵，故云礼弥略也。<br/>　　每一人献，则荐诸其席。诸，於。<br/>　　[疏]“每一”至“其席”。○释曰：此还据堂上三人有席者，故云“荐诸其席”，谓席前也。<br/>　　众宾辩有脯醢。荐於其位。<br/>　　[疏]“众宾辩有脯醢”。○注“荐於其位”。○释曰：还据堂下无席者，故郑云“荐於其位”，不席也。<br/>　　主人以虚爵降，奠于篚。不复用。<br/>　　揖让升。宾厌众宾升，众宾皆升，就席。<br/>　　[疏]“揖让”至“就席”。○释曰：自此以下至“举觯者降”，论旅酬之事。<br/>　　一人洗，举觯於宾。一人，主人之吏。<br/>　　[疏]“一人洗举觯于宾”。○注“一人主人之吏”。○释曰：主人之吏，亦谓府史以下，非属官也。<br/>　　升，实觯，西阶上坐奠觯，拜，执觯兴。宾席末答拜。举觯者坐祭，遂饮，卒觯，兴。坐奠觯，拜，执觯兴。宾答拜，降洗，升实之，西阶上北面。将进奠觯。宾拜。拜受觯。<br/>　　举觯者进，坐奠觯于荐西。不授，贱不敢也。<br/>　　[疏]注“不受贱不敢也”。○释曰：以其是主人之吏，既贱，故不敢亲授奠之也。<br/>　　宾辞，坐取以兴。若亲受然。<br/>　　[疏]注“若亲受然”。○释曰：云“若亲受然”者，宾辞，即坐取以兴，故云“若亲受然”也。<br/>　　举觯者西阶上拜送。宾反奠于其所。举觯者降。<br/>　　[疏]“举觯”至“举觯者降”。○释曰：云“反奠于其所”者，还於荐西，以其射后宾北面举之为旅酬，故不奠于荐东也。<br/>　　大夫若有遵者，则入门左。谓此乡之人为大夫者也。谓之遵者，方以礼乐化民，欲其遵法之也。其士也，於旅乃入。乡大夫、士非乡人，礼亦然，主於乡人耳。今文遵为僎。<br/>　　[疏]“大夫”至“门左”。○注“谓此”至“为僎”。○释曰：云“大夫若有遵”者，言若者，或无不定，故云若也。郑知是当乡大夫者，以其《乡射》既与人行射礼，而言大夫者，当乡大夫可知。云“其士也，於旅乃入”者，下记云“士既旅不入”，明未旅閒皆得入，是以未旅而射，其士皆在也。知乡大夫、士非乡人，礼亦然者，以其同是乡大夫、士，礼无异，故也。但异乡不助主人乐宾，为别也。<br/>　　主人降，迎大夫於门内也。不出门，别於宾。<br/>　　[疏]“主人降”。○注“迎大”至“於宾”。○释曰：郑知“迎大夫於门内”者，以其上文大夫入门左，此经直云“主人降”，不云出，故知迎大夫在门内可知。<br/>　　宾及众宾皆降，复初位。不敢居堂，俟大夫入也。初位，门内东面。<br/>　　[疏]“宾及”至“初位”。○注“不敢”至“东面”。○释曰：知“初位，门内东面”者，上文宾厌众宾，皆入门左，东面北上，故知也。<br/>　　主人揖让，以大夫升，拜至，大夫答拜。主人以爵降，大夫降。主人辞降。大夫辞洗，如宾礼。席于尊东。尊东，明与宾夹尊也。不言东上，统於尊也。<br/>　　[疏]“主人”至“尊东”。○注“尊东”至“尊也”。○释曰：上云尊於宾席之东，则在尊西。今大夫言席於尊东，明与宾夹尊可知。云“不言东上，统於尊也”者，席於尊东，继尊而言，又不言东上西上，是以下云大夫降席东南面。降由下，故知西上，统於尊也。<br/>　　升，不拜洗。主人实爵，席前献于大夫。大夫西阶上拜，进受爵，反位。主人大夫之右拜送。大夫辞加席，主人对，不去加席。辞之者，谦不以己尊加贤者也。不去者，大夫再重席，正也。宾一席重。<br/>　　[疏]“升不”至“加席”。○注“辞之”至“重席”。○释曰：云“升，不拜洗”者，以大夫尊，故不拜洗也。云“反位”者，大夫反西阶上位。云“主人大夫之右拜送”者，谓在大夫之东拜送爵也。云“辞之者，谦不敢以己尊加贤”者，《乡射》之礼，乡人为宾。下记云：若“大夫与，则以公士为宾”，亦选贤者为之，故辞加席，又不以己尊加贤者也。云“不去者，大夫再重席，正也”者，《乡饮酒》云：“公三重，大夫再重。”故知大夫再重席，礼之正也。云“宾一重席”者，乡人，故一重，纵公士为宾，亦一重也。<br/>　　乃荐脯醢。大夫升席。设折俎。祭如宾礼，不哜肺，不啐酒，不告旨，西阶上卒爵，拜。主人答拜。凡所不者，杀於宾也。大夫升席由东方。<br/>　　[疏]“乃荐”至“答拜”。○注“凡所”至“东方”。○释曰：云“凡所”，谓经中三事，以其杀於宾。若然，上云“不拜洗”，亦是杀於宾之类也。云“大夫升席由东方”者，以其大夫席西上，升由下，故知大夫升席由东方也。<br/>　　大夫降洗。将酢主人也。大夫若众，则辩献，长乃酢。<br/>　　[疏]“大夫降洗”。○注“将酢”至“乃酢”。○释曰：自此至“皆升就席”，论大夫酢主人讫，宾主皆升就席之事。知“大夫若众，则辩献，长乃酢”者，此经据一大夫而言，故献大夫即酢。案《有司彻》：主人洗爵，献长宾于西阶上，然后众宾长升，拜受爵，宰夫赞主人酌，若是以辩，乃升长宾，主人酌于长宾西阶上，北面，宾在左。注云：“主人酌自酢，序宾，意宾卑不敢酢。”宾尸与，凡平饮酒礼同，可以相参，亦是辩献长乃酢也。<br/>　　主人复阼阶，降辞如初。卒洗，主人盥。盥者，虽将酌自饮，尊大夫，不敢亵。<br/>　　[疏]“主人”至“人盥”。○注“盥者”至“不敢亵”。○释曰：云“盥者，虽将酌自饮”者，以其下文大夫洗爵升，授主人爵，是主人酌以自酢，故云虽将酌自饮。云“不敢亵”者，决《有司彻》主人自酌不盥，是此为尊大夫，虽自酢亦不敢亵也。<br/>　　揖让升。大夫授主人爵于两楹閒，复位。主人实爵，以酢于西阶上。坐奠爵，拜，大夫答拜。坐祭，卒爵，拜，大夫答拜。主人坐奠爵于西楹南，再拜崇酒，大夫答拜。主人复阼阶，揖降。将升宾。<br/>　　[疏]“揖让”至“揖降”。○注“将升宾”。○释曰：云“主人坐奠爵於西楹南”者，前献宾，宾酢主人，主人饮酢讫，奠爵于东序端。将后献众宾，不得奠于篚中，此受大夫酢，不奠于篚者，为士於旅乃入，拟献士，故奠爵于此也。<br/>　　大夫降，立于宾南。虽尊，不夺人之正礼。<br/>　　[疏]“大夫”至“宾南”。○注“虽尊”至“正礼”。○释曰：大夫尊，在堂则席之于尊东，特尊之。今降而在宾下者，欲使宾主相对行礼。若在其北，则妨宾主揖让之正礼，故云“不夺主人之正礼”。<br/>　　主人揖让，以宾升，大夫及众宾皆升，就席。<br/>　　席工于西阶上，少东。乐正先升，北面立于其西。言少东者，明乐正西侧阶，不欲大东，辟射位。<br/>　　[疏]“席工”至“其西”。○注“言少”至“射位”。○释曰：自此至“告于宾”，论作乐之事。云“席工”者，谓为工设席，下文乃升席也。云“言少东者，明乐正西侧阶”者，既言席工于西阶上少东，则在西阶东矣。复云乐正立于其西，则近席西，其言从近，故知乐正侧近西阶东，则不欲大东，辟射位，《大射》亦同此注。《燕礼》注亦然者，燕亦容有射法，《乡饮酒》工位与此同，注不言者，不射故也。<br/>　　工四人，二瑟，瑟先。相者皆左何瑟，面鼓，执越，内弦，右手相。入，升自西阶，北面东上。工坐，相者坐授瑟，乃降。瑟先，贱者先就事也。相，扶工也。面，前也。鼓在前，变於君也。执越内弦，右手相，由便也。越，瑟下孔，所以发越其声也。前越言执者，内有弦结，手入之浅也。相者降，立西方。<br/>　　[疏]“工四”至“乃降”。○释曰：云“四人二瑟”，则是二人歌可知。经不言相歌二人者，以其空相，亦与瑟者同，故不言，直言瑟之难者也。○注“瑟先”至“西方”。○释曰：云“瑟先，贱者先就事也”者，案《大射》大师、少师歌，众工瑟，是知瑟者贱也。凡工者皆先瑟后歌，是贱者先即事，故序亦在前。若然，得献亦在前，以随其先后而取之故也。云“鼓在前，变於君也”者，《乡射》与《大射》相对，《大射》君礼而后首，此臣礼前首，故云变於君。《燕礼》与《乡饮酒》相对，是以《燕礼》面鼓，又与《乡饮酒》后首相变。云“执越内弦，右手相”者，案《乡饮酒》注云“内弦侧担之”者，据瑟体而言。《燕礼》注云“内弦弦为主”者，据弦体而说。此言“内弦右手相，由便”，语异义同也。云“前越言执者，内有弦结，手入之浅也”者，瑟体首宽尾狭，内越孔虽长，广狭亦等，但弦居瑟上，近首鼓处则宽，近尾不鼓处并而狭。侧持之法，近鼓持之入则近，手入则深，是以通与《燕礼》言面鼓，则云执之手入浅也。《大射》与《乡饮酒》言后首，则云挎越，手入深故也。云“相者降，立西方”者，其相者是弟子，位在西者，是以下文云：“乐正適西方，命弟子赞工迁乐于下。”故知此相工是弟子，故降立还于西方也。<br/>　　笙入，立于县中，西面。堂下乐相从也。县中，磬东立，西面。<br/>　　[疏]“笙入”至“西面”。○注“堂下”至“西面”。○释曰：云“堂下乐相从也”者，案上文云“县于洗东北西面”，此云“立于县中”，明是堂下相从，皆在东方也。云“县中，磬东立，西面”者，谓在磬东，当磬之东。郑知不在磬西，西面者，若磬西、西面，则笙者背磬，不可，故知在磬东，西面也。<br/>　　乃合乐，《周南·关雎》、《葛覃》、《卷耳》，《召南·鹊巢》、《采蘩》、《采蘋》。不歌、不笙、不閒，志在射，略於乐也。不略合乐者，《周南》、《召南》之风，乡乐也，不可略其正也。昔大王、王季、文王始居岐山之阳，躬行《召南》之教，以成王业，至三分天下，乃宣《周南》、《召南》之化，本其德之初，“刑于寡妻，至于兄弟，以御于家邦”，故谓之乡乐。用之房中以及朝廷《飨》、《燕》、《乡射》、《饮酒》，此六篇其风化之原也。是以合金石丝竹而歌之。<br/>　　[疏]“乃合”至“采蘋”。○释曰：言“乃”者，以其作乐之法，先歌后乃合乐。今不歌、不笙、不閒，唯合乐，故言乃以见非常故也。○注“不歌”至“歌之”。○释曰：据《乡饮酒》、《燕礼》作乐有四节，今不歌、不笙、不閒，唯有合乐，故云“志在射略於乐也”。云“合乐者，《周南》、《召南》之风，乡乐也”者，上注已云《颂》及《大雅》天子乐，《小雅》诸侯乐，此《二南》乡大夫乐，但《乡饮酒》、《乡射》是大夫、士为主人，故大夫、士乐为乡乐者也。云“不可略其正也”者，《二南》是大夫、士之乡乐，己之正乐，故云不可略其正者也。云“昔大王”已下，於《乡饮酒》注己说，义具於彼，此注略言之耳。若然者，《燕礼》与《乡饮酒》文同，注又与《燕礼》不异者，以其《乡射》与《乡饮酒》同是大夫、士礼，卿大夫、士行《射礼》，先行《乡饮酒礼》，《乡饮酒》与《乡射》自为首尾，故《乡饮酒》注具，於此略。言《燕礼》是诸侯礼，天子、诸侯射先行《燕礼》，则《燕礼》与《大射》自为首尾，是以《燕礼》歌、笙、閒、合郑亦具注之，《大射》又略言之也。<br/>　　工不兴，告于乐正曰：“正歌备。”不兴者，瞽矇礼略也。<br/>　　[疏]“工不”至“歌备”。○注“不兴”至“略也”。○释曰：言“正歌”者，升歌也。升歌，《鹿鸣》是上歌。诸侯乐非己正乐，故以《二南》为正歌也。言“备”者，凡作乐皆三终，此备明亦三终也。云“不兴者，瞽矇礼略也”者，以工告乐正，以卑告尊当兴，今以瞽矇无目，不可责其备礼，故不兴者，於礼略也。<br/>　　乐正告于宾，乃降。乐正降者，堂上正乐毕也。降立西阶东，北面。<br/>　　[疏]“乐正”至“乃降”。○注“乐正”至“北面”。○释曰：言“告于宾”者，作乐主为乐宾，今歌备，故告宾，言歌备也。言“乐正降者，堂上正乐毕也”者，以其《乡饮酒》、《燕礼》但升歌、笙、閒合乐皆是正歌，今略去升歌、笙、閒三者，唯有合乐於堂上，故云堂上正乐毕也。云正乐者，对后无筭乐非正乐也。下射虽歌《驺虞》，亦是堂下，非堂上，故以堂上决之也。云“降立西阶东，北面”者，此无正文，约堂上乐正位在西阶东，北面，今降亦当在西阶东，北面也。<br/>　　主人取爵于上篚，献工。大师，则为之洗。尊之也。君赐大夫乐，又从之以其人，谓之大师。<br/>　　[疏]“主人”至“之洗”。○注“尊之”至“大师”。○释曰：自此至“反升就席”，论主人献工笙之事。但天子、诸侯官备，有大师、少师、瞽人作乐之长，大夫、士官不备，不合有大师，君有赐大夫、士乐器之法，故《春秋左氏》云：晋侯歌锺二肆，取半以赐魏绛，魏绛於是乎始有金石之乐，礼也。时以乐人赐之，故郑云“君赐大夫乐，又从之以其人，谓之大师”也。<br/>　　宾降，主人辞降。大夫不降，尊也。<br/>　　[疏]“宾降主人辞降”。○注“大夫不降尊也”。○释曰：云“大夫不降，尊也”者，此宾降，大夫若降，直与宾共文，今不言大夫降，《乡饮酒》亦云宾介，不言大夫降，明大夫皆不降，以其尊故也。<br/>　　工不辞洗。卒洗，升实爵。工不兴，左瑟，一人拜受爵。左瑟，辟主人授爵也。一人，无大师，则工之长者。<br/>　　[疏]“工不”至“受爵”。○释曰：此言工不辞洗，及一人拜受爵，皆上大师也。不言大师，言工一人者，欲见有大师，则大师不辞洗，拜受爵；若无大师，则凡工不辞洗，拜受爵，故变言工与一人。假令大师左瑟先献，若歌则后献，亦先献工一人，是以郑云一人无大师则工之长者。以《乡饮酒》献工时云“一人不兴受爵”，注云：“一人，工之长也。”大师为歌者未得献，先献瑟工之长者也。<br/>　　主人阼阶上拜送爵。荐脯醢。使人相祭。人，相者。<br/>　　[疏]“主人”至“相祭”。○注“人相者”。○释曰：云“人，相者”，则弟子相之，既相工，明祭亦相之可知。<br/>　　工饮，不拜既爵，授主人爵。众工不拜受爵，祭饮，辩有脯醢，不祭。祭饮，不兴受爵，坐祭，坐饮。<br/>　　[疏]“工饮”至“不祭”。○注“祭饮”至“坐饮”。○释曰：云“工饮，不拜既爵”者，还是上一人拜受爵者，虽不拜，既爵仍拜受也。下众工又对上一人拜受爵，众工不拜受爵也。郑云“祭饮，不兴受爵，坐祭，坐饮”者，对上宾主坐祭，立饮，故云“坐祭，坐饮”，亦不拜既爵可知也。<br/>　　不洗，遂献笙于西阶上。不洗者，贱也。众工而不洗矣，而著笙不洗者，笙贱於众工，正君赐之，犹不洗也。<br/>　　[疏]“不洗”至“阶上”。○注“不洗”至“洗也”。○释曰：云“众工而不洗矣，而著笙不洗者，笙贱於众工，正君赐之，犹不洗也”，郑云此者，欲见工在上贵，君赐之大师为之洗，笙贱位在下，正谓君赐之，笙人犹不为之洗，况众笙乎？欲取赐笙人不为之洗之意，不取众笙不为洗也。<br/>　　笙一人拜于下，尽阶，不升堂。受爵，主人拜送爵。阶前坐祭，立饮，不拜既爵，升，授主人爵。众笙不拜，受爵，坐祭，立饮，辩有脯醢，不祭。主人以爵降，奠于篚。<br/>　　[疏]“笙一”至“于篚”。○释曰：此经总献，笙人虽贱，中亦有尊卑，故一人升阶受爵，馀者不升，不拜既爵则同也。<br/>　　反升，就席。亦揖让以宾升，众宾皆升。<br/>　　[疏]“反升就席”。○注“亦揖”至“皆升”。○释曰：云“亦揖让以宾升，众宾皆升”者，谓亦前大夫若有遵者，则入门左，主人降，宾及众宾皆降，主人共大夫行礼讫，主人揖让以宾升，大夫及众宾皆升就席相似，故云“亦”。若然，上宾降时虽不言众宾降，众宾卑，从降可知，故今从宾升也。<br/>　　主人降席自南方，礼杀，由便。<br/>　　[疏]“主人”至“南方”。○注“礼杀由便”。○释曰：自此尽“未旅”，论立司正之事也。云“礼杀，由便”者，对上文主人受作爵时礼盛，故主人降席自北方，啐酒於席末亦然，今此立司正礼杀，故降席自南方，故云礼杀由便也。<br/>　　侧降。宾不从降。<br/>　　[疏]“侧降”。○注“宾不从降”。○释曰：侧降犹特降，故云“宾不从降”也。<br/>　　作相为司正。司正礼辞，许诺，主人再拜，司正答拜。爵备乐毕，将留宾以事，为有解倦失礼，立司正以监之，察仪法也。《诗》云：“既立之监，或佐之史。”<br/>　　[疏]“作相”至“答拜”。○注“爵备”至“之史”。○释曰：云“爵备”者，谓宾及众宾与尊者并工笙并得献，是爵备也。云“乐毕”者，合乐讫是乐毕。以无升笙与閒，故不言乐成而云毕而已也。云“将留宾以事”者，下有射事，射讫，行旅无筭之事，故须立司正以监之。但中閒为射系变司正为司马。射讫，反为司正，以监察仪法也。引《诗》者，证监与正为一物，皆察仪法也。<br/>　　主人升就席。司正洗觯，升自西阶，由楹内適阼阶上，北面受命于主人。洗觯者，当酌以表其位，显其事也。楹内，楹北。<br/>　　[疏]“主人”至“主人”。○注“洗觯”至“楹北”。○释曰：云“受命于主人”者，谓受主人请安宾之命，是以下云“请安于宾”，郑注云：“传主人之命也。”<br/>　　西阶上北面请安于宾。传主人之命。宾礼辞，许。司正告于主人，遂立于楹閒以相拜。相，谓赞主人及宾相拜之辞。主人阼阶上再拜，宾西阶上答再拜，皆揖就席。为己安也。今文揖为升。<br/>　　司正实觯，降自西阶，中庭北面坐奠觯，兴，退，少立。奠觯，表其位也。少立，自修正，慎其位也。古文曰少退立。<br/>　　[疏]“司正”至“少立”。○注“奠觯”至“退立”。○释曰：此云“北面坐奠觯”，《乡饮酒》亦然者，此二者皆臣礼，故北面奠觯。《燕礼》、《大射》皆司正南面奠觯者，彼是君礼，欲取还不背君，故南面奠觯。故《大射》云：“南面坐奠觯，兴，右还，北面少立。坐取觯，兴，坐，不祭，卒觯，奠之，兴，再拜稽首，左还，南面坐取觯，洗，南面反奠于其所，北面立。”注云：“皆所以自昭明於众也。将於觯南北面则右还，於觯北南面则左还。如是，得从觯西往来也。必从觯西往来者，为君在阼，不背之也。”又取威仪多。此及《乡饮酒》在阼，非君直北面奠觯，又威仪简故也。<br/>　　进，坐取觯，兴，反坐，不祭，遂卒觯，兴。坐奠觯，拜，执觯兴，洗，北面坐奠于其所。今文坐取觯，无进。又曰坐奠之拜。<br/>　　兴，少退，北面立于觯南。立觯南，亦其故摈位。<br/>　　[疏]“兴少”至“觯南”。○注“立觯”至“摈位”。○释曰：云“立觯南，亦其故摈位”者，案上未有摈位，此云摈位者，案《射礼》云：“摈者退中庭。”是摈者在中庭有位。《燕礼》、《大射》皆摈者为司马，则此《乡射》及《乡饮酒》云“作相为司正”，相即摈者也，故知觯南者中庭，故摈位也。<br/>　　未旅。旅，序也。未以次序相酬，以将射也。旅则礼终也。<br/>　　[疏]“未旅”。○注“旅序”至“终也”。○释曰：旅，众也，而言序者，谓众以次序相酬，必於未旅而射者。旅则醉，礼终恐不得射，故於未旅而射也。此大夫、士礼，将射，先行乡饮酒行旅酬而已，故射前未旅，而射后乃始行旅酬。《燕礼》、《大射》国君礼，故先行燕礼，虽行一献，以其辨尊卑，故行四举旅。《大射》主为射，故再拜讫即射。《燕礼》主为燕，故三举旅乃射，彼皆与此不同也。<br/>　　三耦俟于堂西，南面，东上。司正既立，司射选弟子之中德行道艺之高者，以为三耦，使俟事於此。<br/>　　[疏]“三耦”至“东上”。○注“司正”至“於此”。○释曰：自此已下尽“乐正北面立于其南”，论三番射事。郑知司正既立司射，即选弟子之中为三耦俟事於此者，经云“俟於堂西”，明此时始选，故知既立司正，司射乃选弟子使俟事於此也。故记云：“三耦者，使弟子。司射前戒之。”注云：“弟子，宾党之少者也。前戒，谓先射请戒之。”<br/>　　司射適堂西，袒、决、遂，取弓于阶西，兼挟乘矢，升自西阶。阶上北面告于宾，曰：“弓矢既具，有司请射。”司射，主人之吏也。於堂西袒、决、遂者，主人无次，隐蔽而已。袒，左免衣也。决犹闿也，以象骨为之，著右大擘指，以钩弦闿体也。遂，射韝也，以韦为之，所以遂弦者也。其非射时，则谓之拾。拾，敛也，所以蔽肤敛衣也。方持弦矢曰挟。乘矢，四矢也。《大射》曰：“挟乘矢於弓外，见镞於弣，右巨指钩弦。”古文挟皆作接。<br/>　　[疏]“司射”至“请射”。○注“司射”至“作接”。○释曰：云“司射，取弓于阶西，兼挟乘矢”者，以其司射之弓矢豫陈於西阶，故司射於堂西袒、决、遂讫，即取弓矢於阶西。是以下记云“司射之弓矢与扑，倚于西阶之西”是也。云“有司请射”者，此有司谓司马，故《大射》云司射“自阼阶前曰：为政请射”，注：“为政，谓司马。司马，政官，主射礼。”诸侯之州长无司马官，直言有司请射，以比司马也。云“司射，主人之吏也”者，《大射》诸侯礼有大射正为长，射人次之，司射又次之，小射正次之，皆是士为也。则此大夫士礼，不得用士，故知是主人之吏为之可知。云“於堂西袒、决、遂者，主人无次，隐蔽而已”者，此对《大射》人君礼有次，在东方，不须適堂西也。云“袒左免衣也”，知袒左者，凡事无问吉凶，皆袒左，是以《士丧》主人左袒，此及《大射》亦皆袒左，不以吉凶相反。唯有受刑袒右，故《觐礼》云：“乃右肉袒于庙门之东。”注云“右肉袒者，刑宜施於右”是也。云“决犹闿也，以象骨为之”者，《大射》注亦然。案《缮人》云：“掌王之用弓弩矢箙矰弋决拾。”郑注云：“《士丧礼》‘决用正，王棘若檡棘’，则天子用象骨与？”无正文，故引《士丧礼》，又言“与”以疑之。若然，诸侯及大夫生用象，死用棘。天子无问死生，皆用象者，盖取其滑也。云“著右大擘指，以钩弦闿体也”，知者，以右巨指钩弦，故知著於右大擘指也。以右擘著极，是以《大射》云“朱极三”，注云“以朱韦为之三者，食指、将指、无名指”是也。云“遂，射韝也，以韦为之，以遂弦者也”者，《大射》注亦云：“遂，射韝也。以朱韦为之，著左臂所以遂弦也。”云“其非射时，则谓之拾。拾，敛也，所以蔽肤敛衣也”者，此篇及《大射》将射云袒、决、遂，射讫，则云说、决、拾，於公虽射亦谓之拾，故《大射》云：“公就物，小射正奉决拾以笥，大射正执弓，皆以从於物。”彼亦临时而云拾，以公射袒朱襦言拾，以见敛衣，故变文以见义也。云“所以蔽肤敛衣也”者，言蔽肤，据士；敛衣，据大夫已上。是以下记；“大夫与士射袒薰襦。”《燕礼》记云君射“袒朱襦”，若对君，大夫亦与士同，亦蔽肤也。云“方持弦矢曰挟”，知者，下记云：“凡挟矢，於二指之閒横之。”是言其方可知。引《大射》“挟乘矢於弓外，见镞於弣”，是其方也。若侧持弓矢，则名执，故下文云：“司射犹袒、决、遂，左执弓，右执一个，兼诸弦面镞。”注云“侧持弓矢曰执。面犹尚也，并矢於弦，尚其镞”是也。云“乘矢，四矢也”者，下云司射“搢三挟一个”，又《诗》云：“四矢反兮。”是四矢曰乘，凡物四皆曰乘也。引《大射》者，欲见挟为方持弦矢。<br/>　　宾对曰：“某不能，为二三子。”许诺。言某不能，谦也。二三子，谓众宾已下。<br/>　　[疏]“宾对”至“许诺”。○注“言某”至“已下”。○释曰：“二三子，谓众宾以下”者，谓除三耦之外，通射者而言，故云谓众宾以下也。若然，《投壶》礼宾固辞乃许者，彼因燕而为之再辞乃许。此为众习礼，不专为己，故一辞即许。大射不请者，彼为择士而射，故不须云许，直告射节而已。此为众庶习礼，故云“为二三子许诺”，亦一辞而许也。<br/>　　司射適阼阶上，东北面告于主人，曰：“请射于宾，宾许。”<br/>　　司射降自西阶，阶前西面，命弟子纳射器。弟子，宾党之年少者也。纳，内也。射器，弓、矢、决、拾、旌、中、筹、楅、丰也。宾党东面，主人之吏西面。<br/>　　[疏]“司射”至“射器”。○注“弟子”至“西面”。○释曰：郑知弟子是宾党之年少者，以其宾党西方，东面，今以西面命之，明是宾党。是以郑云“宾东矢面，主人之吏西面”也。言弟子，故知少者。知射器弓九以下者，并案下文所陈用者知之也。云“宾党东面，主人之吏西面”者，案《投壶》宾党及主党皆为弟子，皆得与投壶者，彼燕法主欢心，故皆与。今此射与乡人习礼，《乡饮酒》同，上下经文党皆不与也。<br/>　　乃纳射器，皆在堂西。宾与大夫之弓倚于西序，矢在弓下，北括。众弓倚于堂西，矢在其上。上，堂西廉。矢亦北括。<br/>　　[疏]“乃纳”至“其上”。○注“上堂”至“北括”。○释曰：云“宾与大夫之弓倚于西序，矢在弓下，北括。众弓倚于堂西，矢在其上”者，以其序在堂上，故矢在弓下，堂西矢在堂上，随其弓在堂下，随其所宜而已。云“上，堂西廉”者，以其在堂西，故矢在上者，还在堂上之廉棱也。云“矢亦北括”者，其在堂上西序者北括，故知堂下者於上亦北括也。<br/>　　主人之弓矢在东序东。亦倚于东序也。矢在其下，北括。<br/>　　[疏]“主人”至“序东”。○注“亦倚”至“北括”。○释曰：上宾大夫弓矢在西序，矢在北括，此主人弓矢如上也。<br/>　　司射不释弓矢，遂以比三耦於堂西。三耦之南，北面，命上射曰：“某御於子。”命下射曰：“子与某子射。”比，选次其才相近者也。古文曰某从於子。<br/>　　[疏]“司射”至“子射”。○注“比选”至“於子”。○释曰：言“遂以”者，司正因上阶前令弟子纳射器，不释弓矢，遂比三耦，因曰遂，故云遂以也。云“比，选次其才相近者也”者，才虽各自用，乃因选其力相近为宜也。<br/>　　司正为司马。兼官，由便也。立司正为莅酒尔，今射，司正无事。<br/>　　[疏]“司正为司马”。○注“兼官”至“无事”。○释曰：言“兼官”者，若以诸侯对大夫，大夫兼官，诸侯具官；特以诸侯对天子，天子具官，诸侯兼官，各有所对，故云兼官，云“由使也”者。使司正为司马，不烦馀官也。案《射义》云：“孔子射於矍相之圃，射至於司马，使子路执弓矢，出延射。又使公罔之裘、序点扬觯而语。”但此篇是州长春秋习射法，兼士，有卿大夫三年贡士之后，以五物询众庶，射於庠，乡大夫五物询众，而引孔子射於矍相之事，则孔子鲁之乡大夫也。以其天子乡卿大夫为之，诸侯乡大夫使下大夫为之，是其差也。但《乡饮酒》之礼二人举觯为无筭爵，据此篇未旅先射，射讫行旅酬，酬讫，宾始二人举觯为无筭爵。未射时询众庶，得使公罔之裘、序点二人扬觯者，扬觯实在射后一酬讫始行之。今孔子询众庶之时，借取无筭爵时於旅也语，故使公罔之裘、序点二人扬觯以询众庶。此篇司射恒执弓矢，子路亦执弓矢，则子路为司射也。射於矍相时云射至司马，此文又云“司正为司马”，则使子路询众庶时当此节也。<br/>　　司马命张侯，弟子说束，遂系左下纲。事至也。今文说皆作税。<br/>　　[疏]“司马”至“下纲”。○注“事至也”。○释曰：上张侯时不系左下纲，中掩束之，今弟子说其束不致地，遂系左下纲於植，事至故也。<br/>　　司马又命获者倚旌于侯中。为当负侯也，获者亦弟子也。谓之获者，以事名之。<br/>　　[疏]“司马”至“侯中”。○注“为当”至“名之”。○释曰：案下记云：“司马阶前命张侯，遂命倚旌。”以记言之，司马命张侯与命倚旌，其事相因，故云“遂”，明同是西阶前也。云“为当负侯也”者，下云“司马命获者执旌以负侯”是也。知“获者亦弟子”者，堂下位，主人之党在东，宾弟子在西，下云“获者由西方坐取旌倚于侯中”，言由西方，是宾党弟子可知，亦上张侯者也。云“以事名之”者，以其唱获，故名获者也。<br/>　　获者由西方坐取旌，倚于侯中，乃退。<br/>　　乐正適西方，命弟子赞工，迁乐于丁。当辟射也。赞，佐也。迁，徙也。<br/>　　弟子相工，如初入。降自西阶，阼阶下之东南，堂前三笴，西面北上坐。笴，矢幹也。今文无南。<br/>　　[疏]“弟子”至“上坐”。○注“笴矢幹也”。○释曰：言“如初入”者，亦如上升堂时，相者亦在，左何瑟，面鼓，内弦，右手以如入升时也。云“笴，矢幹也”者，案《矢人》注：“矢幹长三尺。”是去堂九尺也。<br/>　　乐正北面立于其南。北面，乡堂，不与工序也。<br/>　　[疏]“乐正”至“其南”。○注“北面”至“序也”。○释曰：云“不与工序也”者，工西面北上，以南北为序，乐正北面，则东西为列，故云不与工序也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4516.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4518.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

