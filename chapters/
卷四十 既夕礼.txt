<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四十 既夕礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四十 既夕礼全文,郑玄作品" />
<meta name="description" content="仪礼注疏原文阅读,卷四十 既夕礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4546.html";
var nextpage="novel-read-266-4548.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四十 既夕礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4546.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十 既夕礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:26:32<span class="divide">|</span></p>
<div class="page-body">
<div class="page-content">
<p>至于壙，陈器于道东西，北上。统於壙。<br/>　　[疏]“至于”至“北上”。○注“统于壙”。○释曰：自此尽“拜送”，论至壙陈器及下棺讫送宾之事。云“统于壙”者，对庙中南上，此则北上，故云统于壙也。<br/>　　茵先入。当藉柩也。元士则葬用輁轴，加茵焉。<br/>　　[疏]“茵先入”。○注“当藉”至“茵焉”。○释曰：云“当藉柩也”者，解茵先入之意，以其茵入，乃后属引下棺於其上，以须藉柩，故茵先入。云“元士则葬用輁轴加茵焉”者，元士谓天子之士，葬时，先以輁轴由羡道入，乃加茵於其上，乃下棺於中。知元士葬用輁轴者，《檀弓》云：“孺子&lt;享黄&gt;之丧，哀公欲设拨。”注云：“拨可拨引輴车，所谓紼。”“问於有若，有若曰：其可也，君之三臣犹设之。颜柳曰：天子龙輴而椁幬，诸侯輴而设帱，为榆沈，故设拨。三臣者废輴而设拨，窃礼之不中者也。”以此言之，天子诸侯殡葬，皆用輴，朝庙用輴，可知大夫虽殡葬，不用輴，朝庙亦用輴，以其士殡葬不用輁轴，朝庙得用之，明大夫朝庙得用輴。故上注云：“大夫诸侯以上，有四周谓之輴。”以其大夫诸侯以上，有四周谓之輴，以其大夫朝庙得用輴，故言之也。诸侯之大夫有三命、再命、一命，殡葬不得用輴，天子之元士亦三命、再命、一命，葬得用輁轴者，《春秋》之义，王人虽微，犹在诸侯之上。明天子之士尊，谓之为元。元者，善之长，故得用輁轴，不与诸侯大夫同也。<br/>　　属引。於是说载除饰，更属引於缄耳。古文属为烛。<br/>　　[疏]“属引”。○注“於是”至“为烛”。○释曰：云“於是说载”者，谓柩车至壙，解说去载与披及引之等。“除饰”者，解去帷荒池组之等，然后下棺。云“更属引於缄耳”者，案《丧大记》云：“君窆以衡，大夫士以咸。”郑注云：“衡，平也。人君之丧，又以木横贯缄耳，居旁，持而平之。”今齐人谓棺束为缄，以此而言，则棺束君三衽三束，大夫士二衽二束，束有前后，於束末皆为缄耳。以紼贯结之而下棺，人君又於横木之上以属紼也。<br/>　　主人袒，众主人西面，北上。妇人东面。皆不哭。侠羡道为位。<br/>　　[疏]“主人”至“不哭”。○注“侠羡道为位”。○释曰：主人袒者，为下棺变。妇人不言北上，亦如男子北上可知。“不哭”者，为下棺宜静。云“侠羡道为位”者，羡道谓入壙道，上无负土为羡道。天子曰隧，涂上有负上为隧，僖二十五年，晋文公请隧弗许是也。<br/>　　乃窆。主人哭，踊无筭。窆。下棺也。今文窆为封。<br/>　　[疏]“乃窆”至“无筭”。○注“窆下棺也”。○释曰：主人哭踊，不言处，还於壙东西面也。云“窆，下棺”者，《春秋》谓之塴，皆是下棺之名也。<br/>　　袭，赠用制币玄纁束。拜稽颡，踊如初。丈八尺曰制。二制合之。束，十制五合。<br/>　　[疏]“袭赠”至“如初”。○注“丈八”至“五合”。○释曰：云“丈八尺曰制”者，朝贡礼及巡狩礼皆有此文，以丈八尺名为制。《昏礼》币用二丈，取成数。凡礼币，皆用制者，取以俭为节。《聘礼》云：“释币制玄纁束。”注云：“凡物，十曰束。玄纁之率，玄居三，纁居二。”此注云“二制合之，束，十制五合”者，则每一端丈八尺，二端为一匹，五匹合为十制也。<br/>　　卒，袒，拜宾，主妇亦拜宾。即位，拾踊三，袭。主妇拜宾，拜女宾也。即位，反位。<br/>　　[疏]“卒袒”至“三袭”。○注“主妇”至“反位”。○释曰：“卒”谓赠卒，更袒拜宾。云“反位”者，各反羡道东西位，其男宾在众主人之南，女宾在众妇之南。<br/>　　宾出，则拜送。相问之宾也。凡吊宾有五，去皆拜之，此举中焉。<br/>　　[疏]“宾出则拜送”。○注“相问”至“中焉”。○释曰：郑知宾是“相问之宾也。凡吊宾有五，此举中”者，案《杂记》云：“相趋也，出宫而退；相揖也，哀次而退；相问也，既封而退；相见也，反哭而退；朋友，虞祔而退。”注云：“此吊者恩薄厚去迟速之节也。相趋，谓相闻姓名，来会丧事也。相揖，尝会於他也。相问，尝相惠遗也。相见，尝执贽相见也。”以此而言，此经既葬而退，是相见问遗之宾，举中以见上下五者，去即皆拜送可知。<br/>　　藏器於旁，加见。器，用器、役器也。见，棺饰也。更谓之见者，加此则棺柩不复见矣。先言藏器，乃云加见者，器在见内也。内之者，明君子之於事，终不自逸也。《檀弓》曰：有虞氏之瓦棺，夏后氏堲，周、殷人棺椁，周人墙置翣。<br/>　　[疏]“藏器於旁加见”。○注“器用”至“置翣”。○释曰：云“器，用器、役器也”者，用器，即上弓矢、耒耜之等；役器，即上甲胄、干笮之属。此器中亦有乐器，不言者，省文。知有用器役器者，以下别云“包筲”之等，则所藏者是此器也。云“见，棺饰也”者，饰则帷荒，以其与棺为饰，是以《丧大记》云：“饰棺，君龙帷，黼荒；大夫画帷，画荒；士布帷，布荒。”注云：“饰棺者，以华道路及壙中，不欲众恶其心也。”此柩入壙，还以帷荒加於柩，故郑注云“及壙中”也。云“更谓之见者，加此则棺柩不复见矣”者，以其唯见此帷荒，故名帷荒为见，是棺柩不复见也。云“先言藏器，乃云加见者，器在见内也。内之者，明君子之於事，终不自逸也”者，以用器、役器近身陈之，是不自逸也。引《檀弓》者，见帷荒在柩外，周人名为墙，若墙屋，然其外又置翣为饰也。<br/>　　藏苞筲於旁。於旁者，在见外也。不言瓮甒，馔相次可知。四者两两而居。《丧大记》曰：“棺椁之閒，君容祝，大夫容壶，士容甒。”<br/>　　[疏]“藏包筲於旁”。○注“於旁”至“容甒”。○释曰：云“於旁者，在见外也”者，以其加见，乃云“藏包筲”，故知见外也。云“不言瓮甒，馔相次可知”者，以其陈器之法，后陈者先用，瓮甒后用包筲，包筲藏，明瓮甒先藏可知，故云相次可知。云“四者两两而居”者，谓包筲居一旁，瓮甒居一旁，故云两两而居也。引《丧大记》者，欲见椁内棺外，所容宽狭，得容器物之意也。<br/>　　加折，却之。加抗席，覆之。加抗木。宜次也。<br/>　　[疏]“加折”至“抗木”。○注“宜次也”。○释曰：云“宜次也”者，宜谓折上陈之，美面乡上，今用即美面乡下，抗席又覆之，又折宜承席，席宜承木，皆是其宜也。次者，木则先陈后用，席则后陈先用，是其次也。<br/>　　实土三，主人拜乡人。谢其勤劳。<br/>　　[疏]“实土”至“乡人”。○注“谢其勤劳”。○释曰：案《杂记》云：“乡人五十者从反哭，四十者待盈坎。”注云：“非乡人则少长皆反。”以此而言，於时主人未反哭，乡人并在，故今至实土三遍，主人拜谢之，谢其勤劳。勤劳者，谓在道助执紼，在壙助下棺，及实土也。<br/>　　即位，踊，袭，如初。哀亲之在斯。<br/>　　[疏]“即位踊袭如初”。○注“哀亲之在斯”。○释曰：谓既拜乡人，乃於羡道东即位，踊无筭，如初也。云“哀亲之在斯”者，以亲之在斯，故哀号甚，踊无筭。<br/>　　乃反哭，入，升自西阶，东面。众主人堂下，东面，北上。西阶东面，反诸其所作也。反哭者，於其祖庙，不於阼阶西面。西方，神位。<br/>　　[疏]“乃反”至“北上”。○注“西阶”至“神位”。○释曰：自此尽“门外拜稽颡”，论主人反哭宾吊之事。反哭者，拜乡人讫，反还家哭，於庙入升西阶东面哭。云“西阶东面，反诸其所作也”者，案《檀弓》云：“反哭升堂，反诸其所作也。”注云“亲所行礼之处”是也。云“反哭者，於其祖庙”者，谓下士祖祢共庙，故下经宾出，主人送于门外，遂適于殡宫。適士二庙者，自殡宫先朝祢，后朝祖。今反哭，则先於祖，后干祢，遂適殡宫也。案《春秋》僖八年经书“用致夫人”，《左氏》云凡夫人“不殡於庙”者，春秋之世，多行殷法，不与礼合也。云“不於阼阶西面。西方，神位”者，以《特牲》、《少牢》主人行事升降，皆由阼阶，今不於阼阶，故决之以西方神位。知者，《特牲》、《少牢》皆布席于奥，殡又在西阶，是西方神位，主人非行事，直哭而已，故就神位。<br/>　　妇人入，大夫踊，升自阼阶。辟主人也。<br/>　　[疏]“妇人”至“阼阶”。○注“辟主人也”。○释曰：反哭之礼，主人、男子等先入，主妇、妇人等后入，故妇人入，丈夫在位者皆踊。妇人不升西阶者，由主人在西阶，故郑云“辟主人”。<br/>　　主妇入于室，踊，出即位，及丈夫拾踊三。入于室，反诸其所养也。出即位，堂上西面也。拾，更也。<br/>　　[疏]“主妇”至“踊三”。○注“入于”至“更也”。○释曰：案《檀弓》云：“主妇入于室，反诸其所养也。”郑注云：“亲所馈食之处。”但主人既在西阶亲所行礼之处，以妇人无外事，故於馈食之处哭也。云“出即位堂上西面也”者，自小敛奉尸夷于堂已后，主妇等位皆在阼阶上，西面，是以知出即位者，阼阶上西面也。云“拾，更也”者，凡成踊而拾，皆主人踊，主妇人踊，宾乃踊，故云更也。<br/>　　宾吊者升自西阶，曰：“如之何！”主人拜稽颡。宾吊者，众宾之长也。反而亡焉，失之矣，於是为甚，故吊之。吊者北面，主人拜於位，不北面拜宾东者，以其亦主人位也。今文无曰。<br/>　　[疏]“宾吊”至“稽颡”。○注“宾吊”至“无曰”。○释曰：知宾吊是“众宾之长”者，以其吊宾皆在堂下，今升堂释词，故知宾中为首者，宾之长也。云“反而亡焉，失之矣，於是为甚”者，亦《檀弓》文，引之证周人反哭，而吊哀之甚也。云“吊者北面”者，以经云“宾吊者升自西阶”，即云曰“如之何”，不见吊者改面之文，明升堂北面可知。云“主人拜于位”者，拜于西阶上东面位，知者，以其上经主人升自西阶东面，故知仍东面位也。云“不北面拜宾东者，以其亦主人位也”者，《乡饮酒》、《乡射》主人酬宾，皆於宾东主人位，《特牲》、《少牢》助祭之宾，主人皆拜送于西阶东面，故於东面不移，以其亦主人位故也。<br/>　　宾降，出，主人送于门外，拜稽颡。<br/>　　[疏]“宾降”至“稽颡”。○释曰：此於《杂记》五宾当相见之宾，故郑上注云“举中焉”，明五宾皆依节而吊也。<br/>　　遂適殡宫，皆如启位，拾踊三。启位，妇人入升堂，丈夫即中庭之位。<br/>　　[疏]“遂適”至“踊三”。○注“启位”至“即位”。○释曰：案上《丧礼》朝夕哭位，云妇人即位于堂，南上，主人堂下，直东序西面，启殡时，云主人位如初，又云主人入即位，则此主启位，妇人亦即位于堂东面，主人即位于堂下，直东序西面。直东序西面，即中庭位也。<br/>　　兄弟出，主人拜送。兄弟，小功以下也。异门大功，亦可以归。<br/>　　[疏]“兄弟”至“拜送”。○注“兄弟”至“以归”。○释曰：丈夫妇人在殡宫，拾踊既讫，兄弟入门者，出主人拜而送之。知“兄弟，小功以下也”者，此兄弟等，始死之时，皆来临丧，殡讫，各归其家，朝夕哭则就殡所，至葬开殡而来丧所，至此反哭，亦各归其家，至虞卒祭，还来预焉，故《丧服小记》云“緦小功，虞卒哭则皆免”是也。云“异门大功，亦可以归”者，大功以上，有同财之义，为异门则恩轻，故可归也。<br/>　　众主人出门，哭止。阖门。主人揖众主人，乃就次。次，倚庐也。<br/>　　[疏]“众主”至“就次”。○注“次倚庐也”。○释曰：云“众主人出门”者，则主人拜送兄弟因在门外。云“阖门”者，鬼神尚幽闇。云“次，倚庐也”者，以未虞以前，仍依於初东壁下，倚木为庐，齐衰居垩室，大功张帏。《丧服传》云“既虞，柱楣，前屏”，此直云倚庐，据主人斩衰者而言。<br/>　　犹朝夕哭，不奠。是日也，以虞易奠。<br/>　　[疏]“犹朝夕哭不奠”。○注“是日”至“易奠”。○释曰：自启殡已来常奠，今反哭，至殡宫犹朝夕哭，如前不奠耳。《檀弓》云：“葬日虞，弗忍一日离也。是日也，以虞易奠。”故不奠也。<br/>　　三虞。虞，丧祭名。虞，安也。骨肉归於土，精气无所不之，孝子为其彷徨，三祭以安之。朝葬，日中而虞，不忍一日离。<br/>　　[疏]“三虞”。○注“虞丧”至“日离”。○释曰：云“虞，丧祭名、日中而虞，不忍一日离”，皆《檀弓》文。案彼云：“葬日虞，弗忍一日离也。”又云：“卒哭曰成事，是日也，以吉祭易丧祭。”丧祭则三虞也。云“虞，安也”者，主人孝子葬之时，送形而往，迎魂而返，恐魂神不安，故设三虞以安之。云“骨肉归于土，精气无所不之”者，案《檀弓》云：延陵季子葬其长子於嬴博之閒，既窆，左袒，右还其封，云“骨肉归复于土，命也。若魂气则无不之”。是其骨肉归于土，精气无所不之之事。言此者，欲见迎魂而返，以虞祭安之，是以郑云“孝子为其彷徨，三祭以安之”。云“朝葬，日中而虞”，即《檀弓》所云：“葬日虞，弗忍一日离。”又下《士虞记》亦云“日中而行事”是也。<br/>　　卒哭。卒哭，三虞之后祭名。始朝夕之閒，哀至则哭。至此祭，止也。朝夕哭而已。<br/>　　[疏]“卒哭”。○注“卒哭”至“而已”。○释曰：云“卒哭，三虞之后祭名”者，三虞者，再虞用柔日，后虞改用刚日，又隔柔日，卒哭用刚日，故云卒哭三虞之后祭名也。云“始朝夕之閒，哀至则哭。至此祭，止也”者，始死，主人哭不绝声；小敛之后，以亲代哭，亦不绝声；至殡后，主人在庐，庐中思忆则哭，又有朝夕於阼阶下哭；至此为卒哭，祭唯有朝夕哭而已，言其哀杀也。然则丧有三无时哭者，始死至殡，哭不绝声，一无时；既殡庐中，思忆则哭，二无时；卒哭祭后，唯有朝夕哭，为有时，至练祭之后，又止朝夕哭，唯有垩室之中，或十日，或五日一哭，通前为三无时之哭也。是以《檀弓》云：“哭无时，使必知其反也。”是据练后哭无时也。<br/>　　明日，以其班祔。班，次也。祔，卒哭之明日祭名。祔犹属也。祭昭穆之次而属之。今文班为胖。<br/>　　[疏]“明日以其班祔”。○注“班次”至“为胖”。○释曰：云“班，次也”者，谓昭穆之次第。云“祔，卒哭之明日祭名”者，以卒哭用刚日，祔用柔日，是以下《士虞记》云“卒哭祭”，即云“明日以其班祔”，故云卒哭之明日祭名。云“祔犹属也，祭昭穆之次而属之”者，以其孙祔於祖，孙与祖昭穆同，故以孙连属於祖，而就祖而祭之也。<br/>　　记。<br/>　　[疏]“记”。○释曰：凡记者，皆是经不具，记之使充经，文理备足也。<br/>　　士处適寝，寝东首于北墉下。将有疾，乃寝於適室。今文处为居，于为於。<br/>　　[疏]“士处”至“墉下”。○注“将有”至“为於”。○释曰：云“将有疾，乃寝於適室”者，以《士丧》篇首云士“死于適室”，此记云適寝者，適室一也，故互见其文。若不疾，则在燕寝。将有疾，乃寝卧于適室，故变室为寝也。云“东首”者，乡生气之所。云“墉下”者，墉谓之墙，《丧大记》谓之北牖下，必在北墉下，亦取十一月一阳生於北，生气之始故也。《士丧礼》论其死事，故不云疾。此记人记其不备，凡人死皆因疾，故记其疾之所在也。<br/>　　有疾，疾者齐。正情性也。適寝者，不齐不居其室。<br/>　　[疏]“有疾疾者齐”。○注“正情”至“其室”。○释曰：云“有疾”者，既有疾，当齐戒正情性故也。云“適寝者，不齐不居其室”者，案《乡党》孔子齐居必迁坐，又《祭义》云“致齐於内，散齐於外”，皆在適寝。但散齐得乡外，故云於外耳，是其齐居適寝也。<br/>　　养者皆齐。忧也。<br/>　　[疏]“养者皆齐”。○注“忧也”。○释曰：案《曲礼》云：“父母有疾，冠者不栉，行不翔，笑不至矧，怒不至詈，不饮酒食肉，疾止复。”故男女养疾，皆齐戒正情性也。<br/>　　彻琴瑟。去乐。<br/>　　[疏]“彻琴瑟”。○注“去乐”。○释曰：君子无大故，琴瑟不离其侧。今以父母有疾，忧不在于乐，故去之。案《丧大记》云：“疾病，内外皆扫，君大夫彻县，士去琴瑟。”注云：“凡乐器，天子宫县，诸侯轩县，大夫判县，士特县。去琴瑟者，不命之士。”亦谓子男之士不命者也。<br/>　　疾病，外内皆扫。为有宾客来问也。疾甚曰病。<br/>　　[疏]“疾病外内皆扫”。○注“为有”至“曰病”。○释曰：云“疾甚曰病”者，则外内皆扫，为宾客来问疾，自絜清也。<br/>　　彻亵衣，加新衣。故衣垢汙，为来人秽恶之。<br/>　　[疏]“彻亵衣加新衣”。○注“故衣”至“恶之”。○释曰：此文承疾病者及养病者，则彻亵衣据死者而言，则生者亦去故衣服新衣矣。“彻亵衣”，谓故玄端已有垢污，故来人秽恶，是以彻去之。“加新衣”者，谓更加新朝服。《丧大记》亦云：“彻亵衣，加新衣。”郑注云：“彻亵衣，则所加者新朝服矣，互言之也。加朝服者，明其终於正也。”互者，亵衣是玄端，新衣是朝服。朝服言新，则亵衣是故，玄端言亵，朝服是絜，不亵矣。各举一边而言，明皆有兼也。必知亵衣是玄端，新衣是朝服者，案《司服》士之齐戒服玄端，则疾者与养疾者皆齐，明服玄端矣。《檀弓》云：“始死，羔裘玄冠者，易之而已。”羔裘玄冠，即朝服。故知临死所著新衣，则朝服也，故郑云终於正也。<br/>　　御者四人，皆坐持体。为不能自转侧。御者，今时侍从之人。<br/>　　[疏]“御者”至“持体”。○注“为不”至“之人”。○释曰：案《丧大记》云“体一人”，注云：“为其不能自伸屈也。”若然，四体各一人，亦为不能自转侧。《诗》云“辗转反侧”，据身，云不能自屈伸，据手足，二文相兼乃具。云“御者，今时侍从之人”者，士虽无臣，亦有侍御仆从之人，终於其手也。<br/>　　属纊，以俟绝气。有其气微难节也。纊，新絮。<br/>　　[疏]“属纊以俟绝气”。○注“有其”至“新絮”。○释曰：案《丧大记》注云：“纊，今之新绵，易动摇，置口鼻之上以为候。”亦二注相兼乃具。云“纊，新絮”，即新绵。《禹贡》豫州贡纤、纊，明纊新绵也。<br/>　　男子不绝於妇人之手，妇人不绝於男子之手。备亵。<br/>　　[疏]“男子”至“之手”。○注“备亵”。○释曰：案《丧大记》注云：“君子重终，为其相亵。”若然，疾时使御者持体，并死于其手。若妇人则内御者，持体还死于其手。故《丧大记》云：“其母之丧，则内御者抗衾而浴。”僖三十三年冬，公薨于小寝，《左氏传》曰“即安”，服注云：“小寝，夫人寝也。”礼，男子不绝于妇人之手，今僖公薨于小寝，讥其近女室，是男子不绝于妇人之手，备亵也。<br/>　　乃行祷于五祀。尽孝子之情。五祀，博言之。士二祀，曰门，曰行。<br/>　　[疏]“乃行祷于五祀”。○注“尽孝”至“曰行”。○释曰：云“尽孝子之情”者，死期已至，必不可求生，但尽孝子之情，故乃行祷五祀，望祐助病者，使之不死也。云“五祀，博言之。士二祀，曰门曰行”者，《祭法》文。今祷五祀，是广博言之，望助之者众，其言五祀，则与诸侯五祀同，则《祭法》云“诸侯五祀”是也。<br/>　　乃卒。卒，终也。<br/>　　[疏]“乃卒”。○注“卒终也”。○释曰：自此尽“迁尸”，论上篇始死迁尸於南牖之事。《曲礼》与《尔雅》皆云“大夫曰卒，士曰不禄”，今士不言不禄，而云“卒”者，义取君子曰终，小人曰死，故郑云“卒，终也”，美言之，使与大夫同称也。<br/>　　主人啼，兄弟哭。哀有甚有否，於是始去笄纚，服深衣。《檀弓》曰：“始死，羔裘玄冠者易之。”<br/>　　[疏]“主人啼兄弟哭”。○注“哀有”至“易之”。○释曰：云“哀有甚有否”者，啼即泣也。《檀弓》云高柴“泣血三年”，注云：“言泣，无声，如血出。”则啼是哀之甚，发声则气竭，而息之声不委曲，若往而不反。对齐衰以下，直哭无啼，是其否也。知“於是始去笄纚，服深衣”者，《礼记·问丧》云：“亲始死，鸡斯徒跣，扱上衽。”注云：“鸡斯，当为笄纚。”上衽深衣之裳，前是其亲始死，笄纚服深衣也。引《檀弓》者，证服深衣，易去朝服之事也。<br/>　　设床笫，当牖。衽，下莞上箪。设枕。病卒之閒废床，至是设之，事相变。衽，卧席，古文策为茨。<br/>　　[疏]“设床”至“设枕”。○注“病卒”至“为茨”。○释曰：经直云士“死于適室，幠用敛衾”，不云此等之事，故记人言之也。云“病卒之閒废床，至是设之”者，《丧大记》云：“疾病，寝东首於北牖下，废床。”是其始死，亦因在地无床，复而不苏，乃设床於南牖下，有枕席，是病卒之閒废床，於是设之。云“事相变”者，谓疾病时去床，既死设床，是生死事相变也。“衽，卧席”者，《曲礼》云：“请席何乡，请衽何趾。”郑云：“坐问乡，卧问趾，因於阴阳。”是衽为卧席。《昏礼》注云：“衽，卧席也。”<br/>　　迁尸。徙於牖下也，於是幠用敛衾。<br/>　　[疏]“迁尸”。○注“徙於”至“敛衾”。○释曰：云“徙於牖下”者，即上文“床笫当牖”者也。於是幠用敛衾者，释《士丧礼》“幠用敛衾”之时节也。<br/>　　复者朝服，左执领，右执要，招而左。衣朝服，服未可以变。<br/>　　[疏]“复者”至“而左”。○注“衣朝”至“以变”。○释曰：云“招而左”者，以左手执领，还以左手以领招之。必用左者，招魂所以求生，左阳，阳主生，故用左也。“复者”，士之有司，著朝服。“左执领”，谓爵弁服也。云“衣朝服，服未可以变”者，谓始死，未可以变之服凶服，以其复所以求生故也。《丧大记》“小臣复，复者朝服”，彼言小臣，据君，则上下尊卑复者，皆朝服也。<br/>　　楔，貌如轭，上两末。事便也。今文轭作厄。<br/>　　[疏]“楔貌”至“两末”。○注“事便”至“作厄”。○释曰：云“如轭”者，轭谓马鞅，轭马领亦上两末，令以屈处入口，取出时易，故郑云“事便也”。此用柶，异於吉时所用也。<br/>　　缀足用燕几，校在南，御者坐持之。校，胫也。尸南首，凡胫在南以拘足，则不得辟戾矣。古文校为枝。<br/>　　[疏]“缀足”至“持之”。○注“校胫”至“为枝”。○释曰：云“几胫在南以拘足，则不得辟戾矣”者，古者凡两头各施两足，今以夹则竖用之，尸南首，足乡北，故以几脚乡南以夹足。恐几欹侧，故使生存侍御者一人坐持夹之，使足不辟戾，可以著屦也。<br/>　　即床而奠，当腢，用吉器。若醴，若酒，无巾、柶。腢，肩头也。用吉器，器未变也。或卒无醴，用新酒。<br/>　　[疏]“即床”至“巾柶”。○注“腢肩”至“新酒”。○释曰：即，就也，谓就尸床而设之。尸南首则在床东，当尸肩头也。此即《檀弓》云：“始死之奠，其馀阁也与？”云“用吉器，器未变也”者，谓未忍异於生，故未变。至小敛奠，则变毼豆之等，为变矣。云“或卒无醴，用新酒”者，释经“若醴若酒”，科有其一，不得并有之事。以其始死，卒未有醴，则用新酒。若然，醴酒俱有，容有醴则用之，不更用酒，以其始死不备故也。若小敛以后，则酒醴具设，甒二，醴、酒是也。<br/>　　赴曰：“君之臣某死。”赴母、妻、长子则曰：“君之臣某之某死。”赴，走告也。今文赴作讣。<br/>　　[疏]“赴曰”至“某死”。○注“赴走”至“作讣”。○释曰：云“母妻长子则曰君之臣某之某死”者，上某是士名，下某是母妻长子。假令长子，则云长子某甲，母、妻则妇人不以名行，直云母与妻也。云“赴，走告也”者，言赴，取急疾之意，故云赴走告也。云“今文赴作讣”者，《杂记》作讣者，义取以言语相通，亦一涂也。<br/>　　室中，唯主人、主妇坐。兄弟有命夫、命妇在焉，亦坐。别尊卑也。<br/>　　[疏]“室中”至“亦坐”。○注“别尊卑也”。○释曰：云“兄弟有命夫命妇在焉，亦坐”者，若无命夫、命妇，则皆立可知。此《士丧礼》，故郑云“别尊卑也”，尊谓命夫、命妇。案《大记》君之丧，主人、主妇坐，以外皆立；若大夫丧，主人、主妇、命夫、命妇皆坐，以外皆立也；士之丧，主人父、兄、主妇姑姊妹皆坐，郑云：“士贱，同宗尊卑皆坐。”此命夫、命妇之外立而不坐者，此谓有命夫、命妇来，兄弟为士者则立，若命夫、命妇，则同宗皆坐也。<br/>　　尸在室，有君命，众主人不出。不二主。<br/>　　[疏]“尸在”至“不出”。○注“不二主”。○释曰：经直云“主人唯君命出”，不言众主人，故记人辨之。云“众主人不出”，在尸东耳。云“不二主”者，《曾子问》云“丧有二孤，庙有二主”为非礼。不云“不二孤”，而云“不二主”者，彼庙主与丧孤相对，此孤不对庙主，孤亦是丧主，故以主言之也。<br/>　　襚者委衣于床，不坐。床高由便。<br/>　　[疏]“襚者”至“不坐”。○注“床高由便”。○释曰：云“床高由便”者，《曲礼》云：“授立不跪，授坐不立。”此委衣於床者，不坐，委之以床高，亦如授立不坐之义，故云由便也。<br/>　　其襚于室，户西北面致命。始死时也。<br/>　　[疏]“其襚”至“致命”。○注“始死时也”。○释曰：云“始死时”者，谓未小敛之前，尸在室中户西，故北面致命。若小敛之后，奉尸夷於堂，则中庭北面致命。<br/>　　夏祝淅米，差盛之。差，择之。<br/>　　[疏]“夏祝”至“盛之”。○注“差择之”。○释曰：经直云“祝淅米于堂南面，用盆”，不言夏与盛之，故记人言之。<br/>　　御者四人，抗衾而浴，襢笫。抗衾，为其倮裎蔽之也。襢，袒也。袒箦，去席，盝水便。其母之丧，则内御者浴，鬠无笄。内御，女御也。无笄，犹丈夫之不冠也。<br/>　　[疏]注“内御”至“冠也”。○释曰：云“内御，女御”者，以妇人称内，故以女御为内御。妇人不死男子之手，故知内御女御也。天子八十一御妻亦曰女御，与此别也。云“无笄犹丈夫之不冠也”者，《丧服小记》云：“男子冠而妇人笄。”《士丧礼》：“男子免不冠。”此云妇人不笄，与男子不冠同，故云犹丈夫不冠也。<br/>　　设明衣，妇人则设中带。中带，若今之襌襂。<br/>　　[疏]“设明”至“中带”。○注“中带”至“襌襂”。○释曰：经直云“设明衣”，不辨男子与妇人，故此记人云设明衣者男子，其妇人则设中带。郑云“中带若今襌襂”者，郑举目验而言，但男子明衣之状，郑不明言，亦当与中带相类，有不同之处，故别。虽名中带，亦号明衣，取其圭絜也。<br/>　　卒洗，贝反于笲，实贝，柱右齻、左齻。象齿坚。<br/>　　[疏]“卒洗”至“左齻”。○注“象齿坚”。○释曰：经直云“实贝於尸左右及中”，不言远近，故记人辨之。云“右齻左齻”，谓牙两畔最长者，象生时齿坚也。<br/>　　夏祝彻馀饭。彻去鬻。<br/>　　[疏]“夏祝彻馀饭”。○释曰：经不言“夏祝彻”，故记人记之。<br/>　　瑱塞耳。塞，充窒。<br/>　　[疏]“瑱塞耳”。○释曰：经直云“瑱用白纊用掩之”，不云“塞耳”，恐同生人县于耳旁，故记人言之也。<br/>　　掘坎，南顺，广尺，轮二尺，深三尺，南其壤。南顺，统於堂。轮，从也。今文掘为坅也。<br/>　　[疏]“掘坎”至“其壤”。○释曰：经直云“甸人掘坎于阶閒”，不辨大小，故记人明之。<br/>　　垼用块。块，堛也。古文垼为役。<br/>　　[疏]注“块堛也”。○释曰：云“块，堛”者，《尔雅·释言》文。孙氏云：堛，土块也。<br/>　　明衣裳用幕布，袂属幅，长下膝。幕布，帷幕之布，升数未闻也。属幅，不削幅也。长下膝，又有裳，於蔽下体深也。<br/>　　[疏]“明衣”至“下膝”。○注“幕布”至“深也”。○释曰：云“明衣裳用幕布”，则衣裳同用幕布。云“袂属幅，长下膝”者，唯据衣而言，以其下别云裳故也。云“幕布，帷幕之布”者，《周礼·幕人》云“掌帷幕幄帟绶”，郑云：“帷幕皆以布为之，幄帟皆以缯为之。”以其帷幕所以张之於外，恐不相胜举，故须用布。郑亦取此文用幕布为义也，故此云帷幕之布。云“升数未闻”者，以其不云疏布，直云幕布，故云未闻也。云“属幅，不削幅”者，布幅二尺二寸，凡用布，皆削去边幅旁一寸，为二寸计之，则此不削幅，谓缭使相著，还以袂二尺二寸。云“长下膝”者，谓为此衣长至膝下。云“又有裳，於蔽下体深”者，凡平为衣，以其有裳，故不至膝下，此又有裳，而言膝下，故云於蔽下体深也。蔽下体，解此经衣至膝下也。<br/>　　有前后裳，不辟，长及觳。不辟，质也。觳，足跗也。凡他服，短无见肤，长无被土。<br/>　　[疏]“有前”至“及觳”。○注“不辟”至“被土”。○释曰：云“不辟，质也”者，以其凡男子，裳不连衣，故皆前三幅，后四幅。辟积其要閒，示文。今此亦前三后四，不辟积者，以其一服不动，不假上狭下宽也。云“凡他服，短无见肤，长无被土”者，他服谓深衣，《深衣》云：“短毋见肤。”注云：“衣取蔽形。”又云：“长无被土。”注云“为汙辱”是也。此裳及觳，至足跗亦是不被土，故引为证也。<br/>　　縓綼緆。一染谓之縓，今红也。饰裳在幅曰綼，在下曰緆。<br/>　　[疏]“縓綼緆”。○注“一染”至“曰緆”。○释曰：云“一染谓之縓”者，《尔雅》文。谓一入赤汁染之，即汉时红，故举以为况也。云“饰裳在幅曰綼”者，案《深衣》云：“纯袂，缘纯边。”注云：“纯谓缘之也。缘边，衣裳之侧。广各寸半，则表里共三寸矣。”此在幅亦衣裳之侧，缘法如彼也。<br/>　　缁纯。七入为缁。缁，黑也。饰衣曰纯，谓领与袂，衣以缁，裳以縓，象天地也。设握，里亲肤，系钩中指，结于。，掌后节中也。手无决者，以握系一端绕，还从上自贯，反与其一端结之。<br/>　　[疏]“设握”至“于”。○注“掌”至“结之”。○释曰：手无决者，以其经已云设握丽于与决运结，据右手有决者，不言左手无决者，故记之云“以握系一端绕，还从上自贯，反与其一端结之”者，案上文握手用玄，纁里，长尺二寸，今里亲肤，据从手内置之，长尺二寸，十掩之手才相对也。两端各有系，先以一端绕一匝，还从上自贯，又以一端乡上钩中指，反与绕者结於掌后节中。<br/>　　甸人筑坅坎。筑，实土其中，坚之。穿坎之名，一曰坅。<br/>　　[疏]“甸人筑坅坎”。○注“筑实”至“曰坅”。○释曰：经直云“甸人掘坎”，不云还使甸人筑，故记人明之，还使甸人筑之也。<br/>　　隶人?厕。隶人，罪人也。今之徒役作者也。?，塞也，为人复往亵之，又亦鬼神不用。<br/>　　[疏]“隶人?厕”。○注“隶人”至“不用”。○释曰：知“隶人，罪人”者，案《周礼·司厉职》云：“其奴，男子入於罪隶。”则中国罪人对夷隶蛮隶、貉隶之等，是征四夷所得也，故郑举汉法，今之徒役作者也。云“为人复往亵之，又亦鬼神不用”者，若然，古者非直不共逼浴，亦不共厕，故得云死者不用也。<br/>　　既袭，宵为燎于中庭。宵，夜。<br/>　　[疏]“既袭”至“中庭”。○释曰：士之丧，死日而袭，经不云中庭设燎，故记明之也。<br/>　　厥明，灭燎，陈衣。记节。<br/>　　[疏]“厥明灭燎陈衣”。○注“记节”。○释曰：云“记节”者，为小敛陈衣，当袭之，明旦灭燎之时，故记节。正经不云，故记人以明之也。<br/>　　凡绞紟用布，伦如朝服。凡，凡小敛大敛也。伦，比也。今文无紟，古文伦为轮。<br/>　　[疏]“凡绞”至“朝服”。○注“凡凡”至“为轮”。○释曰：言“凡”，非一之言，以其唯小敛至大敛有绞，大敛又有紟，故知凡中有大、小敛也。言类如朝服者，《杂记》云“朝服十五升”是也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4546.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4548.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

