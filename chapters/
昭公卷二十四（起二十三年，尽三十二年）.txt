<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋公羊传注疏》正文_昭公卷二十四（起二十三年，尽三十二年）_何休、徐彦作品 - 维普阅读网</title>
<meta name="keywords" content="春秋公羊传注疏,春秋公羊传注疏原文,春秋公羊传注疏阅读,昭公卷二十四（起二十三年，尽三十二年）全文,何休、徐彦作品" />
<meta name="description" content="春秋公羊传注疏原文阅读,昭公卷二十四（起二十三年，尽三十二年）全文在线阅读,何休、徐彦作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1019-10201.html";
var nextpage="novel-read-1019-10203.html";
var indexpage = "novel-chapter-1019.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1019.html">春秋公羊传注疏</a></strong>
<strong><a href="novel-chapter-1019.html">春秋公羊传注疏目录</a></strong>
<span>昭公卷二十四（起二十三年，尽三十二年）</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1019-10201.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>昭公卷二十四（起二十三年，尽三十二年）</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=何休、徐彦&amp;searchsubmit=yes"  target="_blank">何休、徐彦</a><span class="divide">|</span>发布时间：2014-11-25 22:05:47<span class="divide">|</span></p>
<div class="page-body">
<div class="page-content">
<p>　　二十三年，春，王正月，叔孙舍如晋。<br/><br/>　　癸丑，叔鞅卒。<br/><br/>　　晋人执我行人叔孙舍。<br/><br/>　　晋人围郊。郊者何？天子之邑也。天子间田，有大夫主之。○间，音闲。<br/><br/>　　[疏]“叔孙舍”者。<br/><br/>　　○解：《左氏》、《穀梁》作“婼”字。○“郊者何”。<br/><br/>　　○解云：欲言外邑，文无所系；欲言鲁邑，而不言伐我，故执不知问也。<br/><br/>　<br/><br/>　　曷为不系于周？不与伐天子也。与侵柳同义。<br/><br/>　　[疏]注“与侵柳同义”。<br/><br/>　　○解云：即宣元年“冬，晋赵穿帅师侵柳”，传曰：“柳者何？天子之邑也”。注云“天子间田也，有大夫守之，晋与大夫忿争侵之”也；“曷为不系乎周”，注云“据王帅败绩于贸戎，系王”；“不与伐天子也”，注云“绝正其义，使若两国自相伐”。今此围郊亦然，故曰与侵柳同义。然则彼已有传，今复发之者，正以侵围异文故也。且若不发传，无以知其伐天子。<br/><br/>　<br/><br/>　　夏，六月，蔡侯东国卒于楚。不日者，恶背中国而与楚，故略之。月者，比肸附父仇，责之浅也。不书葬者，篡也。篡不书者，以恶朱在三年之内，不共悲哀，举错无度，失众见篡。○恶背，乌路反，下同；背，音佩。共，音恭。错，七故反。<br/><br/>　　[疏]注“不日”至“略之”。<br/><br/>　　○解云：正以大国之卒，例皆书日，今此不日，故解之。言背中国而与楚者，即此文卒於楚是也。<br/><br/>　　○注“月者”至“浅也”。<br/><br/>　　○解云：僖十四年“冬，蔡侯肸卒”，注云“不月者，贱其背中国而附父仇，故略之甚也”。然则彼过深，故不月，此则过浅，但不日而已，云云之说，备於僖十四年。云不书葬者，篡也者，以《春秋》之例，篡不明者，例不书葬。今此东国篡不明，不书其葬，以明篡矣。<br/><br/>　　○注“篡不”至“见篡”。<br/><br/>　　○解云：二十一年“冬，蔡侯朱出奔楚”，何氏云“出奔者，为东国所篡”。然则东国既篡於朱，而无立、入之文者，正欲恶朱故也，何者？东国篡朱，而无文贬，则知《春秋》之义，恶朱明矣。言在三年之内者，即二十年冬，“蔡侯庐卒”，至二十一年冬，朱即出奔，故曰三年之内也。所见之世，始录诸侯内行小失，不可胜书，是以《春秋》但粗而见讥而已，故何氏云“不共悲哀，举错无度”而已矣。凡是为人所篡，皆失众之所由，故何氏云“失众见篡”也。<br/><br/>　<br/><br/>　　秋，七月，莒子庚舆来奔。<br/><br/>　　戊辰，吴败顿、胡、沈、蔡、陈、许之师于鸡父。胡子髡、沈子楹灭，获陈夏齧。此偏战也，曷为以诈战之辞言之？据甲戌齐国书及吴战于艾陵，俱与夷狄言战，今此从诈战辞言败。○鸡父，音甫。髡，苦门反。楹，音盈，《左氏》作“逞”，《穀梁》作“盈”。夏，户雅反。齧，五结反。艾，五盖反。<br/><br/>　　[疏]“此偏战也”。<br/><br/>　　○解云：正以《春秋》之例，偏战者日，诈战者月，今此书日，故言偏战。<br/><br/>　　○注“据甲戌”至“言败”。<br/><br/>　　○解云：即哀十一年夏，“五月，公会吴伐齐。甲戌，齐国书帅师，及吴战于艾陵，齐师败绩，获齐国书”是也。<br/><br/>　<br/><br/>　　不与夷狄之主中国也。序上言战，别客主人直不直也。今吴序上而言战，则主中国辞也。○别客，彼列反，下及传同。<br/><br/>　　[疏]注“序上言战”。<br/><br/>　　○解云：以庄二十八年，“齐人伐卫。卫人及齐人战，卫人败绩”，传云“《春秋》伐者为客”，注云“伐人者为客”；“伐者为主”，注云“见伐者为主”；“故使卫主之也”，彼注云“战序上言及者为主”；“曷为使卫主之？卫未有罪尔”，注云“盖为幽之会，服父丧未终而不至故”。又僖十八年春，宋公以下伐齐，夏，“宋师及齐师战于甗，齐师败绩”，传云“《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刀、易牙争权不葬，为是故伐之也”。以此言之，若主人直，则主序上；若客直，则客序上，故云序上言战，别客主人直不直。今吴人序其上而言战，则是吴人为主中国之辞，故不得言战，直言败而已，故云不与夷狄之主中国。<br/><br/>　<br/><br/>　　然则曷为不使中国主之？据齐国书主吴。中国亦新夷狄也。中国所以异乎夷狄者，以其能尊尊也。王室乱莫肯救，君臣上下坏败，亦新有夷狄之行，故不使主之。不称国国出师者，贱略之。言之师者，辟许独称师，上五国称国之嫌。○之行，下孟反，下同。<br/><br/>　　[疏]注“君臣上下坏败”者。<br/><br/>　　○解云：不救天子，有无君臣上下之道，改云君臣上下坏败。<br/><br/>　　○注“不称国国出师者，贱略之”者。<br/><br/>　　○解云：决桓十三年春，“齐师、宋师、卫师、燕师败绩”之文。<br/><br/>　　○注“言之师者”。<br/><br/>　　○解云：若不言之，直言吴败顿、胡、沈、蔡、陈、许师于鸡父，则嫌师文独使许称，自陈以上单称国，是故言之，以散之矣。<br/><br/>　<br/><br/>　　其言灭获何？据蔡公孙归生灭沈，以沈子嘉归杀之。国言灭，君言杀。又获晋侯言获，此陈夏齧亦言获，君大夫无别。<br/><br/>　　[疏]注“据蔡”至“言杀”。<br/><br/>　　○解云：即定十四年“夏，四月，庚辰，蔡公孙归生帅师灭沈，以沈子嘉归，杀之”。彼国言灭，君言杀，今此君言灭，是以据而难之。云又获晋侯言获者，即僖十五年冬十一月，“壬戌，晋侯及秦伯战于韩，获晋侯”是也。然则国言灭，君言杀，以解传其言灭何之文；又获晋侯言获，以解传其言获何之文。<br/><br/>　<br/><br/>　　别君臣也。君死于位曰灭，生得曰获，大夫生死皆曰获。大夫不世，故不别死位。<br/><br/>　　[疏]“君死于位曰灭”者。<br/><br/>　　○解云：即此“胡子髡、沈子盈灭”是也。生得曰获者，即“获晋侯”是也。大夫生死皆曰获者：大夫死曰获者，即此“获陈夏齧”，及哀十一年“获齐国书”之徒是也；其大夫生得曰获者，宣二年“获宋华元”是也。<br/><br/>　　○注“大夫不世，故不别死位”。<br/><br/>　　○解云：正谓诸侯世，故别其死社稷与不，若其死社稷者而经书灭，不能者贬之言获也。大夫不世，是以不劳别之，故不问生死，皆谓之获也。<br/><br/>　<br/><br/>　　不与夷狄之主中国，则其言获陈夏齧何？据荆败蔡师于莘，以蔡侯献舞归，不言获。○莘，所巾反。<br/><br/>　　[疏]注“据荆”至“言获”。<br/><br/>　　○解云：在庄十年秋九月，彼传云“曷为不言其获？不与夷狄之获中国也”。<br/><br/>　<br/><br/>　　吴少进也。能结日偏战，行少进，故从中国辞治之。髡、楹下云灭者，死战当加礼，使若自卒相顺也。经先举败文，嫌败走及杀之，故以自灭为文，明本死位，乃败之尔。名者，从赴辞也。<br/><br/>　　[疏]注“髡楹”至“顺也”。<br/><br/>　　○解云：获晋侯戕鄫子之徒，皆获戕之文在上，今髡、楹之灭，灭文在下者，以其死战当合加礼，故退灭文於下，使若公子友卒之类，不为人所杀然，故曰使若自卒。一则不言战，不与夷狄之主中国；一则其言灭，不与夷狄之杀诸夏，二理合符，故言相顺也。<br/><br/>　　○注“名者，从赴辞也”。解云：《公羊》之义，合书则书，不待赴告，而言从赴辞者，正以髡、楹既死，故胡、沈之臣赴告邻国，云道寡君某甲，为吴所灭，诸侯之史，悉书其名，孔子案诸国之文而为《春秋》，由是之故，录其名矣，故曰名者，从赴辞。隐公八年“夏，六月，己亥，蔡侯考父卒”，秋，“八月，葬蔡宣公”，传云“卒何以名而葬不名？卒从正”，注云“卒当赴告天子，君前臣名，故从君臣之正义言也”；“而葬从主人”，彼注云“至葬者，有常月可知，不赴告天子，故从蔡臣子辞称公”也。以此言之，则此注云“名者，从赴辞”者，谓其赴告天子之辞是以称人矣。<br/><br/>　<br/><br/>　　天王居于狄泉。此未三年，其称天王何？据毛伯来求金，不称天王。<br/><br/>　　[疏]注“据毛”至“天王”。解云：即文九年“毛伯来求金”是也。彼云“何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也”，注云“俱继体，其礼不得异”；“以天子三年然后称王，亦知诸侯於封内三年称子也”。然则天子之法，三年然后方始称王，故此传云“此未三年，其称王何”，据毛伯不称天王以难之。<br/><br/>　<br/><br/>　　著有天子也。时庶孽并篡，天王失位徙居，微弱甚，故急著正其号，明天下当救其难而事之。○孽，鱼列反。难，乃旦反。尹氏立王子朝。贬言尹氏者，著世卿之权。尹氏贬，王子朝不贬者，年未满十岁，未知欲富贵，不当坐，明罪在尹氏。○子朝如字。<br/><br/>　　[疏]注“贬言尹氏者”。<br/><br/>　　○解云：即隐三年夏“尹氏卒”之下，传云“尹氏者何？天子之大夫也。其称尹氏何？贬。曷为贬？讥世卿”是也。云年未满十岁者，何氏更有所见，或者正以卫人立晋莒展去疾之徒，悉去公子见其当国。今此王子朝经无贬文，乃与楚公子比之经相似。案上十三年“公子比”之下，传云“比巳立矣，其称公子何？其意不当也”。以此言之，明其幼少也；年既幼少，未贪富贵，故以未盈十岁言，以下二十六年出奔之时，年已稍长，而不去王子者，顺上文也。<br/><br/>　<br/><br/>　　八月，乙未，地震。是时猛、朝更起，与王争入，遂至数年。晋陵周竟，吴败六国，季氏逐昭公，吴光弑僚灭徐，故日至三食，地为再动。○更，音庚。数，所主反。为，于伪反。<br/><br/>　　[疏]“是时”至“数年”。<br/><br/>　　○解云：猛今虽卒，但篡来世近，而子朝复逆，故曰猛、朝更起。上“王猛入于王城”；今言“天王居于狄泉”，“尹氏立王子朝”；二十六年“天王入于成周”，“王子朝奔楚”，故云与王争入也。首尾五载，故曰遂至数年。云晋陵周竟者，即上“围郊”是也。云吴败六国者，上文云“吴败顿、胡、沈、蔡、陈、许之师”云云是也。云季氏逐昭公者，即下二十五年“九月，己亥，公孙于齐”是也。<br/><br/>　　○注“吴光杀僚灭徐”者。<br/><br/>　　○解云：即下二十七年“夏，四月，吴弑其君僚”；灭徐者，即下三十年冬十二月，“吴灭徐，徐子章禹奔楚”是也。云故日至三食，地为再动者，上二十一年“秋，七月，壬午，朔，日有食之”，二十三年十有二月，癸酉，朔，日有食之；二十四年“夏，五月，乙未，朔，日有食之”，故云日至三食也；上十九年夏，“五月，已卯，地震”，今年又震，故曰地为再动。<br/><br/>　<br/><br/>　　冬，公如晋。至河，公有疾，乃复。何言乎公有疾乃复？据上比乃复，不言公，不言有疾。<br/><br/>　　[疏]注“据上”至“有疾”。<br/><br/>　　○解云：上十三年冬，“公如晋，至河乃复”；又二十一年冬，“公如晋，至河乃复”，皆言公如。而云不言公者，正谓至河之下不言公矣。<br/><br/>　<br/><br/>　　杀耻也。因有疾以杀畏晋之耻。举公者，重疾也。“子之所慎：斋、战、疾”。<br/><br/>　　二十有四年，春，王二月，丙戌，仲孙玃卒。<br/><br/>　　叔孙舍至自晋。<br/><br/>　　夏，五月，乙未，朔，日有食之。是后季氏逐昭公，吴灭巢，弑其君僚，又灭徐。<br/><br/>　　秋，八月，大雩。先是公如晋，仲孙玃卒，民被其役，时年叔倪出会，故秋七月复大雩。○被，皮寄反。<br/><br/>　　丁酉，杞伯郁釐卒。○郁釐，音来，又力之反，二传作“郁釐”。<br/><br/>　　冬，吴灭巢。<br/><br/>　　葬杞平公。<br/><br/>　　[疏]“叔孙舍至自晋”。解云：上十四年“春，隐如至自晋”，以其被执而还，故省去其氏。今此叔孙舍不去氏者，盖以无罪故也，是以文十四年传云“称行人而执者，以其事执也”，注云“以其所衔奉国事执之，晋人执我行人叔孙舍是也”；“不称行人而执者，以已执也”，注云“已者，已大夫，自以大夫之罪执之。分别之者，罪恶当各归其本”。以此言之，则知隐如有罪，故去其氏；叔孙无罪，故无贬文。若然，文十五年夏，“单伯至自齐”，案彼单伯亦以其有罪执，而存其氏者，耻之故也，是以彼注云“不省去氏者，淫当绝，使若他单伯至”是也。注“是后季氏逐昭公”者，在下二十五年九月。云吴灭巢者，在今年冬。云弑其君僚者，在二十七年。云又灭徐者，在三十年冬。先言季氏逐昭公者，正欲决吴事故也。杞伯郁釐卒者，《左氏》、《穀梁》作“郁釐”字，今正本亦有“郁”字者。<br/><br/>　<br/><br/>　　二十有五年，春，叔孙舍如宋。<br/><br/>　　夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。○倪，音诣，又五兮反，《左氏》作“诣”。乐世心，世如字，又以制反，《左氏》作“大心”。父，音甫。。<br/><br/>　　有鹳鹆来巢。何以书？记异也。何异尔？非中国之禽也，宜穴又巢也。非中国之禽而来居此国，国将危亡之象。鹳鹆，犹权欲。宜穴又巢，此权臣欲国，自下居上之徵也，其后卒为季氏所逐。○鹳，音权，《左氏》作“鸜”，音劬。鹆，音欲。<br/><br/>　　[疏]“夏叔倪”者。《穀梁》与此同，《左氏》经贾注者作“叔诣”字。○“有鹳鹆来巢”者。<br/><br/>　　○解云：案《运斗枢》云“有鹳鹆来巢于榆”，此经不言于榆者，欲道来巢即为异，不假指其处所，若庄七年传云“‘不修春秋’曰‘雨星不及地尺而复’，君子修之曰‘星霣如雨’”，何氏云“明其状似雨尔，不当言雨星；不言尺者，霣则为异，不可以尺寸录之”。非中国之禽也者，谓是夷狄之鸟，以《异义》“《公羊》说”云“鹳鹆，夷狄之鸟，不当来入中国”，郑君駮之曰：“《春秋》之鸟不言来者，多为夷狄来也”，若鹳鹆乃飞从夷狄而来，则昭将去远域之外。以此言之，则知非中国之禽者，谓是夷狄之鸟，而《冬官》云“鹳鹆不逾济”，郑氏云“无妨於中国有之”者，何氏所不取也。旧解以为中国，国中者，非得注之意。《穀梁》与此同。<br/><br/>　<br/><br/>　　秋，七月，上辛，大雩。季辛，又雩。又雩者何？又雩者，非雩也，聚众以逐季氏也。一月不当再举雩。言又雩者，起非雩也。昭公依托上雩，生事聚众，欲以逐季氏。不书逐季氏者，讳不能逐，反起下孙，及为所败，故因雩起其事也。但举日，不举辰者，辰不同，不可相为上下。又日为君，长为臣，去辰，则逐季氏意明矣。上不当日，言上辛者，为下辛张本。不言下辛，言季辛者，起季氏不执下而逐君。○下孙，音逊，下文同。去，起吕反。为下，于伪反，下“而为”同。<br/><br/>　　[疏]“又雩者何”。<br/><br/>　　○解云：诸夏雩祭文，悉不言又，异于常例，故执不知问。<br/><br/>　　○注“一月”至“事也”。<br/><br/>　　○解云：僖三年注云“大平一月不雨即书，《春秋》乱世，一月不雨，未害物，未足为异，当满一时乃书”。然则《春秋》之义，一时能害，方始书雩，岂有再举其雩乎？故曰一月不当再举雩矣。既无再举雩之例，而言又雩者何？以起其非实雩，故云言又雩者，起非雩也。<br/><br/>　　○注“但举”至“上下”。<br/><br/>　　○解云：正以去年“夏，五月，乙未，朔，日有食之”，则此月上辛为辛丑，下辛为辛酉，所以直言辛，不兼言丑、酉者。若言辛丑、辛酉，即是参差不同，不可相为上下故也。<br/><br/>　　○注“又日”至“明矣”。<br/><br/>　　○解云：十日为阳为幹，故为君之义；十二辰为阴为枝，故为臣之象，故云日为君，辰为臣。<br/><br/>　　○注“上不”至“张本”。<br/><br/>　　○解云：《春秋》之雩，其例书时，即桓五年秋“大雩”之文是，故云上不当日也。若然，亦不合月。而云七月者，欲见上辛下辛皆七月之日故。<br/><br/>　　○注“不言”至“逐君”。<br/><br/>　　○解云：凡言上者，对下之称。既言上辛而不言下辛者，欲起季氏不执臣下之卑而逐君矣。<br/><br/>　<br/><br/>　　九月，已亥，公孙于齐，次于杨州。地者，臣子痛君失位，详录所舍止。○杨州，《左氏》作“阳州”。<br/><br/>　　[疏]注“地者”至“舍止”。<br/><br/>　　○解云：地者，即经书次于杨州是也。《春秋》之义，悉皆举重。不举公孙为重，而复书次于杨州者，臣子哀痛公之失位，是以详录公之所舍止之处矣。<br/><br/>　<br/><br/>　　齐侯唁公于野井。唁公者何？昭公将弑季氏，传言弑者，从昭公之辞。○唁，音彦。将杀，音试，下及注同。<br/><br/>　　[疏]“唁公者何”。<br/><br/>　　○解云：失国见唁，在可讳之限。今而书见，故执不知问。<br/><br/>　　○注“传言”至“之辞”。<br/><br/>　　○解云：君讨臣下，正应言杀。今传云弑，故须解之。而言从昭公之辞者，即下文云“吾欲弑之，如何”是也。季氏为无道者，谓无臣之道。<br/><br/>　<br/><br/>　　告子家驹曰：“季氏为无道，僣於公室久矣。诸侯称公室。吾欲弑之，何如？昭公素畏季氏，意者以为如人君，故言弑。<br/><br/>　　[疏]注“昭公”至“言弑”。<br/><br/>　　○解云：隐四年传云“与弑公”，何氏云“弑者，杀君之辞”。然则臣下犯於君父，皆谓之弑。今昭公欲讨臣下而言弑，违於常义，故须解之。<br/><br/>　<br/><br/>　　子家驹曰：“诸侯僣於天子，大夫僣於诸侯久矣。”昭公曰：“吾何僣矣哉？”失礼成俗，不自知也。<br/><br/>　　[疏]注“失礼成”至“知也”。<br/><br/>　　○解云：正以鲁人始僣在春秋前，至昭已久，故不自知。<br/><br/>　<br/><br/>　　子家驹曰：“设两观，礼，天子诸侯台门，天子外阙两观，诸侯内阙一观。○观，工乱反，注同。<br/><br/>　　[疏]注“礼天子”至“一观”。<br/><br/>　　○解云：在《礼器》文。云天子外阙两观，诸侯内阙一观者，《礼说》文也。<br/><br/>　<br/><br/>　　乘大路，礼，天子大路，诸侯路车，大夫大车，士饰车。<br/><br/>　　[疏]注“礼天子大”至“饰车”。<br/><br/>　　○解云：《顾命》之文也。云诸侯路车，《诗》云“路车乘马”是也。云大夫大车者，即《诗》云“大车槛槛”是也。云士饰车者，即《书传》云“乘饰车两马，庶人单马木车”是也。<br/><br/>　<br/><br/>　　朱干，干，楯也。以朱饰楯。楯，食允反，又音尹。玉戚，戚，斧也。以玉饰斧。○玉戚，于戚反，以玉饰斧。以舞《大夏》；《大夏》，夏乐也。周所以舞夏乐者，王者始起，未制作之时，取先王之乐与已同者，假以风化天下天下大同乃自作乐取夏乐者，与周俱文也。王者，舞六乐于宗庙之中。舞先王之乐，明有法也；舞已之乐，明有制也；舞四夷之乐，大德广及之也。东夷之乐曰株离，南夷之乐曰任，西夷之乐曰禁，北夷之乐曰昧。○大夏，户雅反，注同。株离，音诛。禁，音金，又居鸩反。<br/><br/>　　[疏]注“东夷之乐”至“曰昧”。<br/><br/>　　○解云：以下皆《乐说》文。彼注云“阳气始起於怀任之物，名离其株也。南者，任也，盛夏之时，物皆怀任矣。草木毕成，禁如收敛。盛阳消尽，蔽其光景昧然”是也。<br/><br/>　<br/><br/>　　八佾以舞《大武》，此皆天子之礼也。且夫牛马维娄，系马曰维，系牛曰娄。○佾，音逸。且夫，音扶，下“有夫”并注同。娄，力主反。<br/><br/>　　[疏]“此皆天子之礼也”。<br/><br/>　　○解云：以周公之功，得用四代之乐，而以《大夏》之徒谓之为僣者，剌其群公之庙，若祭周公则备。○“牛马维娄”者。<br/><br/>　　○解云：皆谓系之於厩，不得放逸于郊也。<br/><br/>　　○注“系马曰维”者。即《诗》云“皎皎白驹，絷之维之”是。云系牛曰娄者，正以上言牛马，下言维娄，维既属马，娄属於牛亦可知矣。而文不次者，意到则言矣。旧说云娄者，侣也，谓聚之於厩。<br/><br/>　<br/><br/>　　委已者也，委食已者。○委已，于伪反，注同。已，音纪。委食，音嗣，下同。而柔焉。柔，顺。<br/><br/>　　[疏]“委已者也，而柔焉”。<br/><br/>　　○解云：言牛马之数，犹顺於已之人，而季氏作赏，有年岁矣，民从之，固是其宜矣。<br/><br/>　<br/><br/>　　季氏得民众久矣，季氏专赏罚，得民众之心久矣，民顺从之，犹牛马之於委食已者。君无多辱焉。”恐民必不从君命，而为季氏用，反逐君，故云尔。子家驹上说正法，下引时事以谏者，欲使昭公先自正，乃正季氏。<br/><br/>　　[疏]注“子家驹上说正法”者。<br/><br/>　　○解云：即谓上文“朱干，玉戚”之属是也。云“下引时事”者，谓“牛马维娄”是也。<br/><br/>　<br/><br/>　　昭公不从其言，终弑而败焉，果反为季氏所逐。<br/><br/>　　[疏]“终弑之”者。<br/><br/>　　○解云：谓陈兵欲往攻杀之也。<br/><br/>　<br/><br/>　　走之齐。齐侯唁公于野井，吊亡国曰唁，吊死国曰吊，吊丧主曰伤，吊所执紼曰絻。○紼，音弗。絻，音问。<br/><br/>　　[疏]注“吊亡国曰唁”者。<br/><br/>　　○解云：此文是也。<br/><br/>　　○注“吊丧”至“曰絻”。<br/><br/>　　○解云：皆当时之制也。<br/><br/>　<br/><br/>　　曰：“奈何君去鲁国之社稷？”昭公曰：“丧人自谓亡人。○丧，息浪反，亡也。不佞，不善。失守鲁国之社稷，执事以羞。”谦自比齐下执事，言以羞及君。<br/><br/>　　[疏]“执事以羞”。<br/><br/>　　○解云：言已之尊卑，比齐之执事也，而举措不善，失守社稷，由是之故，以羞及君。<br/><br/>　<br/><br/>　　再拜颡，颡者，犹今叩头矣。谢见唁也。○再拜颡，息党反，见而稽颡也。庆子家驹，庆，贺。曰：“庆子免君於大难矣。”子家驹曰：“臣不佞，陷君於大难，君不忍加之以鈇锧，赐之以死。”鈇锧，要斩之罪，即所锡之以死。○大难，乃旦反，下同。鈇，音甫，又方干反。锧，之实反。要，一遥反。再拜颡。谢为齐侯所庆。高子执箪食，箪，苇器也。圆曰箪，方曰笥。食，即下所致糗也。○箪，音丹，苇器。食，音嗣，注同。苇，于鬼反。笥，思嗣反。糗，丘九反，又昌绍反。<br/><br/>　　[疏]注“箪，苇器也”至“方曰笥”。<br/><br/>　　○解云：《释器》无文，盖以时事言之。云食即下所致糗也者，即下文云“敢致糗於从者”是也。<br/><br/>　<br/><br/>　　与四脡脯，屈曰朐，申曰脡。○脡，他顶反，又大顶反。朐，其俱反。<br/><br/>　　[疏]注“屈曰朐，申曰脡”者。<br/><br/>　　○解云：正以脡是伸舒之名，则知朐是屈叠之称矣。郑注《曲礼》上篇云“屈中曰朐”，义通於此。<br/><br/>　<br/><br/>　　国子执壶浆，壶，礼器。腹方口圆曰壶，反之曰方壶，有爵饰。<br/><br/>　　[疏]注“壶，礼器”。<br/><br/>　　○解云：即《燕礼》云“司宫尊于东楹之西，两方壶，左玄酒，南上”是也。云“腹方”至“爵饰者”，《释器》无文，盖用旧说，或以时事知之，言有爵饰者，谓刻画盏爵之形，饰其壶体。<br/><br/>　<br/><br/>　　曰：“吾寡君闻君在外，馂饔未就，馂，熟食。饔，熟肉。未就，未成也。解所以致糗意。○馂，音俊。<br/><br/>　　[疏]注“馂熟食饔熟肉”。<br/><br/>　　○解云：《聘礼曰》“宰夫朝服设飧，饪一牢，在西鼎九”，是飧为熟食也；又云“归饔饩五牢，饪一牢”云云，上文对饩，下文有“饪一牢”之言，故知熟肉明矣。<br/><br/>　<br/><br/>　　敢致糗于从者。糗，糒也。谦不敢斥鲁侯，故言从者。○于从，才用反，注及下皆同。糒，音备。<br/><br/>　　[疏]注“糗，糒也”。<br/><br/>　　○解云：言糗糒，若今之糒米也。○糗，姝绍反，又羌九反。糒，平祕反。<br/><br/>　<br/><br/>　　昭公曰：“君不忘吾先君，延及丧人，锡之以大礼。”再拜稽首，以衽受。衽，衣下裳当前者。乏器，谦不敢求索。○衽，而甚反，又而鸠反，掩裳际也。索，所白反。<br/><br/>　　[疏]“锡之以大礼”，上文糗是也。<br/><br/>　　○注“衽衣”至“乏器”。解云：所以衽受之者，而以行客之人於器物乏故也。<br/><br/>　<br/><br/>　　高子曰：“有夫不祥，犹曰人皆有夫不善。君无所辱大礼。”礼，臣受君锡，答拜，谓之拜命谓之辱。高子见昭公拜辱大卑，故曰君无所辱大礼。○大卑，音泰，下“大学”同。昭公盖祭而不尝。食必祭者，谦不敢便尝，示有所先。不尝者，待礼让也。<br/><br/>　　[疏]注“祭必”至“让也”。<br/><br/>　　○解云：凡礼，食必先须祭者，正欲作谦，其未祭之时，不敢便即尝之，欲示有所先。今昭公祭讫犹不尝者，正欲待礼让故也。<br/><br/>　<br/><br/>　　景公曰：“寡人有不腆先君之服，未之敢服；腆，厚也。服，谓齐侯所著衣服也。言未敢服者，见鲁侯乃敢服之，谦辞也。礼，天子朝皮弁，夕玄端，朝服以听朝，玄端以燕，皮弁以征不义，取禽兽，行射；诸侯朝朝服，夕深衣，玄端以燕，裨冕以朝。天子以祭其祖祢，卿大夫冕服而助君祭，朝服祭其祖祢；士爵弁黻衣裳以助公祭，玄端以祭其祖祢。○腆，他典反，厚也。著，丁略反。裨，婢支反。黻，音弗。<br/><br/>　　[疏]注“礼天子朝”。<br/><br/>　　○解云：皆出《礼记》。汉礼亦然。<br/><br/>　<br/><br/>　　有不腆先君之器，器谓上所执箪壶。<br/><br/>　　[疏]注“器谓上所执箪壶”者。上文“高子执箪食”、“国子执壶浆”是也。然则上言饔飧未熟，今则更以箪壶盛饔飧是。<br/><br/>　<br/><br/>　　未之敢用，敢以请。”请行礼。昭公曰：“丧人不佞，失守鲁国之社稷，执事以羞，敢辱大礼，敢辞。”不敢当大礼，故敢辞。<br/><br/>　　[疏]“敢辱”至“敢辞”。<br/><br/>　　○解云：亦上有“不”字者，若有“不”字，则辞下读，是以注者以不敢言之。<br/><br/>　<br/><br/>　　景公曰：“寡人有不腆先君之服，未之敢服；有不腆先君之器，未之敢用，敢固以请。”昭公曰：“以吾宗庙之在鲁也，以我守宗庙在鲁时。有先君之服，未之能以服；有先君之器，未之能以出，敢固辞。”已有时未能以事人，今已无有，义不可以受人之礼。<br/><br/>　　[疏]“未之能以服”者。解云：谓未能服之以事人矣。下文“未之能以出”亦然。<br/><br/>　　○注“今已无有”者。谓已身之已，或解已为、已然之已也。<br/><br/>　<br/><br/>　　景公曰：“寡人有不腆先君之服，未之敢服；有不腆先君之器，未之敢用，请以飨乎从者。”欲今受之，故益谦言从者。○令，力呈反。昭公曰：“丧人其何称？”行礼，宾主当各有所称。时齐侯以诸侯遇礼接昭公，昭公自谦失国，不敢以故称自称，故执谦问之。○故称，尺证反。景公曰：“孰君而无称？”犹曰谁为君者而言无所称乎？昭公非君乎？昭公於是噭然而哭，噭然，哭声貌。感景公言而自伤。○噭，古吊反，一音古狄反。诸大夫皆哭。鲁诸大夫从昭公者。既哭，以人为菑，菑，周埒垣也。所以分别内外，卫威仪，今大学辟雍作“侧”字。○菑，侧其反，又侧吏反。埒垣，力悦反；下音袁。别，彼列反。辟，音壁。<br/><br/>　　[疏]注“菑周埒垣也”者。<br/><br/>　　○解云：犹言周匝为埒墙。云“今大学辟雍作‘侧’字”者，谓何氏所注者是“菑”字，今汉时大学辟雍所读者，作“侧”字，云既哭以人为侧。<br/><br/>　<br/><br/>　　以幦为席，幦，车覆笭。○幦，亡历反，车覆笭也；一音呼阒反。覆笭，力丁反。<br/><br/>　　[疏]注“幦车覆笭”。<br/><br/>　　○解云：笭即式也，但车式以笭为之，有竖者，有横者，故《考工记》注云“轛，式之植者横者也”。礼，君羔幦虎犆，大夫、士鹿幦豹犆者是也。<br/><br/>　<br/><br/>　　以鞍为几，以遇礼相见。以诸侯出相遇之礼相见。○鞍，音安。孔子曰：“其礼与其辞足观矣。”言昭公素能若此，祸不至是。主书者，喜为大国所唁。地者，痛录公，明臣子当忧纳公也。<br/><br/>　　[疏]注“地者痛录”至“公也”。<br/><br/>　　○解云：书其唁公于野井者，正欲痛公而详录之。下二十九年春，“齐侯使高张来唁公”，不复书其地，正以公居于运，与在国同，故与此异；下三十一年“晋侯使荀栎唁公于乾侯”，地者，与此同。<br/><br/>　<br/><br/>　　冬，十月，戊辰，叔孙舍卒。<br/><br/>　　十有一月，已亥，宋公佐卒于曲棘。曲棘者何？宋之邑也。诸侯卒其封内不地，此何以地？忧内也。时宋公闻昭公见逐，欲忧纳之，至曲棘而卒，故恩录之。<br/><br/>　　[疏]“曲棘者何”。<br/><br/>　　○解云：欲言宋邑，例所不书；欲言他邑，文无所系，故执不知问。○“诸侯卒其封内不地，此何以地”者。正以桓五年“陈侯鲍卒”不地，是以弟子据而难之。但宣公九年“晋侯黑臀卒于扈”之下已有成注，故於此省文。<br/><br/>　<br/><br/>　　十有二月，齐侯取运。外取邑不书，此何以书？为公取之也。为公取运以居公，善其忧内，故书。不举伐者，以言语从季氏取之。月者，善录齐侯。○为公，于伪反，注同。<br/><br/>　　[疏]“外取邑不”至“以书”。<br/><br/>　　○解云：正据襄元年传云“鱼石走之楚，楚为之伐宋，取彭城以封鱼石”，而经不书楚取彭城是也。但隐四年春，“莒人伐杞，取牟娄”之下有注，故此省文。<br/><br/>　　○注“不举伐者”。<br/><br/>　　○解云：正以隐四年春，“莒人伐杞，取牟娄”，举伐言取，故决之。云月者，善录齐侯者，正以哀八年“夏，齐人取讙及僤”，外取邑而书时，今此书月，正以善忧内，详录齐侯矣。<br/><br/>　<br/><br/>　　二十有六年，春，王正月，葬宋元公。<br/><br/>　　三月，公至自齐，居于运。月者，闵公失国居运。致者，明臣子当忧纳公，不当使居运。后不复月者，始录可知。○不复，扶又反，下同。<br/><br/>　　[疏]“三月公”至“于运”。<br/><br/>　　○解云：案上“公逊于齐，次于杨州。齐侯唁公于野井”，似不入齐国都。而得言至自齐者，《穀梁传》云“公次于杨州，其曰至自齐，何也”。注云“据公但至杨州，未至齐”；“以齐侯之见公，可以言至自齐也”，注云“齐侯唁公于野井，以亲见齐侯为重，故可言至自齐”；“居于郓者，公在外也”，注云“若但言公至自齐，而不言居于郓，则嫌公得归国，欲明公实在外，故言居于郓”。<br/><br/>　　○注“月者闵”至“居运”者。正以凡致例时故也。<br/><br/>　　○注“致者”至“可知”。<br/><br/>　　○解云：桓元年“三月，公会郑伯于垂”之下，注云“不致者，为下去王，適足起无王，未足以见无王罪深浅，故复夺臣子辞，成诛文也”。然则昭公失所，为臣所逐，而致之者，正以罪轻於桓公，明其臣子当忧纳公故也。云后不复月者，始录可知，即此秋“公至自会”；二十七年冬，“公至自齐，居于郓”之属是也。<br/><br/>　<br/><br/>　　夏，公围成。书者，恶公失国，幸而得运，不脩文德以来之，复扰其民围成。不从叛书者，本与国俱叛，故不得复以叛为重。不从定公，又以亲围下邑为讥者，昭无臣子，又即如定公当致也。。○恶，乌路反。<br/><br/>　　[疏]注“不从”至“为重”。<br/><br/>　　○解云：成三年“秋，叔孙侨如率师围棘。棘者何？汶阳之不服邑也。其言围之何？不听也”，注云“不听者，叛也。不言叛者，为内讳，故书围以起之”。然则今此围成是围叛之文，而知为恶公书之者，正以本与国俱叛，理宜不复以叛为重故也。<br/><br/>　　○注“不从”至“臣子”。<br/><br/>　　○解云：定十二年“十有二月，公围成”，注云“天子不亲征下土，诸侯不亲征叛邑，不能围成，不能服，不能以一国为家，甚危，若从他国来，故危录之”是也。然则此经不书月，亦与彼异，而注不决之者，省文从可知。<br/><br/>　<br/><br/>　　秋，公会齐侯、莒子、邾娄子、杞伯盟于剸陵。不月者，时诸侯相与约，欲纳公，故内喜为大信辞。○鄟，音专，本亦作“专”。<br/><br/>　　[疏]注“不月”至“信辞”。<br/><br/>　　○解云：《春秋》之义，大信者时，小信者月，不信者日。剸陵之会，无相犯，复无大信，止合书月，而书时者，正以约欲纳公，故为大信辞矣。<br/><br/>　<br/><br/>　　公至自会，居于运。致会者，责臣子，明公已得意于诸侯，不忧助纳之，而使居于运。<br/><br/>　　[疏]注“致会者”至“于运”。<br/><br/>　　○解云：庄六年注云“公与二国以上出会盟，得意致会，不得意不致”，即哀十三年夏，“公会晋侯及吴子於黄池”，“秋，公至自会”；宣七年“冬，公会晋侯”以下于黑壤之属是也。然则公与二国以上出会盟，得意致会，明公已得意於诸侯。<br/><br/>　<br/><br/>　　九月，庚申，楚子居卒。<br/><br/>　　冬，十月，天王入于成周。成周者何？东周也。是时王猛自号为西周，天下因谓成周为东周。<br/><br/>　　[疏]“成周者何”。<br/><br/>　　○解云：欲言正居，经无京师之称；欲言非正居，天王入之，故执不知问。<br/><br/>　　○注“是时王”至“西周”。<br/><br/>　　○解云：谓是上二十二年时。故彼经称“秋，刘子、单子以王猛入於王城”，传云“王城者何？西周也”，注云“时居王城邑，自号西周王”是也。<br/><br/>　<br/><br/>　　其言入何？据入者篡辞。<br/><br/>　　[疏]注“据入者篡辞”。<br/><br/>　　○解云：即庄六年“卫侯朔入于卫”之下，传文所云“其言入何？篡辞也”是也。<br/><br/>　<br/><br/>　　不嫌也。上言天王，著有天子已明，不嫌为篡，主言入者，起其难也。不言京师者，起正居在成周，实外之。月者，为天下喜录王者反正位。○为天，于伪反。<br/><br/>　　[疏]注“上言”至“难也”。<br/><br/>　　○解云：谓此经上有天王之文，下虽言入，非篡可知。上二十三年秋“天王居于狄泉”，传云“此未三年，其称天王者何？著有天子”。然则此注云“著有天子已明”者，取上传之文。云主言入者，起其难也者，正以隐八年春“入邴”之下，传云“其言入何？难也”。庄二十四年秋“夫人姜氏入”之下，传云“其言入何？难也”。然则入者，重难之辞，故云主言入者，起其难也。<br/><br/>　　○注“不言”至“外之”。<br/><br/>　　○解云：桓九年“春，纪季姜归于京师”之下，传云“京师者何？天子之居也”，则天子之居，乃京师是也。今言天王入于成周，不言入京师者，正欲起其正居在成周故也。所以能起之者，既为天王所入，正居明矣。言实外之者，正以天子之重，海内瞻望，宜亲九族，以自卫守，而辟庶孽，蒙尘于外，经历数年，方归旧守，是以不言京师，欲以外之。然则不言京师，兼二义矣。初起成周为王居，终实外天子，故云不言京师，起正居在成周，实外之也。注云“月者，为天下喜录王者反正位”者，正以此上二十二年，“秋，刘子、单子以王猛入于成周”，不书月。今此月者，为天下喜录王者反正位故也。<br/><br/>　<br/><br/>　　尹氏、召伯、毛伯以王子朝奔楚。立王子朝独举尹氏，出奔并举召伯、毛伯者，明本在尹氏，当先诛渠帅，后治其党，犹楚婴齐。○渠率，所类反，或作“帅”。<br/><br/>　　[疏]“尹氏召伯”至“奔楚者”。<br/><br/>　　○解云：《穀梁》与此同，《左氏》“召伯”作“召氏”。<br/><br/>　　○注“云“立王子朝独举尹氏”者。<br/><br/>　　○解云：即上二十三年秋，“尹氏立王子朝”是也。云当先诛渠帅，后治其党者，汉之贼首，皆谓之渠帅，故何氏云焉。云犹楚婴齐者，成二年冬，“十有一月，公会楚公子婴齐于蜀。丙申，公及楚人”以下盟于蜀，彼注云“上会不序诸侯大夫者，婴齐，楚专政骄蹇臣也，数道其君率诸侯侵中国，故独先举于上，乃贬之。明本在婴齐，当先诛其本，乃及其末”是也。<br/><br/>　<br/><br/>　　二十有七年，春，公如齐。公至自齐，居于运。<br/><br/>　　夏，四月，吴弑其君僚。不书阖卢弑其君者，为季子讳，明季子不忍父子兄弟自相杀，让国阖庐，欲其享之，故为没其罪也。不举专诸弑者，起阖庐当国，贱者不得贬，无所明文，方见为季子讳，本不出贼，以除阖庐罪，虽可贬，犹不举。月者，非失众见弑，故不略之。○为季，于伪反，下同。见，贤遍反。<br/><br/>　　[疏]注“不书阖庐弑其君者”。<br/><br/>　　○解云：襄二十九年，“吴子使札来聘”，下传云“阖庐曰：‘先君之所以不与子国，而与弟者，凡为季子故也。将从先君之命与，则国宜之季子者也；如不从先君之命与，则我宜立者也。僚恶得为君乎？’於是使专诸剌僚”者，阖庐弑僚之文也。今不书阖庐弑，为季子讳不讨贼故也。云明季子不忍父兄弟自相杀者，即彼传云“而致国乎季子，季子不受，曰：‘尔弑吾君，吾受尔国，是吾与尔为篡也；尔杀吾兄，吾又杀尔，是父子兄弟相杀，终身无已也。’去之延陵，终身不入吴国”者，是其文也。云不举专诸弑者，桓二年“春，王正月，戊申，宋督弑其君与夷”之下，何氏注云“督不氏者，起冯当国”。然则彼经贬去督之氏者，起其弑君，取国与冯。所以不举专诸弑僚，见取国与阖庐者，正以其贱不得贬之；假令书见，正得称人，文无所明故也。注月者，明失众见弑，故不略之者，文十八年冬，“莒弑其君庶其”，传云“称国以弑何？称国以弑者，众弑君之辞”，何氏云“一人弑君，国中人人尽喜，故举国以明失众，当坐绝也。例皆时者，略之也”。然则称国以弑者，例皆不月以略之。今此月者，直是本不出贼，以除阖庐罪，是以称国，非失众见弑之例，故不略之。<br/><br/>　<br/><br/>　　楚杀其大夫郤宛。○郤宛，去逆反；下纡宛反。。<br/><br/>　　秋，晋士鞅、宋乐祁犁、卫北宫喜曹人、邾娄人、媵人会于扈。○犁，力兮反，又力私反。<br/><br/>　　冬，十月，曹伯午卒。<br/><br/>　　邾娄快来奔。邾娄快者何？邾娄之大夫也。邾娄无大夫，此何以书？以近书也。说与鼻我同义。○邾娄快，本又作“哙”，苦夬反。<br/><br/>　　[疏]注“说与鼻我同义”。<br/><br/>　　○解云：即襄二十三年“夏，邾娄鼻我来奔”，传云“邾娄鼻我者何？邾娄大夫也。邾娄无大夫，此何以书？以近书也”，大国有大夫，小国略称人；所闻之世，内诸夏，治小如大，廪廪近升平，故小国有大夫，治之渐也。见於邾娄者，以近始也。独举一国者，时乱实未有大夫，治乱不失其实，故取足张法而已”。然则邾娄快，亦以奔，无它义，知以治近太平书也。见於邾娄者，以其近鲁故也。太平世独举一国者，时乱实未有大夫，治乱不失其实，但取足张法而已，故云说与鼻我同义也。云云之说，在襄二十三年。<br/><br/>　<br/><br/>　　公如齐。公至自齐，居于运。<br/><br/>　　二十有八年，春，王三月，葬曹悼公。月者，为下出也。○为，于伪反。<br/><br/>　　[疏]注“月者，为下出也”。<br/><br/>　　○解云：正以上十八年三月，“曹伯须卒”，“秋，葬曹平公”；二十七年“冬，十月，曹伯午卒”。然则曹於所见之世，止自卒月葬时，故知此月宜为其下事出矣。<br/><br/>　<br/><br/>　　公如晋，次于乾侯。乾侯，晋地名。月者，闵公内为强臣所逐，外如晋不见答，次于乾侯。不讳者，忧危不暇杀耻。后不月者，录始可知。<br/><br/>　　[疏]注“后不月”至“可知”。<br/><br/>　　○解云：即下二十九年春，“公如晋，次于乾侯”是也。<br/><br/>　<br/><br/>　　夏，四月，丙戌，郑伯甯卒。○伯甯，乃定反，下同，《左氏》并下滕子名并作“宁”。<br/><br/>　　六月，葬郑定公。<br/><br/>　　秋，七月，癸巳，滕子甯卒。<br/><br/>　　冬，葬滕悼公。<br/><br/>　　二十有九年，春，公至自乾侯，居于运。不致以晋者，不见容于晋，未至晋。<br/><br/>　　齐侯使高张来唁公。言来者，居运，从国内辞。书者，如晋不见答，喜见唁也。不月者，例时也。<br/><br/>　　[疏]注“言来”至“内辞者”。<br/><br/>　　○解云：正以下三十一年，“晋侯使荀栎唁公于乾侯”，不言来故也。云不月者，例时也者，正以经不月，故知例然，则知下文荀栎唁公之徒，虽在日月之下，不蒙日月可知。<br/><br/>　<br/><br/>　　公如晋，次于乾侯。<br/><br/>　　夏，四月，庚子，叔倪卒。<br/><br/>　　秋，七月。冬，十月，运溃。邑不言溃，此其言溃何？据国曰溃，邑曰叛。<br/><br/>　　[疏]注“据国曰溃，邑曰叛”。<br/><br/>　　○解云：即僖四年蔡溃，文三年沈溃者，是国曰溃之文。襄二十六年春，“卫孙林父入于戚，以叛”；定十三年“春，宋公之弟辰及仲佗、石彄、公子池，自陈入于萧，以叛”，是邑曰叛之文。<br/><br/>　<br/><br/>　　郛之也。郛，郭。<br/><br/>　　[疏]注“郛，郭”者。郭之犹云国，之但古今异语也。<br/><br/>　<br/><br/>　　曷为郛之？据成三年棘叛不言溃也。<br/><br/>　　[疏]注“据成”至“溃也”。<br/><br/>　　○解云：即彼经云“叔孙侨如帅师围棘。棘者何？汶阳之不服邑也。其言围之何？不听也”。彼注云“不听者，叛也”是也。<br/><br/>　<br/><br/>　　君存焉尔。昭公居之，故从国言溃，明罪在公也。不言国之，言郛之者，公失国也。不讳者，责臣子当忧而纳之，杀耻不如救危也。孔子曰“不患寡而患不均，不患贫而患不安”，其本乃由于围成，失大得小而不能节用。<br/><br/>　　[疏]注“不言国之，言郛之者”。<br/><br/>　　○解云：正以桓七年春，“焚咸丘”之下，传云“咸丘者何？邾娄之邑也。曷为不系乎邾娄？国之也”；庄二年“夏，公子庆父帅师伐於馀丘”之下，传云“於馀丘者何？邾娄之邑也。曷为不系乎邾娄？国之也”。然则彼二文皆言国之，今言郛之者，正以昭公居国，裁得国外土地而已，其国内宗庙，非公之有，故传言郛之，不言国之耳。云孔子曰“不患寡而患不均，不患贫而患不安”者，《论语》文。言为国家者，不患土地人民之寡少，而患政令之不均平；不患国无储积，而患君臣上下之不能相安。而引之者，欲道昭公政令失所，是以出奔。今居小地而复围成，扰乱其民，令之不安，由兹溃散，无寸土可居，久不得国而卒於外者，身自取之者也。云其本乃由于围成者，围成即二十六年“夏，公围成”是也。失鲁之大而得运邑，故曰失大得小，不能自节约而用之，乃复扰乱其民围成也。<br/><br/>　<br/><br/>　　三十年，春，王正月，公在乾侯。月者，闵公运溃，无尺土之居，远在乾侯，故以存君书，明臣子当忧纳之。<br/><br/>　　[疏]注“故以存君书”者。<br/><br/>　　○解云：即襄二十九年，“春，王正月，公在楚。何言乎公在楚。正月以存君也”，彼注云“正月，岁终而复始，臣子喜其君父与岁终而复始，执贽存之，故言在”。今昭公运溃，无尺十之土可居，远在他邦，故以存君书之，故云公在乾侯。<br/><br/>　<br/><br/>　　夏，六月，庚辰，晋侯去疾卒。○去，起吕反。<br/><br/>　　秋，八月，葬晋顷公。○顷，音倾。<br/><br/>　　冬，十有二月，吴灭徐。徐子章禹奔楚。至此乃月者，所见世始录夷狄灭小国也。不从上州来、巢见义者，固有出奔可责。○见，贤遍反。<br/><br/>　　[疏]注“至此”至“国也”。<br/><br/>　　○解云：正以僖二十六年“秋，楚人灭隗，以隗子归”，何氏云“不月者，略夷狄灭微国也”。然则此亦夷狄灭微国，而书月者，所见之世故也。<br/><br/>　　○注“不从”至“可责”。<br/><br/>　　○解云：吴灭州来，在上十三年冬；吴灭巢，在上二十四年冬。然则州来与巢，皆当所见世，而不书月以见之，至此乃月者，正以既灭其国，复奔其君，因责章禹不能死位，是以於二国皆不书月也。於上经既不书月，明其还同所闻之例，故何氏於州来之下注云“不月者，略两夷”是也。<br/><br/>　<br/><br/>　　三十有一年，春，王正月，公在乾侯。<br/><br/>　　季孙隐如会晋荀栎于適历。时晋侯使荀栎责季氏不纳昭公，为此会也。季氏负捶谢过，欲纳昭公，昭公创恶季氏不敢入。公出奔在外。无君命，所以书会，以殊外言来者，从王鲁录。讳亟取邑，卒大夫者，盈孙文。○荀栎，本又作“跞”，又作“泺”，示滴泺也。適，丁历反，一音狄。负箠，章蕊反，本又作“捶”。恶，乌路反。亟，去冀反。孙，音逊。<br/><br/>　　[疏]注“季氏负箠”至“不敢入者”。<br/><br/>　　○解云：《春秋说》文。彼注云“负捶者，听刑之礼也”。昭公创恶季氏不敢入者，《左传》亦有其文也。<br/><br/>　　○注“公出”至“鲁录”。<br/><br/>　　○解云：《春秋》之义，待君命然后卒大夫，明其非君命者，不录之也。今昭公不在，所以书“季孙隐如会晋荀栎于適历”，又书“黑弓以滥来奔”之文，又以殊外者，从王鲁录文，故得然，不为尔时有君命也。云讳亟取邑者，即下三十二年“取阚”，传云“阚者何？邾娄之邑也。曷为不系乎邾娄？讳亟也”，注云“与取滥为亟”是也。云卒大夫者，盈孙文者，即上二十五年“公逊于齐”，后“叔孙舍卒”；二十九年“叔倪卒”之徒是也。然则《春秋》之义，为君父讳恶，《春秋》之义，待君命然后卒大夫，然今君不在国，而书大夫之卒，故须解之。然则取阚不系邾娄，乃书大夫之卒者，正欲盈足讳奔言逊之义，故云盈孙文。<br/><br/>　<br/><br/>　　夏，四月，丁巳，薛伯穀卒。始卒便名日书葬者，薛比滕最小，迫后定、寅皆当略。<br/><br/>　　[疏]注“始卒便名日书葬者”。<br/><br/>　　○解云：《春秋》之义，小国始卒，名日及葬未能悉具，会二见之后，方始能备，即宣九年秋，“八月，滕子卒”；成十六年“夏，四月，辛未，滕子卒”；昭三年“春，王正月，丁未，滕子泉卒”，“五月，葬滕成公”之徒是也。言薛比滕最小者，正以滕子卒於宣公之篇，薛今始卒，故云比於滕为小国也。而今始卒日，即得名葬具书，正由於后定、寅皆当见略，迫此之故，是以二注备书矣。其定见略者，即定十二年“春，薛伯定卒”，彼注云“不日月者，子无道，当废之，而以为后未至三年，失众见弑，危社稷宗庙，祸端在定，故略之”是也。其寅见略者，即哀十年夏，“薛伯寅卒”，彼注云“卒葬略者，与杞伯益姑同”是也；昭六年“春，王正月，杞伯益姑卒”，彼注云“不日者，行微弱，故略之”，“入所见世，责小国详，始录内行也。诸侯内行也。诸侯内行小失不可胜书，故於略责之，见其义”是也。<br/><br/>　<br/><br/>　　晋侯使荀栎唁公于乾侯。<br/><br/>　　秋，葬薛献公。<br/><br/>　　冬，黑弓以滥来奔。文何以无邾娄？据读言邾娄。○黑弓，二传作“黑肱”。监，力甘反，又力暂反。<br/><br/>　　[疏]“冬，黑弓”者。谓当时公羊子口读邾娄黑弓矣。<br/><br/>　<br/><br/>　　通滥也。通滥为国，故使无所系。曷为通滥？据庶其不通也。<br/><br/>　　[疏]注“据庶其不通也”者，解云：即襄二十一年春，“邾娄庶其以漆闾丘来奔”是也。<br/><br/>　<br/><br/>　　贤者子孙，宜有地也。贤者孰谓，谓叔术也。叔术者，邾娄颜公之弟也，或曰群公子。<br/><br/>　　[疏]注“叔术者邾娄”至“弟也”。<br/><br/>　　○解云：谓母弟也。或曰群公子，谓庶弟也。<br/><br/>　<br/><br/>　　何贤乎叔术？据叔术不书。让国也。其让国奈何？当邾娄颜之时，颜公时也。邾娄女有为鲁夫人者，则未知其为武公与？懿公与？孝公幼，不知孝公者，邾娄外孙邪？将妾子邪？○武公与，音馀，下及注皆同。颜淫九公子于宫中，所与淫公子凡九人。<br/><br/>　　[疏]注“所与”至“九人”。<br/><br/>　　○解云：谓颜公一人，不应并淫九人，故以所言之。<br/><br/>　<br/><br/>　　因以纳贼，则未知其为鲁公子与？邾娄公子与？臧氏之母，养公者也。君幼则宜有养者，大夫之妾，士之妻，礼也。则未知臧氏之母者，曷为者也？养公者必以其子入养。不离人母子，因以娱公也。<br/><br/>　　[疏]“则未知其为鲁公子与”者。<br/><br/>　　○解云：为内通于鲁公子也。○“邾娄之公子与”者。不知为是邾娄公子者与？古者诸侯一娶九女，二国媵之。而邾娄一国，以并有九女於鲁宫内者，盖所取於邾娄相通为九人，不必尽是一人妻矣。大夫之妾，士之妻。<br/><br/>　　○注“礼也”。<br/><br/>　　○解云：大夫之妾，士之妻，《礼记·内则》文，故注云“礼也”。○“则未知臧氏之母者，曷为者也”。<br/><br/>　　○解云：案《内则》，大夫之妾士之妻并陈之，谓士妻不吉，乃取大夫之妾，亦得事不具矣，何者？乳食一男，何假二人乎？则未知臧氏之母，为是大夫之妾，为是士之妻，故曰曷为者。<br/><br/>　<br/><br/>　　臧氏之母闻有贼，以其子易公，抱公以逃。以身死公，则可以其子易公，非事夫之义，然而於王法当赏，以活公为重也。贼至，凑公寝而弑之。弑臧氏子也。不知欲弑孝公者，纳篡邪，将利其国也。○凑，七豆反。臣有鲍广父与梁买子者，闻有贼，趋而至。臧氏之母曰：“公不死也，在是。吾以吾子易公矣。”於是负孝公之周诉天子，天子为之诛颜而立叔术，反孝公于鲁。颜夫人者，妪盈女也，国色也，其言曰：“有能为我杀杀颜者，吾为其妻。”杀颜者，鲍广父、梁买子也。妇人以贞一为行，云尔非也。○愬，音素，本亦作“诉”。为之，于伪反，下“为我”、“为之”、“则为”并同。妪，纡具反，一音纡羽反。为行，下孟反，下“杀颜者之行”亦同。<br/><br/>　　[疏]“妪盈女也”者。<br/><br/>　　○解云：谓此老妪是盈姓之女。○“国色也”者。解云：谓颜色一国之选。<br/><br/>　<br/><br/>　　叔术为之杀杀颜者，而以为妻。利其色也。有子焉，谓之盱。夏父者，其所为有於颜者也。为颜公夫人时所生也。○盱，许于反，又许孤反；本或作“晇”，一音夸。夏父，户雅反。盱及夏父，邾颜公之二子。<br/><br/>　　[疏]“谓之盱、夏父者”至“有於颜者也”。<br/><br/>　　○解云：谓为颜公妻时所以有之者。<br/><br/>　<br/><br/>　　盱幼而皆爱之，叔术、妪盈女皆爱盱。食必坐二子於其侧而食之。有珍怪之食，珍怪，犹奇异也。○而食，音嗣。盱必先取足焉。夏父曰：“以来，犹曰以彼物来置我前。人未足，人夏父自谓也。而盱有馀。”言盱所得常多。叔术觉焉，觉，悟也。知小争食，长必争国。《易》曰“君子见几而作”，“知几其神乎”，“几者，动之微，吉事之先见”。○长，丁丈反。先见，贤遍反，下“欲见”、“见王者”同。<br/><br/>　　[疏]注“易曰”至“先见”。<br/><br/>　　○解云：皆出下《系辞》。彼文云“知几其神乎？君子上交不谄，下交不渎，其知几乎？几者动之微，吉之先见者也。君子见几而作，不俟终日”是也。<br/><br/>　<br/><br/>　　曰：“嘻！此诚尔国也夫！起而致国于夏父，夏父受而中分之。叔术曰：“不可。”三分之，叔术曰：“不可。”四分之，叔术曰：“不可。”五分之，然后受之。五分受其一。○曰嘻，许其反。也夫，音扶。<br/><br/>　　[疏]注“五分受其一”。<br/><br/>　　○解云：服虔成《长义》云“邾娄本附庸三十里耳，而言五分之，为六里国也”者，彼乃《左氏》之偏辞，未足以夺；《公羊》以为邾娄本大国，但《春秋》之前在名例，隐元年何氏有成解。<br/><br/>　<br/><br/>　　公扈子者，邾娄之父兄也。富夫子作《春秋》时，於邾娄君为父兄之行。公扈者，氏也。○之行，户郎反。习乎邾娄之故，故，事也。道所以言也。<br/><br/>　　[疏]注“道所”至“言也”。<br/><br/>　　○解云：谓道下传所言矣。<br/><br/>　<br/><br/>　　其言曰：“恶有言人之国贤若此者乎？”恶有，犹何有、宁有此之类也。言贤者，宁有反妻嫂，杀杀颜者之行乎？○恶有，音乌，注同。诛颜之时天子死，叔术起而致国于夏父。言叔术本欲让，迫有诛颜天子在尔，故天子死则让，无妻嫂惑儿争食之事。当此之时，邾娄人常被兵于周，曰：“何故死吾天子？”犹曰何故死畜吾天子，违生时命而立夏父乎？此天子死则让之效也。夫子本所以知上傅，贤者恶少功大也。犹律一人有数罪，以重者论之，《春秋》灭不言入是也。案叔术妻嫂，虽有过恶，当绝身无死刑，当以杀杀颜者为重。宋缪公以反国与与夷，除冯弑君之罪，死乃反国，不如生让之大也。冯杀与夷，亦不轻于杀杀颜者，比其罪不足而功有馀，故得为贤。传复记公扈子言者，欲明夫子本以上传通之，故公扈子有是言。○数，所主反。复，扶又反。<br/><br/>　　[疏]注“夫子本所以”至“恶少功大也”者。<br/><br/>　　○解云：上传谓“五分之，然后受之”以上矣。○云《春秋》灭不言入是也者，即庄十年传云“战不言伐，围不言战，入不言围，灭不言入，书其重者也”是。云当绝身无死刑者，但当绝其身以为不脩，不合杀之，故曰无死刑。然则外内乱，鸟兽行，则灭之者，谓姑妹之徒，今一则非父子聚麀，二则嫂非姑姊妹故也。<br/><br/>　　○注“当以杀”至“为重”。<br/><br/>　　○解云：谓犯王命杀鲁贤臣，故以为重。<br/><br/>　　○注“宋缪公以反国与”至“冯弑君之罪”。<br/><br/>　　○解云：宋缪公反国之事，在隐三年，彼传文具矣。其除冯弑君之罪者，即桓二年“宋督弑其君”之下，注云“督不氏者，起冯当国。不举冯弑为重者，缪公废子而反国，得正，故为之讳”是也。云死乃反国，不如生让之大也者，言缪公死乃反国，非其全让之意，不如叔术生让，其功大矣。云冯杀与夷，亦不轻於杀杀颜者，谓冯为弑君，叔术为犯王命，皆是恶逆，其罪势等矣。云比其罪不足而功有馀，故得为贤者，上解云其罪势等矣。而言罪不足者，谓犯王命，杀鲁大夫，岂如宋冯弑君乎？故以为罪少于冯矣。其罪既少，其功有馀，故得贤之。<br/><br/>　<br/><br/>　　通滥，则文何以无邾娄？据国未有口系于人。<br/><br/>　　[疏]注“据国”至“于人”。<br/><br/>　　○解云：言若通滥是国，宜应特达，何故文上无邾娄而已，其口仍系邾娄言之乎？故注云“据国未有口系于人”。<br/><br/>　<br/><br/>　　天下未有滥也。欲见天下实未有滥国，《春秋》新通之尔，故口系于邾娄。天下未有滥，则其言以滥来奔何？据上说天下实未有滥者，言《春秋》新通之也。《春秋》所通之，君文成矣，不言滥黑弓来奔，而反与大夫窃邑来奔同文。<br/><br/>　　[疏]注“而反与大夫窃邑来奔同文”者。<br/><br/>　　○解云：即襄二十一年春，“邾娄庶其以漆闾丘来奔”之徒是。<br/><br/>　<br/><br/>　　叔术者，贤大夫也。绝之则为叔术不欲绝，不绝则世大夫也。此解不言滥黑弓意。叔术者，贤大夫也。如不口系邾娄，文言滥黑弓来奔，则为叔术贤心，不欲自绝于国，又触天下实有滥，无以起新通之，文不可设也；如口不绝邾娄，文言滥黑弓来奔，则嫌氏邑，起本邾娄世大夫，《春秋》口系通之，文亦不可施。<br/><br/>　　[疏]注“起本邾娄”至“可施”。<br/><br/>　　○解云：若口云邾娄，文言滥黑弓来奔，即嫌大夫氏邑，欲起黑弓本是邾娄世大夫，口系于邾娄，欲通之为世大夫故也。<br/><br/>　<br/><br/>　　大夫之义不得世，故於是推而通之也。推犹因也，因就大夫窃邑奔文通之，则大夫不世，叔术贤心不欲自绝，两明矣。主书者，在《春秋》前，见王者起，当追有功，显有德，兴灭国，继绝世。<br/><br/>　　[疏]注“主书者”至“继绝世”。<br/><br/>　　○解云：隐元年注云“诸大夫立隐不起者，在《春秋》前，明王者受命，不追治前事”。今此追之者，《春秋》之义，劝其后功，是以上二十年传曰“君子之善善也长，恶恶也短；恶恶止其身，善善及子孙。贤者子孙，故君子为之讳”是也。<br/><br/>　<br/><br/>　　十有二月，辛亥，朔，日有食之。是后昭公死外，晋大夫专执，楚犯中国围蔡也。<br/><br/>　　[疏]注“是后昭公死外”者。<br/><br/>　　○解云：即下三十二年冬，“公薨于乾侯”是。云晋大夫专执者，即定元年“三月，晋人执宋仲机于京师”，传云“其称人何？贬。曷为贬？不与大夫专执也”是。云楚犯中国围蔡也者，即定四年秋，“楚人围蔡”是也。直言围蔡足矣，何须言楚犯中国？欲言日食为夷狄强，诸夏微之象故也。<br/><br/>　<br/><br/>　　三十有二年，春，王正月，公在乾侯。<br/><br/>　　取阚。阚者何？邾娄之邑也。曷为不系乎邾娄？讳亟也。与取滥为亟。○阚，口暂反。亟，去冀反，注同。<br/><br/>　　[疏]“阚者何”。<br/><br/>　　○解云：欲言是国，诸典未闻；欲言是邑，文无所系，故执不知问。<br/><br/>　　○注“与取滥为亟”。<br/><br/>　　○解云：取亦作“受”字者。二年之间，比取两邑，故以为亟而讳之矣。<br/><br/>　<br/><br/>　　夏，吴伐越。<br/><br/>　　秋，七月。<br/><br/>　　冬，仲孙何忌会晋韩不信、齐高张、宋仲几、卫世叔申、郑国参、曹人、莒人、邾娄人、薛人、杞人、小邾娄人城成周。书者，起时善，其脩废职，有尊尊之意也。孔子曰：“谨权量，审法度，脩废官，四方之政行焉。”言成周者，欲起正居，实外之。○量，音亮。<br/><br/>　　[疏]注“书者”至“意也”。<br/><br/>　　○解云：隐七年“夏，城中丘”，传云“何以书？以重书也”。注云“以功重故书也，当稍稍补完之，至令大崩弛坏败，然后发众城之，猥苦百姓，虚空国家，故言城，明其功重，与始作城无异”。然则天子之城，不时脩理，至令大坏，方始城之。而书者，正欲起其当时之善故也，何者？当是之时，天子陵迟，诸侯奢纵，忽能脩其废职，有尊尊之心，是以书见，故曰起时善。云“孔子曰谨权量”至“行焉”者，《论语》文。云言成周者，欲起正居，实外之，正以不言京师，而言成周者，欲起正居在成周故也。言实外之者，正以王微弱，不能守成周，不是小事，猥苦天下，是以不言京师，实外天子。云云之说，在上二十六年。<br/><br/>　<br/><br/>　　十有二月，已未，公薨于乾侯。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1019-10201.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1019-10203.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1019.html" action-type="chapterComment" class="comment"><i></i>春秋公羊传注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

