<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十二 武部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十二 武部全文,徐坚作品" />
<meta name="description" content="初学记原文阅读,卷二十二 武部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9594.html";
var nextpage="novel-read-998-9596.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十二 武部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9594.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十二 武部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:58:20<span class="divide">|</span></p>
<div class="page-body">
<div class="page-content">
<p>○旌旗第一<br/><br/>　　§叙事<br/><br/>　　《释名》曰：旌，精也，言有精光也；旌，期也，言与众期于下也。按《列子》：黄帝与炎帝战，以雕鹖鹰鸢为旗帜，盖旌旗之始也。《周官》：司常掌九旗之物，名各有属，以待国事。日月为常，交龙为旗，通帛为旃，杂帛为物，熊虎为旗，鸟隼为旟，龟蛇为旐，全羽为旞，析羽为旌。龙旂九斿，以象大火也；鸟旟七斿，以象鹑火也，熊旗六斿，以象伐也，龟蛇四斿，以象营室也，弧旌枉矢，以象弧也。(《释名》曰：九旗之名，日月为常，画日月于其端；天子所建，言常明也。交龙为旂；旂，倚也，画作两龙相依倚，通以一赤色为之，无文采，诸侯所建也。通帛为旃；旃，战也，战战恭已而已；三孤所建，象无事也。熊虎为旗；旗，期也，言与众期于下；军将所建，象其猛如熊虎也。鸟隼为旟；旟，誉也；军吏所建，急疾趋事，则有称誉也。杂帛为物；一作旆，以杂色缀其边为燕尾；将帅所建，象物杂也。龟蛇为旐；旐，兆也，龟知气兆之吉凶；建之于后，察度事宜之形兆也。全羽为旞；旞，顺滑貌，析羽为旌，注旄竿首。)又《广雅》云：天子之旌高九仞，诸侯七仞，大夫五仞，士三仞。则《礼含·文嘉》曰：天子之旗九仞，十二旒曳地；诸侯七仞，九旒齐轸；卿大夫五仞，七旒齐较；士三仞，五旒齐首，是也。又牙旗者，将军所建也。黄帝《出军决》曰：有所攻伐，作五采牙幢。青牙旗引往东，赤牙旗引往南，白牙旗引往西，黑牙旗引往北，黄牙旗引往中，此其义也。<br/><br/>　　§事对<br/><br/>　　【招虞 警众】《孟子》曰：齐景公招虞人以旌，不至，将杀之。《礼记》曰：前有水则载青旌。郑玄注曰：载，所谓举于旌首，所以警众者也。<br/><br/>　　【举皮 析羽】郑记王赞问曰：“举于旌首，当皆以皮邪，尽之也？”郑答曰：“皆俱举皮置于首，不尽。”《周礼》曰：析羽为旌。<br/><br/>　　【载青 尚黑】载青见上。《史记》曰：秦并天下，以水德之始，于旄节旗皆尚黑。<br/><br/>　　【翼明 鸟集】《天文要集》曰：翼星明，旌旗用。《赵氏兵书》曰：有鸟集将军旌上，将军增秩录。<br/><br/>　　【表门 设道】《周礼》曰：掌舍为帷宫殿旌门。注曰：树旌以表门。《汉书·文帝诏》云：朝有进善之旌。应劭注曰：尧设五达之道，令人进善也。<br/><br/>　　【在浚 沿河】《毛诗》曰：孑孑干旌，在浚之城。《后魏书》曰：太祖进师临河，连旌沿河千余里。<br/><br/>　　【九名 五法】《周礼》曰：司常掌九旗之物名。《河图》曰：风后曰：“予告汝帝之五旗：东方法青龙曰旗，南方法赤鸟曰鼠，西方法白虎曰典，北方法玄蛇曰旂，中方法黄龙曰常。”<br/><br/>　　【九仞 六斿】并见上。<br/><br/>　　【翠凤 玄蛇】《史记》：李斯上书曰：“今陛下建翠凤之旗，树灵鼍之鼓。”玄蛇见上。<br/><br/>　　【法鸟 拟虹】法鸟见五法注。王沉《饯行赋》曰：曳招摇之修旗，若蜿虹之垂天。<br/><br/>　　【喜史 胜气】郝萌占曰：旗上有光，人主大喜，延年益寿。黄帝《出军决》曰：始立牙之日，吉气来应，旗幡指敌，是谓堂堂之陈，正正之旗，此大胜之征。<br/><br/>　　【设黄 尚赤】周迁《东服杂记》曰：晋元皇始制五牛之旗，设青在左，黄在中。《史记》曰：沛公祠黄帝尤于沛庭，旗帜皆尚赤。<br/><br/>　　【举青 悬赤】《军令》曰：闻雷鼓音，举白幢丝旗，大小船皆进战，不进者斩；闻金音，举青旗，船皆止，不止者斩。《王孙子》曰：桀纣或身放南巢，或头悬赤旗，斯无他，不节财而暴人也。<br/><br/>　　【五牛 四兽】五牛事见上注。《礼记》曰：行，前朱雀而后玄武，左青龙而右白虎，招摇在上，急缮其怒。注曰：以此四兽为军陈，象天也；画招摇星于旌旗上，以起居围劲军之威怒。<br/><br/>　　【骇军 指敌】《诗·推度灾》曰：上出号令而化天下，震雷起而惊蛰。睹旗鼓，动三军，骇观其前，动化而天情可见矣。黄帝《出军决》曰：始立牙之日，喜气来应，旗幡指敌，或从风来，此大胜之征。<br/><br/>　　【赐黄鸟 法青龙】《墨子》曰：赤鸟衔书降，曰：“命周文王伐殷，天赐武王黄鸟之旗。”法青龙见上注。<br/><br/>　　§赋<br/><br/>　　【吴胡综《大牙旗赋》】黄初八年，黄龙见，孙权称号，因瑞改元，作黄龙大牙旗。常在军中，进退视其所向，命综为赋，曰：狼弧垂象，实惟兵精；圣人观法，是效是营。始作器械，爰求厥成，四灵既布，黄龙处中。周制日月，实曰太常；杰然特立，六军所望。<br/><br/>　　§祭文<br/><br/>　　【后汉滕辅《祭牙文》】恭修太牢，洁荐遐灵；推毂之任，实讨不庭；天道助顺，正直聪明。<br/><br/>　　【宋郑鲜《祭牙文》】洁牲先事，荐兹敬祭。崇牙既建，义锋增厉；人鬼一揆，三才同契。惟兹灵鉴，庶必有察；逆顺取辨，忠孝表节；使凶丑时歼，主宁臣悦。振旅南原，凯归西蕃，神器增辉，四境永安。<br/><br/>　　【陈子昂《祃牙文》】盖先王作兵，以讨有罪；奸慝窃命，戎夷不龚，则必肆诸市朝，大戮原野。皇家子育万国，宠绥百蛮，青云干吕，白环入贡，久有年矣。契丹凶羯，敢乱天常，乃蜂聚丸山，豕食辽塞，宴安鸩毒，作为搀抢。天厌其凶，国用致讨；皇帝命我，肃将王诛。今大军已集，吉辰叶应，旄头首建，羽旆前列，夷貊感威，将士听誓。方侯天命，为民殄灾，惟尔有神，尚歼乃丑。召太一，会雷公，翼白虎，乘青龙；星流彗端，冰消朔裔。使兵不血刃，戎夏大同，以昭我天子之德。允乃神之功，岂非正直克明，无纵大雠，以作神羞。<br/><br/>　　○剑第二<br/><br/>　　§叙事<br/><br/>　　《释名》曰：剑，捡也，所以防捡非常也。按《管子》曰：昔葛天卢之山，发而出金；蚩尤受而制之，以为剑铠，此剑之始也。《周官》：桃氏为剑，腊广二寸有半寸，(腊谓两刃。)两从半之，(剑脊两面杀趋锷者。)以其腊广为之茎围，长倍之；(茎谓剑交人之所握以上。)中其茎，设其后，(谓从中以却稍大之。)身长五其茎长，重九锊，谓上上制，上士服之。身长四其茎长，重七锊，谓之中制，中士服之。身长三其茎长，重五锊，谓之下制，下士服之。其后楚有龙泉，秦有太阿、工市，吴有干将、镆耶、属镂，越有纯钩、湛户、豪曹、鱼肠、巨阙诸剑。(越《绝书》曰：楚王召风胡子，令之吴越，见欧冶子、干将，使之为铁剑三枚：一曰龙泉，二曰太阿，三曰工市。楚王问之：“何谓龙泉、太阿、工市？”风胡子对曰：“龙泉状如登高山，临深渊；太阿巍巍翼翼，如流水之波；工市从文间起，至脊而止，如珠而不可枉，文若流而不绝。”晋郑闻此三剑，求之不得，乃兴师围楚城。楚王引太阿剑登城麾之，士卒迷惑，流血千里。晋郑之头毕白。《吴越春秋》曰：干将，吴人，与欧冶子同师。阖闾使造剑二枚，一曰干将，二曰镆耶。馍耶者，干将之妻名。干将作剑，金铁之精未肯流，干将夫妻乃断发剪指，投之炉中，金铁乃濡，遂以成剑。阳曰干将而作龟文，阴曰镆耶而作漫理。干将匿其阳而出其阴，献之阖闾。《左传》曰：吴王赐子胥属镂以死。《吴越春秋》又曰：越王允常聘欧冶子作名剑五枚：一曰纯钩，二曰湛卢，三曰豪曹，四曰鱼肠，五曰巨阙。秦客薛烛善相剑，越王取豪曹、巨阙、鱼肠等示之，薛烛皆曰非宝剑也。取纯钩示，薛烛曰：“光乎如屈阳之华，沉沉如芙蓉始生于湖；观其文如列星之行，观其光如水溢于塘，此纯钩也。”取湛卢示之，薛烛曰：“善哉！衔金铁之英，吐银锡之精；寄气托灵，有游出之神。服此剑可以折冲伐敌，人君有逆谋则去之他国。”允常乃以湛卢献吴，吴公子光弑吴王僚，湛卢去如楚。)汉有高祖斩蛇剑，(见《汉书》)。魏有文帝飞景、流彩、华锋三剑，(见《典论》)。吴有白虹、紫电、辟邪、流星、青冥、百里六剑，(见崔豹《古今注》)。皆陆断马牛，水击鸿雁，当敌则斩于甲盾，(《战国策》曰：韩卒之剑，皆出于冥山棠溪。墨阳宛冯，龙泉太阿，皆陆断马牛，水击鸿雁，当敌斩于甲盾耳。)此天下名器也。(见《列子》)。古者天子二十而冠，带剑；诸侯三十而冠，带剑；大夫四十而冠，带剑。隶人不得冠。庶人有事得带剑，无事不得带剑。(见《贾子》)。礼之所兴也。剑之在左，青龙象也；刀之在右，白虎象也。(见《春秋繁露》)。旧制，上公九命则剑履上殿，储君礼均群后，宜剑舄升殿。或云汉魏储君制不纳舄，则知剑履上殿久矣。汉仪，诸臣带剑，至殿阶解剑。晋世始代之以木。贵者犹用玉首，贱者用蚌，金银玳瑁为雕饰。(见周迁《舆服杂事》)。凡剑口谓之镡，(见吕静《韵集》)。鼻谓之璏，(见《字林》)。鞘谓之室，(见《方言》)韬谓之衣。(见《说文》)。亦曰襓。<br/><br/>　　§事对<br/><br/>　　【铁英 金颖】越《绝书》曰：楚王召风胡子问之曰：“闻吴王有干将，越有欧冶，请此二人作铁剑可乎？”风胡子曰：“善。”于是使之吴见干将，越见欧冶子，使之作铁剑。欧冶、干将凿茨山，泄其溪，取其铁英，为剑二枚。《吴越春秋》曰：干将者，吴人，与欧冶同师，俱作剑。越前来献剑三枚，阖闾得而宝之，故使干将造剑二枚。干将曰：“昔吾师之作冶也，金铁之颖不销。”夫妻俱入冶炉之中。<br/><br/>　　【饰鲛 雕蚌】《山海经》曰：鲛鱼皮有珠文而坚，可以饰刀剑口。周迁《舆服杂事》曰：剑所从来久矣，其后惟朝服带剑。晋朝代之以木，贵者玉饰首，贱者雕蚌。见叙事。<br/><br/>　　【龟文 龙藻】《吴越春秋》曰：吴使干将造剑二，阳曰干将，而作龟文，龙藻。曹毗《魏都赋》曰：剑则流彩之珍，素质之宝；乍虹蔚波映，或龟文龙藻。服之可以威百蛮，指麾可以开昏扰。<br/><br/>　　【步光 飞景】曹植《七启》曰：步光之剑，华藻繁缛。魏文帝《典论》曰：选兹良金，命彼国工，精而炼之。至于百辟，浃以清漳，光似流星，名曰飞景。<br/><br/>　　【齐金 楚铁】《国语》曰：桓公问曰：“齐国寡甲兵，为之若何？”管子曰：“小罪谪以金，分宥问罪。入美金以铸剑戟，试之狗马。”《史记》曰：秦昭王临朝叹息曰：“吾闻楚之铁剑利则士勇也。”<br/><br/>　　【玉头 珠口】张敞《晋东宫旧事》曰：太子仪饰有玉头剑。《山海经注》曰：鲛鱼皮有珠文而坚，可以饰剑口。<br/><br/>　　【犀表 鱼文】魏文帝《典论》曰：余好击剑，命彼国工，以为宝器，饰以文玉，表以通犀。《淮南子》曰：淳钩鱼肠之始下型，击不能断，刺不能入。及加砥砺，则水断龙舟。注：鱼肠文绕屈若鱼肠。<br/><br/>　　【赐冯 赏魏】《东观汉记》曰：建武二年，遣冯异西击赤眉于关中。上自河南赐异乘舆七尺玉贝剑。张莹《汉南记》曰：魏应，字尹伯，任城人。明鲁诗，章帝重之，数进见论难于前，特受赏赐剑玦衣服也。<br/><br/>　　【辟闾 巨阙】《孙卿子》曰：干将、莫邪、辟闾，皆古之良剑也。巨阙见上。<br/><br/>　　【错荆玉 衔越金】曹植《七启》曰：步光之剑，华藻繁缛；缀以骊龙之珠，错以荆山之玉。《吴越春秋》曰：秦客薛烛善相剑，楚王取湛卢示之。烛曰：“善哉！衔金铁之英，吐银锡之精。”见上。<br/><br/>　　【候天 占气】赵晔《吴越春秋》曰：吴使干将造剑二枚，一曰干将，二曰馍耶。馍耶者，干将之妻名。干将造剑，采五山之精，合六金之英，候天伺地，阴阳同光。雷次宗《豫章记》曰：吴未亡，恒有紫气见牛斗之间，占者以为吴兴，唯张华以为不然。及吴平，此气愈明。华曰：“此宝剑气。”<br/><br/>　　【麾城 击市】麾城见叙事。击市者，尉缭子曰：“一贼挟剑击于市，万人无不触辟者，臣以为非一人独勇，一市万人皆不肖也。”<br/><br/>　　【鼓橐 骇炉】《吴越春秋·干将》曰：昔吾师之作冶也，金铁之颖不销，夫妻乃断发剪指，投之炉中，使童子二百鼓橐壮炭，金铁乃濡。魏文帝《典论》：余好击剑，善以短乘长。选兹良金，命彼国工，精而炼之。至于百辟，其始成也，五色骇炉，巨橐自鼓。<br/><br/>　　【迁地 彻天】《周礼》曰：郑之刀，宋之斤，鲁之削，吴越之剑，迁乎其地而不能为良，地气然也。雷次宗《豫章记》曰：吴未亡，恒有紫气见于斗牛之间。张华闻雷孔章妙达纬象，乃邀宿，屏人问。孔章曰：“唯斗牛之间有异气，有宝物之精，上彻于天耳。”孔章具言，遂以孔章为酆城令，掘得二剑。<br/><br/>　　【坠竹 带槐】赵晔《吴越春秋》曰：越王允常聘欧冶子作剑五枚，三大二小，三曰豪曹。秦客薛烛善相剑，王取豪曹示之。薛烛曰：“实非宝剑也。今豪曹五色，黯然无华，已殒其光，亡其神。此剑不登斩而辱，则堕于饮中矣。”王曰：“寡人置剑竹卢上，过而坠之，断金兽之颈，饮濡其刃，以为利也。周斐《先贤传》曰：许嘉给县功曹仪小吏，常持剑侍功曹。月朔晨朝，并持炬火，嘉于是忿然叹曰：“男儿为吏，不免贱役。”即投火于地，以剑带槐树，趋出府门。<br/><br/>　　§诗<br/><br/>　　【梁吴均《咏宝剑诗》】我有一宝剑，出自昆吾溪；照人如照水，切玉如切泥。锷边霜凛凛，匣上风凄凄；寄语张公子，何当来见携。<br/><br/>　　【崔融《咏剑诗》】宝剑出昆吾，龟龙夹采珠；五精初献术，十户竟论都。匣气冲牛斗，山形转鹿卢；欲知天下贵，持北问风胡。<br/><br/>　　§篇<br/><br/>　　【李峤《宝剑篇》】吴山开，越溪涸，三金合冶成宝锷。淬绿水，鉴红云，五彩晱起光氛氲。背上铭为万年字，胸前点作七星文；龟甲参差白虹色，鹿卢宛转黄金饰。骇犀中断宁方利，骏马群驱未拟直。风霜凛凛匣上清，精气遥遥斗间明；避灾朝穿晋帝屋，逃难夜入楚王城。一朝配偶逢大仙，虎吼龙鸣腾上天；东皇提升紫微座，西王佩下赤城田。承平久息干戈事，侥幸得充文武备；阴灾辟患宜君王，益寿延龄后天地。<br/><br/>　　§歌<br/><br/>　　【郭元振《古剑歌》】君不见昆吾铁冶飞炎烟，红光紫气俱赫然；良工锻炼经几年，铸得宝剑名龙泉。龙泉颜色如霜雪，良工咨嗟叹奇绝；琉璃匣里吐莲花，错镂金环映明月。正逢天下无风尘，幸得周防君子身；精光黯黯青蛇色，文章片片绿龟鳞。非直结交游侠子，亦尝亲近英雄人，何言中路遭弃捐，零落漂沦古狱边；虽复沉埋无所用，犹能夜夜气冲天。<br/><br/>　　§启<br/><br/>　　【梁简文帝《谢赉方诸剑等启》】才发玉函，雕奇溢目，始开牙检，丽饰交陈，已疋丹霞之辉，乍比青云之制。身文自贵，器用惟宜，寒暑兼华，左右相照。<br/><br/>　　§铭<br/><br/>　　【晋裴景声《文身剑铭》】器以利表，实以名举；良剑耿介，体文经武。陆断玄犀，水截轻羽；九功斯象，七德是辅。<br/><br/>　　【晋张协《太阿剑铭》】太阿之剑，世济其美；淬以清波，敛以越砥。如玉斯曜，若景在水；不运自肃，率土从轨。<br/><br/>　　○刀第三<br/><br/>　　§叙事<br/><br/>　　《释名》曰：刀，到也，以斩伐，到其所乃击之也。其末曰锋，言若锋刺之毒利；其本曰环，形似环也。或曰黄帝采首山之金，始铸为刀。(见郭子横《洞冥记》)。厉代有吴刀，赤刀，容刀，鸾刀，(《归藏》曰：大副之吴刀，是用出禹。《尚书》曰：赤刀大训，弘璧琬琰，在西序。孔安国注曰：宝刀赤刀，削也。《毛诗》曰：执其鸾刀。注曰：刀有鸾者。《毛诗》又曰：何以舟之，维玉及瑶，鞞〈革奉〉容刀。注云：舟，带也；容刀言有武事。)郑刀，(见《周礼》)。孟劳，(《穀梁传》曰：孟劳，鲁之宝刀。)西戎利刀，(见《孔丛子》：秦王得之，割玉如割木也。)昆吾割玉刀，(见《十州记》：周穆王时，西胡所献，切玉如切泥。)鸣鸿刀，(见郭子横《洞冥记》：汉武帝以赐东方朔。)百辟宝刀，(《典论》曰：魏太子丕造百辟宝刀，一曰灵宝，二曰含章，三曰素质；又作露陌刀，一名曰龙鳞刀。)百炼、青犊、漏影三刀。(见崔豹《古今注》：汉文帝刀。)古人铸刀，以五月丙午，取纯火精，以协其数。(见虞喜《志林》。)又阮师之作刀，受法于金精之灵。七月庚辛，见金神于冶监之门，向西再拜。金神教以水火之齐，五精之炼。用阴阳之侯，取刚柔之和，三年作刀千七百七十日。其刀平背夹刃，方口洪首，截轻微不绝丝发之系，斫坚刚无变动之异。(见杨泉《物理论》)。所谓百炼利器，以辟不祥，慑服奸宄者，此也。(见魏武帝内戒令)。<br/><br/>　　§事对<br/><br/>　　【吴刀 周宝】吴刀见叙事。《博物志》曰：赤刀，周之宝器。<br/><br/>　　【脱光 漏影】《龙鱼河图》曰：有脱光刀。漏影见叙事。<br/><br/>　　【屠牛 斩虎】《淮南子》曰：屠牛坦一朝解九牛，而刀可以剃毛。何晏《斩虎刀铭》曰：用造斯器，螭虎是斩。<br/><br/>　　【铜口 金头】《傅咸奏事》曰：尚书旧奏给介士二百人，人给大铜口刀各一枚。谢尚《与杨征南书》曰：今饷五尺金头刀。碧绫车，中盾。<br/><br/>　　【采金 切玉】并见叙事。<br/><br/>　　【专诸持 凌统舞】《烈士传》曰：专诸持一刚刀，置鱼腹中，以刺王僚。《吴书》曰：凌统怨甘宁杀其父，宁常备统，不与相见。于吕蒙会，酒酣，统乃用刀舞。宁起曰：“宁能双戟舞。”<br/><br/>　　【白虎象 金马形】《春秋繁露》曰：刀在右，白虎之象也。李尤《金马书刀铭》云：巧冶炼刚，金马托形。<br/><br/>　　【将军赐固 刺史与祥】班固《与窦宪笺》曰：今月中舍以令赐固把刀，曰：“此大将军少小时所服，今赐固。”伏念大恩，且喜且惭。《晋中兴书》云：初，魏徐州刺史任城吕虔，有佩刀。工相之，以为必三公可服此刀。虔谓别驾王祥曰：“苟非其人，刀或为害。卿有公辅之量，故以相与。”祥辞之固，强乃受之。<br/><br/>　　【师望鼓刀 庖丁游刃】《楚辞》曰：师望在肆昌何识，鼓刀扬声后乃喜。《庄子》曰：庖丁为文惠君解牛。丁曰：“今臣之刀十九年矣，所解数千牛矣，而刀若新发于硎。彼节者有间，而刀刃者无厚。以无厚入有间，恢恢乎其游刃必有余地，于是以十九年，刀刃如新。”<br/><br/>　　【淬以清流 砺以越砥】李尤《金马书刀铭》云：淬以清流，砺以越砥。<br/><br/>　　【陆剸犀兕 水截鲸鲵】王粲《刀铭》云：陆剸犀兕，水截鲸鲵。<br/><br/>　　§赋<br/><br/>　　【魏陈王曹植《宝刀赋》】建安中，魏王命有司造宝刀五枚，以龙熊鸟雀为识，太子得一，余及弟饶阳侯各得一焉。有皇汉之明后，思冥达而玄通；飞文藻以博致，扬武备以御凶。然后砺以五方之石，礛以中黄之壤；规圆景以定环，摅神思而造象。陆斩犀革，水断龙舟，轻击浮截，刃不织流。逾南越之巨阙，超西楚之泰阿；实真人之攸御，求天禄而是荷。<br/><br/>　　§启<br/><br/>　　【梁简文帝《谢敕赉善胜刀启》】冰锷含采，雕琰表饰，名均素质，神号脱光，五宝初成，曹丕先荷其一，善胜今造。愚臣总被其恩，赐韩非之书，未足为比；给博山之笔，方此更轻。<br/><br/>　　§铭<br/><br/>　　【后汉李尤错《佩刀铭》】佩之有错，抑武扬文；岂为丽好，将戒其身。<br/><br/>　　【魏文帝《露陌刀铭》】于铄良刀，胡练亶时；譬诸麟角，靡所任兹。不逢不若，永世保持。<br/><br/>　　【魏陈王曹植《宝刀铭》】造兹宝刀，既砻既砺。匪以尚武，予身是卫；麟角匪触，鸾距匪蹶。<br/><br/>　　【晋张协《文身刀铭》】宝刀既成，穷理尽妙；繁文波回，流光电照。<br/><br/>　　○弓第四<br/><br/>　　§叙事<br/><br/>　　《释名》曰：弓，穹也，张之穹崇然也。按《世本》：挥始作弓。(宋衷注曰：挥，黄帝臣。又《孙卿子》曰：倕作弓。《墨子》曰：羿作弓。三说不同。)《易》所谓弦木为弧，剡木为矢，弧矢之利，以威天下。盖取诸暌。《周官》：司弓矢掌六弓四弩八矢之法，辨其名物，而掌其守藏，与其出入。六弓，王弓、弧弓、夹弓、庾弓、唐弓、大弓是也。中春献弓弩，中秋献矢箙，及其颁之。王弓、弧弓，以授射甲革椹质者；夹弓、庚弓，以授射豻侯鸟兽者；唐弓、大弓，以授学射者、使者、劳者。又弓人为弓，取六材必以其时。六材既聚，巧者和之。干也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也。凡为弓，冬析干，而春液角，夏治筋，秋合三材。为天子之弓，合九而成规；诸侯之弓，合七而成规；大夫之弓，合五而成规；士之弓，合三而成规。又《孙卿子》云：天子雕弓，诸侯彤弓，大夫墨弓。《三礼图》云：彤弓，天子所用；旅弓，卿以下所用也。《尔雅》云：弓有缘者谓之弭，(今角弓)。以金者谓之铣，以蜃者为谓之珧，以玉者谓之珪。(用金蚌玉饰弓两头，因取类以为名。)《释名》又云：弓末曰箫，言箫，梢也；又谓之弭，以骨为之，滑弭弭也。中央曰弣。弣，抚也，所抚持也。箫弣之间曰渊。渊，宛也；言宛，曲也。又《说文》云：弴，画弓也弲，角弓也；弧，木弓也；〈弓雚〉，弓曲也；，弓便利也；彏，弓急张也；弸，弓强儿也；弙满弓有所向也。<br/><br/>　　§事对<br/><br/>　　【四材 七干】《韩诗外传》云：齐景公使人为弓。弓人之妻曰：“此弓者，泰山南乌号之柘，燕牛之角，荆麋之弭，河鱼之胶，四物者，天下之精材也。”《周礼》曰：凡反干之道七，柘为上，檍檿桑橘木瓜荆次之，竹为下。<br/><br/>　　【绣质 绿沉】陈琳《武库赋》曰：弓则乌号越棘，繁弱角端，象弭绣质，晰弣文身。刘劭《赵都赋》曰：其用器则六弓四弩，绿沉黄间，堂溪鱼肠，丁令角端。<br/><br/>　　【蜃珧 象弭】《尔雅》曰：弓有缘者谓之弭，以蜃谓之珧。见叙事。《毛诗》曰：四牡翼翼，象弭鱼服。郑玄注曰：以象骨为之。<br/><br/>　　【定准 成规】谯子《法词》曰：善耕者足以谨地，待时而动；善射者调弓定准，见可而发。君子善养其人足用。《周礼》云：天子之弓合九而成规，大夫之弓合五而成规，士之弓合三而成规。见前叙事。<br/><br/>　　【楚桃 越棘】《左传》曰：楚灵王次于乾溪，右尹子革夕。王与之语曰：“昔我先王熊绎，僻在荆山，唯是桃弧棘矢，以供御王事。”陈琳《武库赋》曰：弓则乌号越棘，繁弱角端，象弭绣质，晰弣文身。沈怀远《南越志》曰：宋昌县有棘竹，长十寻，里人取以为弓。<br/><br/>　　【弦木 饰金】《周易》曰：弦木为弧，剡木为矢，弧矢之利，以威天下。《尔雅》曰：弓以金者谓之铣，以蜃者谓之珧。<br/><br/>　　【东房 西序】《尚书》曰：和之弓在东房。孔安国注曰：和，古之弓人也。《仪礼》曰：司射则告宾曰：“弓矢既具。”有司请射。宾与大夫之弓，倚于西序，矢在弓下。<br/><br/>　　【招虞 遗却】《左传》曰：齐景公田于沛，招虞人以弓，不进。公使执之，辞曰：“旌以招大夫，弓以招士，皮冠以招虞人。臣不见皮冠，故不敢进。”又曰：晋楚战于鄢陵，却至三遇楚子之卒，见楚子必下，免胄而趋风。楚子使工尹襄问之以弓。杜预注曰：问，遗之也。<br/><br/>　　【青檀 黑干】《遁甲开山图》曰：河东有独头山，多青檀，可以为良弓。《周礼》曰：弓人为弓，取六材必其时。凡相干，欲赤黑而阳声，赤黑则向心，阳声则远根。<br/><br/>　　【阳干 桑弧】刘向《说苑》曰：齐攻鲁，子贡见哀公，请求救于吴。公曰：“奚先君宝之用。”子贡曰：“使吾宝而与我师，是不可恃也。”于是以杨干麻筋之弓六往。《礼记》曰：男子生，桑弧蓬矢六，射天地四方。注云：天地四方，男子所有事也。<br/><br/>　　【越麻 晋竹】越《绝书》曰：麻林山，勾践欲伐吴，种麻为弓弦，使齐人守之。《晋令》曰：弓弩士习弓射者，给竹弓、角弓，皆二人一张。<br/><br/>　　【救日 观星】《周礼》曰：庭氏掌射国中之妖鸟，若不见其鸟兽，则以救日之弓救月之矢夜射之。郑司农注曰：救月之矢，谓日月食所作弓矢。张勃《吴录》曰：挥观弧星始制弧。<br/><br/>　　【锡功 备盗】《毛诗》曰：彤弓，天子锡有功诸侯也。彤弓绍兮，受言藏之。韩扬《天文要集》曰：弧者天弓，备盗贼。<br/><br/>　　【象骨 麋肋】《毛诗》曰：四牡翼翼，象弭鱼服。郑玄注：象弭，弓反未彆者，以象骨为之，以助御者。刘向《列女传》曰：晋平公使工为弓，其妻见公曰：“妾之造此弓，亦已劳矣。干生太山之阿，傅以燕牛之角，缠以荆麋之筋，糊以河鱼之胶。此四者天下之选也。”<br/><br/>　　§诗<br/><br/>　　【唐太宗文武圣皇帝《咏弓诗》】上弦明月半，激箭流星远；落雁带书惊，啼猿映枝转。<br/><br/>　　【后梁宣帝《咏弓诗》】虞人招不进，繁氏久弥工；已悲轩主迹，复挹楚王风。<br/><br/>　　【杨师道《奉和咏弓诗》】霜重麟胶劲，风高月影圆；鸟飞随帝辇，雁落逐鸣弦。<br/><br/>　　§启<br/><br/>　　【齐王融《谢武陵王赐弓启》】殿下摛藻蕙楼，畅艺兰苑；敷积玉于风筵，垒连珠于月的。兔园掩秀，邺水惭奇。融揖让未工，滥升下饮之宾；操弧反正，谬奉招贤之锡。文韬镂景，逸干捎云；玩溢百龄，佩流千载。<br/><br/>　　§铭<br/><br/>　　【晋嵇含《木弓铭》】乌号之扑，丰条足理；弦弧走括，截飞骇止。射隼高墙，出必有拟；既用御武，亦以招士。<br/><br/>　　【晋李尤《良弓铭》】弓矢之作，爰自曩时；乡射载礼，招命在诗。妙称颜高，巧发晋师；不争之美，亦以辨仪。<br/><br/>　　○箭第五<br/><br/>　　§叙事<br/><br/>　　《说文》曰：箭，矢也。《释名》曰：矢，指也，言其有所指向迅疾也。又谓之箭，前进也。《方言》云：自关而东谓之矢，江淮之间谓之鍭，关西曰箭。郭璞注云：箭者竹名，因以为号也。按《世本》：牟夷作矢。(牟夷，黄帝臣名。)《孙卿子》曰：浮游作矢。《周官》：司弓矢掌八矢之法。八矢：一曰枉，二曰系，三曰杀，四曰鍭，五曰矰，六曰笰，七曰恒，八曰庳。凡枉矢、系矢，利火射，用诸守城车战。杀矢、鍭矢，用诸近射田猎。矰矢、笰矢，用诸弋射。恒矢，庳矢用诸散射。此八矢者。弓弩各有四焉：盖枉杀矰恒，弓所用也；系鍭笰庳，弩所用也。《释名》又云：凡矢本曰足，言其形似木，木以下为本，以根为足也。又谓之镝。镝，敌也，言可以御敌也。齐人谓之镞。镞，族也，言其所中皆族灭也。关西谓之釭。釭，铰也，言有铰刃也。其末曰括。括，会也，言与弦会也。括旁曰义，形似义也。其受矢之器，以皮曰箙，柔服之义也。织竹曰笮，相迫笮之名也。步义人所带，以箭义于其中也。马上曰鞬。鞬，建也，言弓矢并建立于其中。<br/><br/>　　§事对<br/><br/>　　【青镞 赤茎】《魏志》曰：挹娄在夫余东北千余里，弓长四尺如弩，括长八寸，青石为镞。太公《六韬》曰：陷坚阵，败强敌，大黄参连弩，飞凫电景自副。注云：飞凫，矢名，赤茎白羽，以铁为首。<br/><br/>　　【象星 如雨】《周礼》曰：司弓矢掌八矢之法，枉矢系矢，利火射，用诸守城车战。郑玄注：枉矢者，取名飞星。飞行有光也。今之飞矛是也。或谓之兵矢，系矢象焉。二者可结火以射敌，守城车战。《汉书》曰：匈奴左贤王围李广，广为圆陈外向。矢下如雨，汉兵死者过半。<br/><br/>　　【青茎 朱羽】《太公六韬》曰：电景青茎赤羽，以钢为首。《国语》曰：吴晋会于黄池。吴王擐甲陈卒，赤旗赤羽之矰，望之如火。贾逵注曰：矢羽为矰。<br/><br/>　　【饮石 发铜】刘向《新序》曰：楚熊渠子夜行，见寝石似伏兽，射之饮羽。《韩子》曰：智伯将伐赵，赵襄子曰：“奈无箭何？”张孟谈曰：“董安于之治晋阳，公宫之堂，皆炼铜为柱。君发而用之，有余金矣。”<br/><br/>　　【夏服 赵〈革阑〉】司马相如《子虚赋》曰：左乌号之彤弓，右夏服之劲箭。《史记》曰：魏公子无忌进兵击秦，秦兵解去，遂救邯郸。赵王及平原君自迎公子。平原君负〈革阑〉矢，为公子先引。吕忱《字林》曰：〈革阑〉盛弩矢。<br/><br/>　　【贯隼 伤凫】《国语》曰：仲尼在陈，有隼集于陈侯之庭而死，楛矢贯之石砮，其长尺有咫。陈惠公使人如仲尼之馆问之，仲尼曰：“隼之来远矣，此肃慎氏之矢也。”焦贡《易林》曰：双凫俱飞，以归稻池；经涉三泽，为矢所射，伤我胸臆。<br/><br/>　　【羊头 鹑尾】扬雄《方言》曰：凡箭镞三者谓之羊头，其广薄而长薄谓之钅畀。《魏百官志》曰：三公拜，赐鹑尾骹箭十二枝。<br/><br/>　　【金仆 石砮】《左传》曰：鲁庄公以金仆姑射南官长万。杜预注曰：金仆姑，矢名也。石砮事见贯隼注。<br/><br/>　　【忘归 信往】《孔丛子》曰：楚王张繁弱之弓，载忘归之矢，以射蛟兕于云梦。《赵氏兵书》曰：矢一名信往。<br/><br/>　　【焦铜 毒铁】《博物志》曰：交广州山名曰里子，弓长数尺，箭长尺余。以焦铜为镝，涂毒药于锋中。陈琳《武库赋》曰：矢则申息肃慎，箘簵空疏，焦铜毒铁，竿镞鸣鍭。<br/><br/>　　§赞<br/><br/>　　【梁昭明太子《弓矢赞》】弓用筋角，矢制良工；亦以观德，非止临戎。杨叶命中，猿堕张空。<br/><br/>　　§铭<br/><br/>　　【后汉李尤《弧矢铭》】弦木为弧，剡木为矢；协并八极，四方同纪。<br/><br/>　　【晋江统《弧矢铭》】幽都筋角，会稽竹矢；率土名珍，东南之美。易以获隼，诗以殪兕。伐叛柔服，用威不韪。<br/><br/>　　○甲第六<br/><br/>　　§叙事<br/><br/>　　《释名》云：甲，似物有孚甲，以自御也，亦曰介亦曰函，亦曰铠，皆坚重之名也。(《广雅》曰：函甲，介铠也。)按《管子》：葛卢之山，发而出水，金从之。蚩尤受而制之，以为剑铠，此其始也。又《世本》云：舆作甲。(宋衷注云：舆，少康子。)《周官》：函人为函，犀甲七属，兕甲六属，合甲五属。犀甲寿百年，兕甲寿二百年，合甲寿三百年。(犀坚者又支久)。凡为甲，必先为容，然后制革。权其上旅与其下旅而重若一，(上旅谓要以上，下旅谓要以下。)凡甲下饰谓之裳。(见《左传》。)甲藏谓之累，(见《国语》)。甲衣谓之櫜。(见《礼记》。)《说文》云：首铠谓之兜鍪，亦曰胄，臂铠谓之釬，颈铠谓之铔锻。<br/><br/>　　§事对<br/><br/>　　【浴铁 缧金】晋《建武故事》曰：王敦死，秘不发丧。贼水南北渡，攻宫垒栅，皆重铠浴铁。都督应詹等出精锐距之。车颎《秦书》曰：苻坚使能邈造金银细铠，金为綖以缧之。<br/><br/>　　【连组 被练】《吕氏春秋》曰：邾之故为甲常以帛，公息忌谓邾君曰：“不若以组。”高诱注曰：以组连甲。《左传》曰：楚子重伐吴，至衡山，使邓廖帅组甲三百，被练三千，以侵吴。马融注曰：被练，练为甲裹，卑者所服。<br/><br/>　　【兕革 犀皮】《国语》曰：晋平公射鷃不死，使坚襄搏之，逸。公怒，拘将杀之。叔向闻之曰：“君必杀之。昔吾先君唐叔射兕于徒林，殪以为大甲；今君射鷃不死，搏之不得，是扬吾君之耻者也。”贾逵注曰：以兕革为大甲。宋元嘉《起居注》曰：御史中丞刘桢奏，前广州刺史韦朗，于广州所部，作犀皮铠六领，请免朗官。<br/><br/>　　【缨縢 缀组】《周书》曰：年不登甲则缨縢，宫室不容。注曰：绳甲不以组。《左传》曰：楚子重伐吴，至衡山，使邓廖帅组甲三百以侵吴。服虔注曰：以组缀甲。<br/><br/>　　【益赵 缮京】《战国策》曰：径山之事，赵且与秦伐齐。齐王惧，苏代为齐献书穰侯曰：“臣闻往来者之言曰：秦且益赵甲兵四万人，以伐齐；臣窃必之。”弊邑之王曰：“秦王明而熟于计，穰侯智而习于事，必不益赵甲兵以伐齐也。”《毛诗》曰：叔于田，刺庄公也。叔处于京，缮甲治兵，以出田，国人悦而归之。<br/><br/>　　【楚蛟 郑兕】《孙卿子》曰：楚人鲛革犀兕以为甲，《盐铁论》曰：强楚劲郑，有犀兕之甲。<br/><br/>　　【光耀 精刚】陆翙《邺中记》曰：石季龙左右直卫万人，皆著五色细铠，光耀夺目。陈琳《武库赋》曰：铠则东湖阙巩，百炼精刚；函师震椎，韦人制缝，玄羽缥甲，灼�龠流光。<br/><br/>　　【夹陛 环宫】《吴越春秋》曰：公子光伏甲士于私室，具酒而请王僚。王僚乃被棠夷之甲三重，使兵卫至光家之门，夹陛带甲，左右皆王僚之亲戚也。《左传》曰：齐尝于太公之庙，庆舍莅事，卢蒲癸王何执寝戈，庆氏以其甲环公宫。<br/><br/>　　【伏窟 等山】《左传》曰：吴公子光伏甲于窟室而享王僚，王僚使甲坐于道及其门。《东观汉记》曰：刘盆子与丞相已下二十余万人，诣宜阳降。光武积甲于宜阳城西，高与熊耳山等。<br/><br/>　　【驾吴 献魏】《吴越春秋》曰：勾践使大夫文种于吴曰：“窃闻大王兴大义，诛强救弱。越使贱臣种，以先人藏器及甲二十领以贺君。”《魏志》曰：景元二年，肃慎国献皮骨铁杂铠二十领。<br/><br/>　　【覆笠 蒙轮】《吴志》曰：吕蒙约令军中，不得于庶人家有所求取。蒙麾下士取人家一笠，以覆官铠。官铠虽公，蒙犹以为犯军令。《左传》曰：诸侯令于相，遂伐偪阳。狄虒弥建大车之轮，而蒙之以甲，以为橹。<br/><br/>　　§铭<br/><br/>　　【李尤《铠铭》】甲铠之施，扞御锋矢；尚其坚刚，或用犀兕。内以存身，外不伤害；有似仁人，厥道广大。好德者宁，好战者危；专智恃力，君子不为。<br/><br/>　　§表<br/><br/>　　【魏曹植《上先帝赐铠表》】先帝赐臣铠，黑光明光各一领，两裆铠一领。今代以升平，兵革无事，乞悉以付铠曹自理。<br/><br/>　　§书<br/><br/>　　【晋庚翼《与慕容皝铠书》】邓百川昔送此犀皮两当铠一领，虽不能精好，复是异物，故复致之。<br/><br/>　　○鞍第七<br/><br/>　　§叙事<br/><br/>　　《说文》曰：鞍，马鞁具也。《盐铁论》曰：古者绳鞚草鞮皮荐而已。其后代以革鞍铁镳而不饰，其后乃有镂衢鞍，(《三辅决录》曰：梁冀以一镂衢鞍遗公孙奋。)紫茸题高桥鞍；(魏百官各有紫茸题头高桥鞍一具。)或有金银翠毛之饰，(《永昌记》曰：文帝秦王金银鞍，加翠毛之饰。)又有障泥障汘，(亦曰弇汘。)鞙尾珂亦从鞍以为饰。(《世说》：王武子常乘一马，著连乾障泥。前有水，马不肯渡，王云：“此必是惜障泥。”使人解去，马乃渡。百官各有织成障泥一具。《盐铁论》曰：今富者罽绣弇汘罽，魏百官各有赤茸珂石鞙尾一具。服虔《通俗文》曰：凡勒饰曰珂。)<br/><br/>　　§事对<br/><br/>　　【镂衢 金梁】镂衢见叙事。《三辅决录》曰：平陵公孙奋富闻京师，梁冀知奋俭吝，以镂衢鞍遗奋，从贷五千万。刘义恭有谢金梁鞍启，具于事后。<br/><br/>　　【悬柱 照人】《魏志》曰：太祖马鞍，在库为鼠所啮，库吏惧死，邓哀王冲以刀穿单衣如鼠啮者，谬有愁色。太祖问之，冲曰：“俗以鼠啮衣者，其主不吉。”太祖曰：“此妄言耳。”俄而库吏以啮鞍闻。太祖笑曰：“儿衣在侧而啮，况悬柱乎？”《古乐府·左延年从军诗》曰：从军何等乐，一駈乘又驳；鞍马照人白，龙骧自动作。<br/><br/>　　【紫茸 翠毛】并见上。<br/><br/>　　【赐桓 迎鲁】《东观汉记》曰：永元元年，西谒园陵，桓郁兼羽林中郎将，上赐马二匹并鞍勒防汗。又《吴志》曰：曹公败走，鲁肃即先还，孙权大请诸将，肃将人阁拜，权礼之，因谓曰：“子敬当解鞍下马相迎，足以表卿志耳。”<br/><br/>　　【赐赵 遗孙】司马彪《汉书》曰：光武征赵喜，引见赐鞍马，待诏公车；又遗公孙奋。见上。<br/><br/>　　【琉璃 玫〈王回〉】《西京杂记》曰：武帝时，身毒国献白光琉璃鞍，在暗室光照十丈。又武帝得贰师天马，造玫〈王回〉石为鞍。<br/><br/>　　【挂长林 登高岳】谢惠连诗曰：挂鞍长林侧，饮马修川湄。刘琨《扶风歌》曰：系马长松下，登鞍高岳头。<br/><br/>　　§表<br/><br/>　　【魏曹植《上银鞍表》】于先武皇帝代，敕此银鞍一具，初下敢乘，谨奉上。<br/><br/>　　§启<br/><br/>　　【宋刘义恭《谢金梁鞍启》】赐臣供御金梁桥鞍，制作精巧，宜副龙驷。圣慈下逮，猥垂光锡。<br/><br/>　　§铭<br/><br/>　　【后汉李尤《鞍铭》】駈骛驰逐，腾跃覆被；虽其捷习，亦有颠沛；井羸其瓶，罔不斯败。<br/><br/>　　○辔第八<br/><br/>　　§叙事<br/><br/>　　《释名》曰：辔，拂也，言牵引拂戾以制马也。辔之为饰，有衔勒镳羁缰鞚之类，以成其用也。衔，在口中之言也；勒，络也，络其头而引之；镳，包也，在镑包敛其口也；羁，捡也，所以持制之也；缰，疆也，系之使不得出疆限也。缰亦曰靮，故埤苍曰：靮，马缰也；鞚，控制之义也。《通俗文》云：所以制马曰鞚，夫辔之于马也，犹人君以吏之御人也。故《家语》曰：古者天子以内史为左右手，以德法为衔勒，以百官为辔。善御马者，正衔勒，齐辔策，均马力，和马心，故口无声而马应，辔策不举而极千里。善御人者，一其德法，正其百官，均齐人力，和安人心，故令不再而人顺从，刑不用而天下理矣。<br/><br/>　　§事对<br/><br/>　　【令舍 犯軷】《周礼》曰：挈壶氏挈辔以令舍。郑司农注云：悬辔于所当舍止之处，又大驭掌驭玉路以祀。及犯崚，王自左驭，驭不祝，登受辔，犯軷遂駈之。<br/><br/>　　【如濡 沃若】《毛诗》曰：我马维驹，六辔如濡。又曰：我马维骆，六辔沃若。<br/><br/>　　【在手 正身】《毛诗》曰：驷牡孔阜，六辔在手。《家语》曰：善御马者正身以总辔。<br/><br/>　　【千乘弭 百马齐】班固《东巡颂》曰：乘舆动色，群后屏气；万骑齐镳，千乘弭辔。魏明帝《善哉行》曰：百马齐辔，御由造父。<br/><br/>　　【君政 臣禄】《家语》曰：闵子骞为费宰，问政于孔子。孔子曰：“君者人也，吏者辔也，刑者策也。人君之政，执其辔策而已矣。”《淮南子》曰：权衡者，人主之车舆；爵禄者，人臣之衔辔矣。<br/><br/>　　【令制下 礼齐人】《孔丛子》曰：夫子云：“夫政令者，人君之衔辔，所以制下也。”又曰：孔子适卫，卫将军文子问曰：“今齐之以刑而犹弗胜，何礼之齐也？”孔子云：“礼之齐人，譬之于御则辔也。”<br/><br/>　　【奔马委 上车摄】《管子》曰：凡赦者，小利而大害也，故久则不胜其祸。故赦者，奔马之委辔也；无赦者，痤疽之矿石也。《淮南子》曰：王良造父御也，上车摄辔，马为齐整。<br/><br/>　　【挈壶悬 太仆执】挈壶悬见令舍注。《百官春秋》曰：大驾，公卿奉引，太仆执辔，大将军陪乘。光武东京郊祀，法驾则河南尹奉引，奉车都尉执辔，侍中参乘。<br/><br/>　　【得之于手 应之于心】《列子》曰：凡御者得之于衔，应之于辔；得之于手，应之于心。<br/><br/>　　§铭<br/><br/>　　【后汉李尤《辔铭》】辔御在手，急缓必时；赏罚在心，中和是思。马知良御，进取道里；人知善政，令行禁止。<br/><br/>　　○鞭第九<br/><br/>　　§叙事<br/><br/>　　鞭、策、箠，皆马楇之名，《说文》所谓驱迟者也。古者用革，以扑罪人，亦以驱马，故其文从革。《书》曰：鞭作官刑，此则施于民也。《传》曰：左执鞭弭。又曰：虽鞭之长，不及马腹，此则施于马也。其后以竹代革，故策箠二文，又并从竹，盖因驱策箠击之义以立名也。《汉书·娄敬》曰：周大王以狄伐，杖马箠去居岐。《礼记》曰：献车马者执策绥，君车将驾，则仆执策立于马前，则其事也。<br/><br/>　　§事对<br/><br/>　　【楚令 秦谣】《左传》曰：楚灵王使围徐以惧吴，楚子次于乾溪，以为之援。雨雪，王皮冠，秦复陶，翠被豹舄，执鞭以出。杜预注曰：执鞭以教令。崔鸿《苻秦录》曰：苻坚时，关中谣曰：“长鞘马鞭击左股，太岁南行当避虏。”<br/><br/>　　【李铭 曹赋】李尤作《马鞭箠铭》，具载于后。魏文帝《临涡赋》曰：建安十八年，从上拜坟墓，遂乘马游观东固。遵涡水，驻马书鞭，为《临涡赋》。<br/><br/>　　【持铁 埋铜】萧方等《三十国春秋》曰：王敦谋害王澄，而澄众有二十人，持铁马鞭为卫。《吴会分地记》曰：六山者，勾践于此山铸铜。铜不铄则埋之，上生箠。勾践遣使者取从南社种之，饰为马箠，献于吴。<br/><br/>　　【执鞭 投策】《左传》曰：晋公子重耳对楚子曰：“左执鞭弭，右属櫜鞭，以与君周旋。”《公羊传》曰：阳虎将杀季孙于蒲，使临南御之。至孟衢，临南投策，使扬越下取策。<br/><br/>　　【齐人 数马】《孔丛子》曰：刑以齐人，譬之以御，则鞭策也。《汉书》曰：石庆为太仆御出，上问车中几马，庆以策数马，举手曰六马。<br/><br/>　　【马箠 驼鞭】马箠见叙事。《魏百官名》曰：驼马鞭二枚。<br/><br/>　　【拄地 指天】《异苑》曰：昔有人乘马出行，遥望有二老翁，相对樗蒲。遂造焉，以策拄地而观之，自谓俄顷，视其马鞭，摧然已烂。《宋书》曰：义旗起，桓玄战败，将出奔。胡蕃提玄马鞚曰：“今羽林射手，犹有八百，舍此归，可复得乎？”玄直以马鞭指天而已。<br/><br/>　　【齐刑 占梦】齐刑见齐人注。《梦书》曰：占梦得鞭策，欲有使也。<br/><br/>　　【越铜 晋金】越铜见埋铜注。《世说》曰：王敦在姑孰，晋明帝出看。敦觉追帝，帝以金马鞭与客姥。追者问姥，姥云：“去已久矣。”<br/><br/>　　【饰珊瑚 施象牙】《凉州记》曰：咸宁二年，发张骏陵，得鞭，饰以珊瑚。张华《轻薄篇》曰：横簪刻玳瑁，长鞭施象牙。<br/><br/>　　§铭<br/><br/>　　【后汉李尤《马箠铭》】御者箠策，示有威怒；东野之败，督责过度。<br/><br/>　　○猎第十<br/><br/>　　§叙事<br/><br/>　　《易》曰：庖牺氏之王天下也，结绳而为网罟，以佃以渔，盖取诸离，此其始也。《白虎通》曰：王者诸侯所以佃狩者何也？为田除害，上以供宗庙，下以简集士众也。故《尔雅》曰：春猎为蒐，夏猎为苗，秋猎为狝，冬猎为狩。郭璞注云：蒐为搜索，取不任者；苗为苗稼除害，狝为顺杀气；狩为得兽，取之无所择。此则为田除害之义。又《礼记》曰：古者天子诸侯无事，则岁三田：一为干豆，二为宾客，三为充君之庖。无事而不田曰不敬，田不以礼曰暴天物。天子不合围，诸侯不掩群；天子杀则下大绥，诸侯杀则下小绥，大夫杀则止佐车，佐车止则百姓田猎。獭祭鱼，然后虞人入泽梁；豺祭兽，然后田猎；鸠化为鹰，然后设罻罗；草木零落，然后入山林。昆虫未蛰，不以火田；不麋不卵，不杀胎，不殀夭，不覆巢。又曰：季冬之月，天子乃教田猎以习五戎。郑玄注曰：田猎之礼，教人以战法，此则上供宗庙下以简集之义。蔡邕《月令章句》曰：猎，捷也，言以捷取之。猎亦曰狩。狩，兽也。郑玄《诗笺》言田猎，搏兽也，亦曰畋，畋，田也，则《尔雅》为田除害之义，此猎之异名也。<br/><br/>　　§事对<br/><br/>　　【讲武 习戎】班固《东都赋》曰：若乃顺时节而搜狩，简车徒以讲武，则必临之以王制，教之以风雅。《礼记》曰：季秋之月，天子乃教于田猎，以习五戎。注云：五戎谓五兵，弓、矢、殳、矛、戈也。<br/><br/>　　【三驱 一面】《周易》曰：王用三駈，失前禽。皇甫谧《帝王世纪》曰：成汤出，见罗者方祝。汤问之曰：“尔之祝何也？”罗者曰：“从天下者，从地出者，从四方来者，皆入吾网。”汤闻曰：“嘻，尽之矣！非桀其孰能为？”乃令解其三面，留其一面。<br/><br/>　　【搏狩 大蒐】《毛诗》曰：田车既驾，四牡孔阜；东有甫草，驾言行狩。之子于苗，选徒嚣嚣；建旐设旄，搏狩于敖。魏文帝《校猎赋》曰：高宗征于鬼方兮，黄帝有事于阪泉；愠贼备之作戾兮，忿吴夷之不藩。将训兵于讲武兮，因大蒐乎田隙。<br/><br/>　　【四校 二虞】司马相如《上林赋》曰：前皮轩而后道游，孙叔奉辔，卫公参乘，扈从横行，出乎四校之中。应玚《校猎赋》曰：乃命有司，巡士周寻，二虞莱野，三扈表禽。<br/><br/>　　【竦戎 讲旅】扬雄《长扬赋》曰：平不肆险，安不忘危。乃时以有年出兵，整舆竦戎，振师五柞，习马长杨，简力狡兽，校武剽禽。王粲《校猎赋》曰：遵古道以游豫兮，昭劝助乎农圃；用时隙之余日兮，陈苗狩而讲旅。<br/><br/>　　【晋鼓 虞旗】蔡邕《月令章句》曰：季秋之月，天子乃教于田猎，以习五戎，班马政。其出，以顺时取禽；其礼，将军执晋鼓，师率执提，旅率执鼙，以教坐作进退徐疾之节。《周礼》曰：山虞掌山林之政令，若大田猎，则莱山田之野及弊田，植虞旗于中，致禽而珥焉。<br/><br/>　　【东津 南圃】魏文帝诗曰：巾车中邺宫，校猎东桥津；重置结密网，{罒干}罼飘如云。张衡《羽猎赋》曰：于是皇舆绸缪，迁延容与；抗天津于伊洛，敻遥集乎南圃。大诏猎者，竞逐长駈；轻车飚厉，羽骑电鹜。<br/><br/>　　【黄涔 紫陌】应玚《校猎赋》曰：乃命在司，巡士周寻，二虞莱野，三扈表禽，北弥大陆，南厉黄涔。王粲《猎赋》曰：济漳浦而横阵，倚紫陌而并征；树重围于西址，列骏骑乎东坰。<br/><br/>　　【金郊 石室】张协《七命》曰：白商素节，月既授衣，天凝地闭，风厉霜飞；将因气而致杀，临金郊而讲师。越《绝书》曰：乐野者，越之弋猎处也。大乐故谓之乐野，其上山石室者，勾践所休谋。<br/><br/>　　【诧楚 夸胡】司马相如《了虚赋》曰：楚使子虚于齐，齐王悉发车骑，与使者出田。田罢，子虚过诧乌有先生，而无是公存焉。扬雄《长杨赋序》曰：明年上将大夸胡人以多禽兽，秋命右扶风发民入南山，西自褒斜，东至弘农，南駈汉中，张罗网罝罘，捕熊罴豪猪，虎豹狖玃，狐兔麋鹿，输长杨射熊馆。<br/><br/>　　【秋田 冬狩】司马相如《子虚赋》曰：秋田于青邱，彷徨乎海外。吞若云梦者八九，于其胸中，曾不芥蒂。冬狩见叙事。<br/><br/>　　【九井 双川】何法盛《晋中兴书》曰：桓石季，豁第二子也。不以荣爵婴心，唯以弋钓为事，游览乐足一丘。桓冲尝与石季共猎，登九井山，猎徒甚盛，观者倾坐。石季未尝属盻，啸咏而已。魏文帝《校猎赋》曰：披高门而方轨，迈夷途而直驾；超崇岸之曾崖，厉漳澨之双川。<br/><br/>　　【田渭阳 猎漆泽】太公《六韬》曰：文王田于渭之阳，见吕望坐茅以渔。《穆天子传》曰：天子猎于漆泽，得白狐玄貉焉，以祭于河宗。<br/><br/>　　【发彼小豝 殪此大兕】《毛诗》曰：吉日，美宜王田也，悉率左右，以燕天子。既张我弓，既侠我矢，发彼小豝，殪此大兕。<br/><br/>　　§赋<br/><br/>　　【后汉张衡《羽猎赋》】皇上感天威之惨烈，思太昊之观虞；表林麓而廓莱薮，剪荆梓而夷榛株。于是凤皇献历，太仆驾具；蚩尤先駈，雨师清路；山灵护阵，万神跸御。义和奉辔，弭节西征；翠盖葳蕤，鸾鸣玲珑。山谷为之淡泊，丘陵为之{&#11950;欺}倾，于是皇舆绸缪，迁延容与；抗天津于伊洛，敻遥集乎南圃。大诏猎者，竞逐长驱；轻车飚厉，羽骑电鹜。雾合云集，波流雨注；马蹂麋鹿，轮辚狐兔。弓不妄鸾，矢不虚举；鸟惊网罗，兽与矢遇。<br/><br/>　　【魏王粲《羽猎赋》】相公乃乘轻轩，驾四骆，拊流星，属繁弱。选徒命士，咸与竭作；旌旗云扰，锋刃林错；扬辉吐火，曜野蔽泽。山川于是乎摇荡，草木为之摧落；禽兽振骇，魂志气夺。举首触网，摇足遇挞；陷心裂胃，溃脑破颊。鹰犬竞逐，奕奕霏霏；坠者若雨，僵者若坻。清野涤原，莫不歼夷。<br/><br/>　　§诗<br/><br/>　　【唐太宗文武圣皇帝《出猎诗》】楚王云梦泽，汉帝长杨宫；岂若因农暇，阅武出轘嵩。三驱陈锐卒，七萃列材雄；寒野霜气白，平原烧火红。雕戈夏服箭，羽骑绿沉弓；怖兽潜幽壑，惊禽散翠空。长烟晦落景，灌木振严风；所谓除民瘼，非是悦林丛。<br/><br/>　　【又《冬狩诗》】烈烈寒风起，惨惨飞云浮；霜浓类广隰，冰厚结清流。金鞍多上苑，玉勒骋平畴；旌旗四望合，罝罗一面求。楚培争兕殪，秦巴角鹿愁；兽蛇投密树，鸟骛起乐州。骑敛原尘静，戈回岭日收；心非洛汭逸，意在谓滨游。禽荒非所乐，抚辔更招忧。<br/><br/>　　【周王褒《和张侍中看猎诗》】上林冬狩返，田中讲射归；还登宣曲观，重猎黄山围。严冬桑柘燥，寒霜马骑肥，緤卢随兔起，高鹰按翟飞。吁嗟来远客，辛苦倦边衣。<br/><br/>　　【陈张正见《和诸葛览从军游猎诗》】持兵曜武节，纵猎骇畿封；迅骑驰千里，高罝起百重。腾�毙马足，饥鼯落剑锋；云根连烧火，鸟道绝禽踪。方罗四海俊，聊以习军戎。<br/><br/>　　§书<br/><br/>　　【汉司马相如《谏猎书》】臣闻物有同类而殊能者，故力称乌获。捷言庆忌，勇期贲育，臣之愚窃以为人诚有之，兽亦宜然。今陛下好凌险阻，搏猛兽，卒然遇轶材之兽，骇不存之地，犯属车之清尘，舆不及旋辕，人不暇施巧，虽有乌获逢蒙之技不得用；枯木朽株，尽为难矣。是胡越起于毂下，而羌夷接轸也，岂不殆哉。虽万全无患，然本非天子之所宜近也。且夫清道而后行，中路而后驰，犹时有衔橛之变，而况乎涉丰草，骋丘墟。前有利兽之乐，而内无存变之意，其为害也，不难矣。夫轻万乘之重，不以为安乐，出万有一危之途以为娱，臣窃为陛下不取也。盖明者远见于未萌，而智者避危于无形；祸故多藏于隐微，而发于人所忽也。故鄙谚曰：家累千金，坐不垂堂。此言虽小，可以喻大。臣愿陛下留意幸察。<br/><br/>　　○渔第十一<br/><br/>　　§叙事<br/><br/>　　《说文》曰：渔，捕鱼也。按《尸子》：燧人之世，天下多水，故教人以渔。其后尧使人水处者渔，又舜渔雷泽，盖因修其法也。(《文子》曰：尧使水处者渔，山处者木，事宜其械，械宜其人。《尚书·大传》曰：舜渔雷泽之中。)渔之为事也，有钓、网罟、筌罛、罶罺、罩涔、罾笱、{椓虫}梁、罨箅、{&#11950;狸}銛之类。各以用之，得鱼一也。(《淮南子》曰：钓者静之，罾者举之。为之异，得鱼一也。)钓者，谓以独茧丝为纶，芒针为钩，荆筱为竿，剖粒为饵，引盈车之鱼于百仞之川。汨流之中，纶不绝，竿不桡，因水势而施舍也。(已上詹何钓，见《列子》)。或有以桂为饵，锻黄金之钩，错以银碧，垂翡翠之纶。(已上鲁人钓，见《阙子》)。网罟者，结绳以为之。《易》所谓作结绳而为网罟，以佃以渔，盖取诸离也。筌者，以竹为之。(见《广雅》。《广雅》曰：篝答谓之笓是也。)《庄子》曰：筌所以取鱼，得鱼而忘筌也。罛，大网也。(见《尔雅》。)《诗》曰：施罛濊濊，鳣鲔发发。罶者，曲梁也。(见《广雅》。)《诗》曰：鱼离于罶鲿魦，是也。罺者，以柴橑为之。《尔雅》云：罶谓之汕。(郭璞注云：罺今之柴橑罟。)罩者，编细竹以为之。《尔雅》篧谓之罩。涔者，积柴木于水中以为之。《尔雅》白椮谓之涔，是也。罾者，树四木而张网于水，车挽之上下。(见《风俗通》。)《说文》曰：罾鱼网。又《楚辞》曰：罾何谓兮木上，是也。笱者，曲竹以为之。(见《说文》。)《诗》曰：敝笱在梁，其鱼唯唯。{椓虫}者，以纶为之。(见环济《要略》。)《广雅》曰：罥谓之{椓虫}。梁者，以木绝水取鱼。(见郑玄《礼记注》)。《诗》曰：毋逝我梁，毋发我笱。罨，网鮆也；{&#11950;畀}，取虾也；(见《广雅》。){&#11950;狸}，取蟹也；銛，取鼋鼍也。(见何承天《纂文》云：銛铁有距，施竹头，以之掷鼋鼍。)皆渔之器用也。此近世为之，故诗人所不载。《淮南子》曰：圣人以道德为竿纶，以仁义为钩饵，投之天地间，万物孰非其有哉？张天下以为笼，因江海以为罛，又何亡鱼失鸟之有乎？故矢不若缴，缴不若网，网不若无形之象。此亦渔钓之义也。<br/><br/>　　§事对<br/><br/>　　【玉璜 金锁】《尚书·大传》曰：周文王至磻溪，见吕望，文王拜之尚父。望钓得玉璜，刻曰：周受命，吕佐检，德合于今昌来提。祖冲之《述异记》：漆澄，豫章人，有志干绝伦。尝乘船钓鱼，俄顷盈舟。既而有物出水，丽鳞黑色，长如十丈，不见头尾。阖船惊怖，澄独色不变。<br/><br/>　　【磻溪 珠泽】磻溪事见上玉璜注。《穆天子传》曰：天子北征，舍于珠泽，以钓于流水，曰珠泽之薮，方三十里。<br/><br/>　　【筱竿 旌饵】并见叙事。<br/><br/>　　【坐茅 倚柳】太公曰：吕尚坐茅以渔，文王劳而问取。吕尚曰：“鱼求于饵，乃牵其缗；人食于禄，乃服于君。故以饵取鱼，鱼可杀；以禄取人，人可竭。以小钓钓川而擒其鱼，中钓钓国而擒其万国诸侯。”宋玉《钓赋》曰：左挟鱼罶，右执乔竿，立于潢污之涯，倚于杨柳之间。情不离乎鱼喙，思不出乎鲋鳊。<br/><br/>　　【濮水 滋泉】庄子钓于濮水之上，楚王使大夫往见焉，愿以境内累矣。庄子持竿不愿，。郦善长注《水经》曰：滋泉隅有石室，盖太公所居。水次平石，即太公垂钓处。<br/><br/>　　【芳饵 香钩】徐广《钓赋》。曰：投芳饵于织丝，洒长纶于平流。王子年《拾遗记》曰：帝常以季秋之月，泛冲澜灵鹍之舟，穷晷断夜，钓于台下。以香金为钩，霜丝为纶，丹鲤为饵。得白蛟长三丈，若大蛇，无鳞甲。帝曰：“非珍祥也。”命天官为鲊。肉紫骨青，味色香美。<br/><br/>　　【挂鲤 引鲈】焦赣《易林》曰：曳纶江海，钓挂鳄鲤，王孙利得，以飨仲友。葛洪《神仙传》曰：左慈，字元放，庐江人也。少有神道，尝在曹公坐。公曰：“今日高会，珍羞略备，所少者吴江鲈鱼为鲙耳。”元放曰：“此可得也。”因求铜盘贮水，以竿饵钩钓于盘中。须臾引一鲈鱼出，会者皆惊。<br/><br/>　　【翠纶 鲂饵】翠纶事见上。《孔丛子》曰：子思居卫，卫人钓于河，得〈鱼罔〉鱼焉，其大盈车，子思问之曰：“〈鱼罔〉，鱼之难得者，子如何得之？”对曰：“吾下钓，垂一鲂之饵，〈鱼罔〉过而弗视，更以豚之半体则吞子。”子思曰：“〈鱼罔〉虽难得，贪以死饵；士虽怀道，贪以死禄。”<br/><br/>　　【白龙 紫贝】刘向《列仙传》曰：陵阳子明好钓，钓于旋溪，得白龙，子明解钓拜谢放之。后得白鱼，腹中有书，教子明服食，三年白龙来迎之。司马相如《子虚赋》曰：网玳瑁，钓索贝。<br/><br/>　　【汴溪 涪水】《列仙传》曰：吕尚钓于汴溪。《益部耆旧传》曰：广汉有老翁，钓于涪水，自号涪翁。<br/><br/>　　§赋<br/><br/>　　【晋潘尼《钓赋》】抗余志于浮云，乐余身于蓬庐；寻渭滨之远迹，且游钓以自娱。左援修竹，右纵飞纶；金钩属钓，甘饵垂芬。众鲲奔涌，游鳞横集；触饵见擒，值钩被执。长缴缤纷，轻竿翕习；云往飚驰，光飞电入。跃灵未及警策，盖已获其数十。且夫燔炙之鲜，煎熬之味，百品千变，殊芳异气，随心适好，不可胜纪。乃命宰夫，脍此潜鲤。电割星流，芒散缕解；随风离锷，连翩雪累。西戎之蒜，南夷之姜；酸咸调适，齐和有方。和神安体，易思难忘。<br/><br/>　　§诗<br/><br/>　　【陈阴铿《观钓诗》】澄江息晚浪，钓侣拽轻舟；丝垂遥溅水，饵下暗通流。歌声时断续，楫影乍横浮；寄言濯缨者，沦浪终滞游。<br/><br/>　　§篇<br/><br/>　　【陈张正见《钓竿篇》】结宇长江侧，垂钓广川浔；竹竿横翡翠，桂髓掷黄金。人来水鸟没，揖渡岸花沉；莲摇见鱼近，纶尽觉潭深。渭水终须卜，沧浪徒自吟；空嗟芳饵下，独见有贪心。<br/><br/>　　【隋李巨仁《钓竿篇》】潺湲面江海，滉瀁属波澜；不惜黄金饵，唯欢翠竹竿。斜纶控急水，定楫下飞湍；潭向风来易，川平雾散难。寄言朝市客，沧浪余自安。<br/><br/>　　§文<br/><br/>　　【唐骆宾王《钓矶应诏文》】余以三伏辰行，至七里滩，此地即新安之江口也，有严子陵钓矶焉。澄潭至清，洞彻见底，往往有群鱼历历如水上行耳。舟入有钓者，试取而投。或有游而不顾之者，或有含而辍吞之者。引竿而举，因以获焉，其始出也，掉尾扬鬐，有若待力而自免；其少退也，即鼓鬛濡沫，有似屈体而求哀。嗟乎！势牵于人，道穷乎我，将欲以下座而呼冯子，又安能中辙而呼庄周哉？余乃祝之曰：猛兽搏也，拘于槛阱；鸷鸟奋也，絷于笼樊；素龟濡也，被发阿门；白龙神也，挂鳞罝网。何不泥潜而穴处？何故吞钩乎？于是放之江流，尽其生生之理也。时同行者顾诘予曰：“夫至人之处物也。拟迹而后投，隐心而后动，始终不易其业，悔吝不生其情。而吾子沉缗于川，登鱼于陆，烹之可以习政术，羞之可以助庖厨。曩求之，将何图？今舍之，将何欲？”余笑而应之曰：“圣人不凝滞于物，智士必推移于时。知微之谓神，含生之谓道。殷乙，圣也，囚于夏矣；孔丘，贤也，畏于匡矣，以明哲之资，尚罹幽忧之患，况乎鳞羽之族，能无弋钓之累哉？故曩吾有心也，恐求之不得；今吾无心也，既得之而亡求。夫求与舍，不亦双美乎？烹与羞，不亦两伤乎？况疗饥者，半菽可以充腹；为政者，一言可以兴邦，亦奚必因小鳞而后明三异之规，剿大命而后寄一餐之饱。擒而不杀，可不谓仁乎？获而不飨，可不谓廉乎？且夫垂竿而为事者，太公之遗术也。形坐磻溪之石，兆应滋水之璜。夫如是者，将以钓川耶？将以钓国耶？然后知古之善钓者，其惟太公乎？又有妙于此者，其惟文王乎？夫文王制六合为钩，悬四履为饵，荐之于清庙，投之于巨川，一引而获太公，再举而登尚父。由此观之，蹲会稽而沉犗者，鲍肆之徒也；据沧溟而负鳌者，渔父之事也。斯并眇小者之所习，安知大丈夫之所钓哉。”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9594.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9596.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

