<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷三十 鸟部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷三十 鸟部全文,徐坚作品" />
<meta name="description" content="初学记原文阅读,卷三十 鸟部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9602.html";
var nextpage="novel-chapter-998.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷三十 鸟部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9602.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十 鸟部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 20:00:23<span class="divide">|</span></p>
<div class="page-body">
<div class="page-content">
<p>○凤第一<br/><br/>　　§叙事<br/><br/>　　《孔演图》曰：凤，火精。《毛诗·草虫经》曰：雄曰凤，雌曰皇，其雏为鸑鷟。或曰：凤皇一名鸑鷟，一名鶠。《毛诗疏》曰：凤非梧桐不栖，非竹实不食。《论语摘衰圣》曰：凤有六像，九苞，六像者。一曰头像天，二曰目像日，三曰背像月，四曰翼像风，五曰足像地，六曰尾像纬。九苞者，一曰口包命，二曰心合度，三曰耳听达，四曰舌诎伸，五曰彩色光，六曰冠矩州，七曰距锐钩，八曰音激扬，九曰腹文户。行鸣曰归嬉，止鸣曰提扶，夜鸣曰善哉，晨鸣曰贺世，飞鸣曰郎都。知我唯黄，持竹实来，故子欲居九夷，从凤嬉。(宋均曰：纬，五纬也；度，尺也；州当作采，朱色也；户，所由出入也，应天下和平者也；黄，黄中通理也。凤遇乱则潜居九夷。)许慎《说文》曰：凤，神鸟也。天老曰：凤像，麟前鹿后，蛇颈而鱼尾，龙文龟背，燕颔鸡喙，五色备举。出东方君子之国，翱翔四国之外。过昆仑，饮砥柱，濯羽弱水，暮宿丹宫。见则天下大安宁。字从鸟凡声也。凤飞则群鸟从以万数也。皇甫谧《帝王世纪》曰：黄帝服斋于中宫，坐于玄扈洛上。乃有大鸟，鸡头燕喙，龟颈龙形，麟翼鱼尾，其状如鹤。体备五色，三文成字。首文曰顺德，背文曰信义，膺文曰仁智。不食生虫，不履生草。或止帝之东圆，或巢阿阁。其饮食也，必自歌舞，音如箫笙。《汉书》：元始三年，有凤皇集东海，遣使祠其处。宣帝时，凤皇、神雀、甘露，降集京师。赦天下，凤皇集上林。乃作“凤皇殿”，以答嘉瑞。《任子》曰：凤为羽族之美，麟为毛类之俊；龟龙为介虫之长，楩楠为众材之最。是物之贵也。<br/><br/>　　§事对<br/><br/>　　【衔图 授玺】《春秋合诚图》曰：黄帝坐玄扈洛水上，与大司马容光等临观。凤皇衔图置帝前，帝再拜受图。宋均注：玄扈，石室名。又曰：尧坐舟中，与太尉舜临观，凤皇负图授尧。图以赤玉为柙，长三尺，广八寸，黄玉捡，白玉绳。封两端，其章曰“天赤帝符玺”五字。<br/><br/>　　【丹穴 紫庭】《山海经》曰：丹穴之山，有鸟名曰凤皇。是鸟自歌自舞，见则天下大安宁。蔡邕《琴操》曰：周成王时，天下化，凤皇来舞于庭。成王乃援琴而歌曰：“凤皇翔兮于紫庭，余何德兮以感灵？”<br/><br/>　　【六德 五象】桓玄《凤皇赋》曰：惟羽族之殊诞，独鸾皇而称杰；邈区宇以超栖，抚朝阳于丹穴。备六德以成文，晖藻翰之郁烈。《韩诗外传》曰：夫唯凤为能究万物，通天地，故得凤像之二，则凤过之；得凤像之三，则凤集之；得凤像之四，则春秋下就之；得凤像之五，则凤没身居之。黄帝曰：于戏允哉，朕何敢与之焉？<br/><br/>　　【十子 五雏】焦赣《易林》曰：凤有十子，同巢共母，欢以相保。又曰：凤生五雏，长于南郭；君子康宁，身荣悦乐。<br/><br/>　　【巢阁 栖桐】《尚书·中候》曰：尧即政七十年，凤皇止庭。伯禹拜曰：黄帝轩辕时凤皇巢阿阁。《诗义疏》曰：凤皇名鸑鷟，非梧桐不栖，非竹实不食。诸说鸑鷟凤类，与此不同。<br/><br/>　　【风翼 云仪】《论语摘衰圣》曰：凤有六像，四曰翼像风。晋陶潜《读山海经诗》曰：灵凤抚云仪，神鸾垂玉音；虽非世上宝，爰得王母心。<br/><br/>　　【金咮 朱冠】陆翙《邺中记》曰：石季龙皇后在观上，有诏书五色纸，著凤口中。凤既衔诏，侍人放数百丈绯绳，辘轳徊转，凤皇飞下。凤以木作之，五色漆画，咮脚皆用金。晋顾恺之《凤赋》曰：朱冠赫以双翘。<br/><br/>　　【阳精 灵质】《鹖冠子》曰：凤皇鹑火之禽，阳之精也。德能致之，其精毕至。顾恺之《凤赋》曰：灵质翙其高举。<br/><br/>　　【止帝梧 集王谷】《韩诗外传》曰：黄帝乃服黄衣，带黄绅，戴黄冕，斋于中宫，凤乃蔽日而至。黄帝降于东阶，西向再拜稽首。皇天降祉，不敢不承命。凤乃止帝东园，集帝梧桐，食帝竹实，没身不去。焦赣《易林》曰：神鸟五色，凤皇为王，集于王谷，使君得所。<br/><br/>　　【五彩羽 千金毛】《东观汉记》曰：建武十七年，凤皇至。高八九尺，毛羽五彩。集颍川，群鸟并从，盖地数顷。留十七日乃去。王子年《拾遣记》曰：周昭王以青凤之毛为二裘，一曰燠质，一曰暄肌，常以御寒。至厉王末，犹宝此物。及厉王流于彘，人得而珍之。罪有陷大辟者，以青凤毛赎罪免死，片毛则准千金。<br/><br/>　　§赋<br/><br/>　　【唐太宗文皇帝《凤赋》】有一威凤，憩翮朝阳；晨游紫雾，夕饮玄霜。资长风以举翰，戾天衢而远翔；西翥则烟氛閟色，东飞则日月腾光。化垂鹏于北裔，训群鸟于南荒；弥乱世而方降，膺明时而自彰。幸赖君子，以依以持；引此风云，濯斯尘滓。披蒙翳于叶下，发光华于枝里；仙翰屈而还舒，灵音摧而复起。盻八极以腾翥，临九天而高峙；庶广德于众禽，非崇利于一己。是以徘徊感德，顾慕怀贤；凭明哲而祸散，托英才而福延。答惠之情弥结，报功之志方宣；非知难而行易，思今后以终前。俾贤德之流庆，毕万叶而芳传。<br/><br/>　　【晋傅咸《凤皇赋》】仰天文以弥观兮，览神象乎太清；伊仪凤之诞育兮，禀朱行之淳精。故能体该众妙，德备五灵。秽维尘之纷浊兮，患俗网之易婴；心眇眇其悠远兮，意飘飘以遐征；翔寥廓以轻举兮，凌清霄而绝形。若乃龙飞九五，时惟大明，阐隆正道，既和且平。感圣化而来仪兮，赞箫韶于九成；随时宜以行藏兮，谅出处之有经；岂以美而贾害兮，固以德而见荣，旷千载而莫睹兮，忽翻尔而来庭。应龙至兮，庶有感于斯诚；而君子之是忽兮，赋微物以申情。虽绮靡之可玩兮，悲志大之所营；敢砥钝于末踪兮，则瓦砾于瑶琼。<br/><br/>　　§诗<br/><br/>　　【后汉刘桢《凤皇诗》】凤皇集南岳，俳徊孤竹根；于心存不厌，奋翅腾紫氛。岂不常辛苦，羞与雀同群；何时当来仪，要须圣明君。<br/><br/>　　【陈张正见《赋得威凤栖梧桐诗》】丹山下威凤，来集帝梧中；欲舞春花落，将飞秋叶空。影照龙门水，声入洞庭风；别有将离曲，翻更合丝桐。<br/><br/>　　○鹤第二<br/><br/>　　§叙事<br/><br/>　　《诗义疏》曰：鹤大如鹅，长三尺，脚青黑，高三尺余。赤颊赤目，喙长四寸。多纯白，亦有苍色。苍色者，今人谓之赤颊。常夜半鸣，其鸣高朗，闻八九里，唯老者乃声下。今吴人园中及士大夫家皆养之，鸡鸣时亦鸣。《繁露》曰：鹤知夜半。(鹤，水鸟也，夜半水位，感其生气，则益喜而鸣。)鹤所以寿者，无死气于中也。《相鹤经》曰：鹤者，阳鸟也，而游于阴，因金气依火精以自养。金数九，火数七，故七年小变，十六年大变，百六十年变止，千六百年形定。体尚洁，故其色白；声闻天，故头赤；食于水，故其喙长；轩于前，故后指短，栖于陆，故足高而尾凋；翔于云，故毛丰而肉疏。大喉以吐故，修颈以纳新，故生大寿不可量。所以体无青黄二色者，木土之气内养，故不表于外。是以行必依洲屿，止不集林木，盖羽族之宗长，仙人之骐骥也。鹤之上相，瘦头朱顶，露眼玄睛，高鼻短喙，〈骨圭〉颊〈骨乇〉耳，长颈促身，燕膺、凤翼、雀毛、龟背、鳖腹，轩前垂后，高胫粗节，洪髀纤指。此相之备者也。鸣则闻于天，飞则一举千里。鹤二年落子毛，易黑点；三年产伏。复七年羽翮具，复七年飞薄云汉，复七年舞应节，复七年昼夜十二时鸣中律。复百六十年不食生物，复大毛落，茸毛生，雪白或纯黑，泥水不污。复百六十年雄雌相视，目睛不转而孕。千六百年饮而不食。鸾凤同为群。圣人在位，则与凤凰翔于甸。<br/><br/>　　§事对<br/><br/>　　【阳鸟 仙禽】淮南八公《相鹤经》曰：鹤者，阳鸟也，而游于阴。鲍昭《舞鹤赋》曰：伟胎化之仙禽。<br/><br/>　　【金衣 玉羽】《西京杂记》曰：始元元年，黄鹤下太液池，上为歌曰：“黄鹤飞兮不建章，羽肃肃兮行跄跄；金为衣兮菊为裳，自顾薄德，愧尔嘉祥。”鲍昭《舞鹤赋》曰：振玉羽而临霞。<br/><br/>　　【翔紫盖 养青田】盛弘之《荆州记》曰：衡山有三峰极秀，一名紫盖。澄天明景，辄有一双白鹤，回翔其上，清响亮澈。《永嘉郡记》曰：有洙沐溪，去青田九里，此中有一双白鹤，年年生子，长大便去，只惟余父母一双在耳。精白可爱，多云神仙所养。<br/><br/>　　【入帐 乘轩】李遵《太元真人茅君传》曰：好道者入庙，或见一白鹤入帐中。白鹤者，皆是九转还丹使。《左传》曰：卫懿公好鹤，鹤有乘轩者。<br/><br/>　　【饮瑶池 翔金穴】鲍昭《舞鹤赋》曰：朝戏于芝田，夕饮乎瑶池。李遵《太元真人茅君内传》曰：茅盈留句曲山，告二弟曰：“吾去有局任，不复得数相往来。”父老歌曰：“茅山连金穴，江湖据下流；三神乘白鹤，各居一山头。佳雨灌得稻，陆田亦复周；妻子保堂室，使我百无忧。白鹤翔金穴，何时复来游？”<br/><br/>　　【素羽 玄睛】王韶之《神境记》曰：荥阳郡南百余里，有兰岩。常有双鹤，素羽皦然，日夕偶影翔集。传云昔夫妇俱隐此，年数百岁，化成此鹤。淮南八公《相鹤经》曰：鹤之上相，露眼玄睛。<br/><br/>　　【丹颊 朱顶】《诗义疏》曰：鹤形如大鹅，丹颊赤目。《相鹤经》曰：鹤之上相，瘦头朱顶，长颈促身。<br/><br/>　　【龟背 凤翼】淮南八公《相鹤经》曰：鹤之上相，雀毛龟背。又曰：燕膺凤翼。<br/><br/>　　【饮溶溪之水 唼太湖之萍】王子年《拾遗记》曰：周昭王时，涂修国献青凤、丹鹤，各一雄一雌。以潭皋之粟饲之，以溶溪之水饮之。何晏诗曰：双鹤比翼游，群飞戏太清；常畏失网罗，忧患一朝并。岂若集太湖，顺流唼浮萍。<br/><br/>　　§赋<br/><br/>　　【魏曹植《白鹤赋》】嗟皓丽之素鸟兮，含奇气之淑祥；薄幽林以屏处兮，荫重景之余光。狭单巢于弱条兮，惧冲风之难当；无沙棠之逸志兮，欣六翮之不伤。承邂逅之侥幸兮，得接翼于鸾皇；同毛衣之气类兮，信休息之同行。痛良会之中绝兮，遘严灾而逢殃；共太息而祇惧兮，抑吞声而不扬。<br/><br/>　　【宋鲍昭《舞鹤赋》】散幽经以验物，伟胎化之仙禽；钟浮旷之藻质，抱清迥之明心。指蓬壸而翻翰，望昆阆而扬音；匝日域以回鹜，穷天汉而高寻。践神区其既远，积灵祀而方多；晴含丹而星曜，顶凝紫而烟华。引员吭之纤婉，顿修趾之洪姱，叠霜毛而弄影，振玉羽而临霞，朝戏于芝田，夕饮乎瑶池；厌江海而游泽，掩云罗而见羁。去帝乡之岑寂，归人寰之喧卑，岁峥嵘而愁暮，心惆怅而哀离云云。<br/><br/>　　§诗<br/><br/>　　【梁简文帝《赋得舞鹤诗》】来自芝田远，飞渡武溪深；振迅依吴市，差池逐晋琴。奇声传逈涧，动翅拂花林；欲知情物外，伊洛有清浔。<br/><br/>　　【梁吴均《咏鹤诗》】本自乘轩者，为君阶下禽；摧藏多好貌，清唳有奇音。<br/><br/>　　【陈阴铿《咏鹤诗》】依池屡独舞，对影或孤鸣；乍动轩墀步，时转入琴声。<br/><br/>　　【陈孔德绍《赋得华亭鹤诗》】华亭失侣鹤，乘轩宠遂终；三山凌苦雾，千里激悲风。心危白露下，声断采弦中；何言斯物变，翻复似辽东。<br/><br/>　　○鸡第三<br/><br/>　　§叙事<br/><br/>　　《春秋说题辞》曰：鸡为积阳，南方之象；火阳精，物炎上，故阳出鸡鸣，以类感也。鸡之为言佳也，佳而起为人期，莫宝也。(善为人制晏早之期。)《春秋运斗枢》曰：玉衡星散为鸡。远雅颂，著倡优，则雄鸡五足，《尔雅》曰：鸡大者蜀，蜀子雓。未成鸡曰僆。绝有力，奋。鸡三尺为鶤，栖于杙为桀，凿垣为埘。(郭璞注曰：蜀，今蜀鸡也；雓，鸡子名也，今江东呼鸡少者为僆。鶤，古之名鸡也。)《易林》曰：巽为鸡，鸡鸣节时，家乐无忧。《尚书》曰：牝鸡之晨，惟家之索。《韩诗外传》曰：田饶谓鲁哀公曰：“夫鸡，头戴冠者，文也；足搏距者，武也；敌在前敢斗者，勇也；见食相告者，仁也；守夜不失时者，信也。虽有五德，犹日瀹而食之者。何也？以其所以来近也。”《周官》曰：工商执鸡。(取其守时而动。)《礼记》曰：祭宗庙之礼，鸡曰翰音。《风俗通》曰：呼鸡曰朱朱。俗云：相传鸡本朱氏翁化为之。今呼鸡皆朱朱也。崔豹《古今注》曰：鸡一名烛夜，《广志》曰：鸡有胡髯、五指、金骹、反翅之种。大者蜀，小者荆。白鸡金骹者美。长尾鸡，尾细而长，长五尺余，出东夷韩国。九真郡出长鸣鸡。《龙鱼河图》曰：玄鸡白头，食之病人，鸡有六指亦杀人。鸡有四距亦杀人，鸡有五色亦杀人。《白泽图》曰：鸡有四距重翼者，龙也。杀之震死。《论墓书》曰：养白鸡，令识其主声形。以五月五日，九月九日，任意用五色彩长五寸，系鸡颈，将鸡于名山。放鸡著山，仰头咒曰：“必存鸣晨，鸡心开悟。”《本草》曰：乌鸡，主补中。<br/><br/>　　§事对<br/><br/>　　【玉珰 金距】习嘏《长鸣鸡赋》曰：朱冠玉珰，彤素并施。《左传》曰：季郈之鸡斗，季氏芥其鸡，郈氏为之金距。平子怒，益宫于郈氏，且让之，故郈昭伯亦怨平子。<br/><br/>　　【芥羽 花冠】《左传》曰：季郈之鸡斗，季氏芥其鸡。杜预注云：捣芥子播其羽也。或曰：以胶沙播之为芥鸡。沈怀远《南越志》曰：鸡冠四开如莲花，鸣声清彻也。<br/><br/>　　【翠冠 玄羽】沈怀远《长鸣鸡赞》曰：翠冠缤莒，碧距丽陈；就昏别夕，望旭惊晨。傅休奕《斗鸡赋》曰：玄羽黝而含曜。<br/><br/>　　【金骹 铁距】郭义恭《广志》曰：鸡有金骹反翅之种。吴时《外国传》曰：扶南山范寻，以铁为斗鸡假距，与诸将博钱。<br/><br/>　　【能言 善斗】王子年《拾遗记》曰：含涂国去王都七万里，人善服鸟兽，鸡犬皆使能言。《西京杂记》曰：成帝时，交趾越巂献长鸣鸡，即刻漏验之，晷刻克差。长鸣一食时不绝。长距善斗也。<br/><br/>　　【翠彩 朱光】傅休奕《斗鸡赋》曰：翠彩蔚而流青。曹植《斗鸡诗》曰：悍目发朱光。<br/><br/>　　【双头 四翼】王子年《拾遗记》曰：太初二年，月氏贡双头鸡，四足一尾，鸣则俱鸣。《魏书》曰：崔光，字长仁，河东清河人也。正始元年夏，有典事史元显，献四足四翼鸡。诏散骑侍郎赵邕以问光，光表曰：“翅足众多，亦群下相扇动之象。雏而未大，脚弱差小，亦其势尚微，易制御也。”武帝览之悦。后数日而显皓等并以罪伏法，于是礼光逾重。<br/><br/>　　【飞海外 鸣云中】郭子横《洞冥记》曰：有远飞鸡，夕则还依人，晓则绝飞四海外，朝往夕还。沈怀远《南越志》曰：威平有巨穴焉，至于重阴四晦，则鸡鸣云中。<br/><br/>　　§赋<br/><br/>　　【傅玄《斗鸡赋》】玄羽黝而含曜兮，素毛颖而扬精，红缥侧于微黄兮，翠彩蔚而流青。五色错而成文兮，质光丽而丰盈。前看如倒，傍视如倾；目象规作，嘴似削成。高膺峭跱，双翅齐平；跃身竦体，怒势横生。爪似炼钢，目如奔星；扬翅因风，抚翮长鸣。猛志横逸，势凌天廷。或踯躅踟蹰，或蹀蹑容与；或爬地俯仰，或抚翼未举。或狼顾鸱视，或鸾翔凤舞；或佯背而引敌，或毕命于强御。于是纷纭翕赫，雷合电击；争奋身而相戟兮，竞隼鸷而雕睨。得势者凌九天，失据者沦九地。徒观其战也，则距不虚挂，翮不徒拊，意如饥鹰，势如逸虎。<br/><br/>　　【习嘏《长鸣鸡赋》】嘉鸣鸡之令美，智穷神而入冥；审璇玑之回遽，定昏明之至精。应青阳于将曙，忽鹤立而凤停；乃拊翼以赞时，遂延颈而长鸣。若乃本其形象，详其羽仪；朱冠玉珰，彤素并施；纷葩赫弈，五色流离；殊姿艳溢，采曜华披；雍容郁茂，飘摇风靡。扇六翮以增晖，舒毳毛而下垂；违双距之岌峨，曳长尾之逶迤。<br/><br/>　　§诗<br/><br/>　　【魏曹植《斗鸡诗》】群雄正翕赫，双翘自飞扬；挥羽激清风，悍目发朱光。顾蒙狸膏助，常得擅此场。<br/><br/>　　【后周王褒《看斗鸡诗》】蹀躞始横行，意气欲相倾；妒敌金芒起，猜群芥粉生。入场疑挑战，逐退似追兵，谁知函谷下，人去独开城。<br/><br/>　　【梁简文帝《斗鸡诗》】欢乐良无已，东郊春可游；百花非一色，新田多异流。龙尾横津汉，车箱赴戍楼；玉冠初警敌，芥羽忽猜俦。十日骄既满，九胜势恒遒；脱使田饶见，堪能说鲁侯。<br/><br/>　　【陈褚玠《斗鸡东郊道诗》】春郊斗鸡侣，捧敌两逢迎；诡群排袖出，带勇向场惊。锦毛侵距散，芥羽杂尘生；还同战胜罢，耿介寄前鸣。<br/><br/>　　○鹰第四<br/><br/>　　§叙事<br/><br/>　　《易通卦验》曰：鹰者，鸷杀之鸟。《周书》曰：惊蛰之日，鹰变为鸠；处暑之日，鹰乃祭鸟。《大戴礼》曰：正月鹰则为鸠。鹰也者，其杀之时也；鸠也者，非其杀之时也。善变而之仁，故具言之也。鸠为鹰而之不仁，故不尽其辞。《春秋元命苞》曰：瑶光散为鹰，立秋之日鹰鹯击。《尔雅》曰：鹰，鷞鸠。《广雅》曰：白鷢，鹰也。《广志》曰：鹰一岁为黄，二岁为抚，三岁为青。<br/><br/>　　§事对<br/><br/>　　【制鹏雏 逐鸟雀】《孔氏志》曰：楚文王好田，天下快狗名鹰毕聚焉。有人献一鹰，曰非王鹰之俦。俄而云际有一物，凝翔飘摇，鲜白而不辨其形，鹰于是竦翮而升，矗若飞电。须臾羽堕如雪，血洒如雨。良久，有一大鸟，堕地而死。度其两翅，广数十里，喙边有黄，众莫能知。有博物君子曰：“此大鹏鶵也。始飞焉，故为鹰所制。”乃厚赏献者。《左传》曰：子产始知然明，问为政焉。对曰：“视民如子，见不仁者诛之，若鹰鹯之逐鸟雀。”<br/><br/>　　【春化 秋吟】《礼记》曰：仲春之月，鹰乃学习；孟秋之月，鹰乃祭鸟，用始行戮。魏文帝《答繁钦书》曰：于是商风振条，春鹰秋吟，斯可谓声协钟石，气应风律。<br/><br/>　　【猛气 雄姿】傅玄《鹰赋》曰：含炎离之猛气兮，受金刚之纯精；独飞跱于林野兮，复徊翔于天庭。又曰：觜利吴戟，目类星明；雄姿邈代，逸气横生。<br/><br/>　　【耻燕雀 截鹄鸾】傅玄《长歌行》曰：苍鹰厉爪翼，耻与燕雀游；成败在纵者，无令鸷鸟忧。孙楚《鹰赋》曰：有金刚之俊鸟，生井陉之岩阻；擒狡兔于平原，截鹄鸾于河渚。<br/><br/>　　【栖茂树 击中原】焦贡《易林》曰：鹰栖茂树，候雀往来。傅玄《鹰赋》曰：虽逍遥于广厦，思击厉于中原。<br/><br/>　　【青骹素羽 华绊金镮】傅玄《蜀都赋》曰：鹰则流星曜景，奔电飞光，青骹素羽，飘雪繁霜。傅玄《鹰赋》曰：奋翅不得起，抚翼无所翔；饰五彩之华绊，结璇玑之金镮。<br/><br/>　　§赋<br/><br/>　　【隋魏彦深《鹰赋》】唯兹禽之化育，实钟山之所生；资金方之猛气，擅火德之炎精。何虞者之多端，运横罗以羁束；缀轻丝于双脸，结长皮于两足。飞不遂于本情，食不充于所欲；逸翰由而暂敛，雄心为之自局。若乃貌非一种，相乃多途；指重十字，尾贵合卢；立如植木，望似愁胡；嘴同利剑，脚等荆枯。亦有白如散花，赤如点血；大文若锦，细斑似缬；眼类明珠，毛犹霜雪；身重若金，爪刚如铁。或复顶平似削，头圆如卵，臆阔颈长，筋粗胫短，翅厚羽劲，髀宽肉缓，求之事用，俱为绝伴；或似鹑头，或似〈至鸟〉首。赤睛黄足，细骨小肘；懒而易惊，奸而难诱。住不可呼，飞不及走；若斯之辈，不如勿有。若夫疾食速消，此则有命；兔颈猴立，是为无病。侧门忌大，结肚恶软；绦不欲绝，背不宜喘。生于窟者则好伏，巢于水者则常立；双骹长者则起迟，六翮短者则飞急。毛衣屡改，厥色无常；寅生酉就，总号为黄。二周作鸨，千日成苍。虽曰排虚，性殊众鸟；雌则体大，雄则形小。遇犬则惊猜，得人则驯扰；养雏则少病，野罗则多巧。察之为易，调之实难；格必高迥，屋必华宽。姜以取热，酒以排寒；韝须温暖，肉不陈干。近之令狎，静之使安。昼不离手，夜便火宿；微加其毛，少减其肉。肌羸肠瘦，心和性熟；念绝云霄，志在驰逐。<br/><br/>　　§诗<br/><br/>　　【隋炀帝《咏鹰诗》】迁朔欲之衡，忽投罻罗里；既以羁华绊，仍持献君子。青骹固绝俦，素羽诚难拟；深目表兹称，阔臆斯为美。惊兽不及奔，猜禽无暇起；虽蒙韝上荣，无复凌云志。<br/><br/>　　○乌第五<br/><br/>　　§叙事<br/><br/>　　《说文》曰：乌，孝鸟也。《春秋运斗枢》曰：飞翔羽翮为阳，阳气仁，故乌反哺也。《春秋元命苞》曰：日中有三足乌者，阳精其偻呼也。(偻呼，温润生长之言。)《孝经援神契》曰；德至鸟兽，则白乌下矣。《东观汉记》曰：章帝元和三年，代郡高柳乌生子。三足，大如鸡，色赤，头上有角，长寸余。张勃《吴录》曰：彭泽有乌接丸，行者丸饭投之，高下无失。《宋起居注》曰：元嘉十三年，阳羡县民谈合送白乌，皓质洁映，有若辉璧；爰稽图瑞，实惟嘉祥。崔豹《古今注》曰：乌一名鸷鸟。《通俗文》曰：白头乌谓之鶷〈葛鸟〉。《诗义问》曰：有鹎乌、雅乌，楚乌也。《尔雅》曰：鸒斯，鹎鶋。(楚乌也。又曰：雅乌小而多声，腹下白。)又曰：乌鹊丑，其掌缩。(飞缩脚腹下。)又曰：有燕乌、山乌、炎乌、燕白脰乌、鸀山乌。(鸀似乌而小，赤嘴穴乳，出西方。)<br/><br/>　　§事对<br/><br/>　　【日禽 阳鸟】孔子曰：乌，呕呼也。取其助气，故以为乌呼。乌为日中之禽，故为像形也。张衡《灵宪》曰：日阳精之宗，积而成乌。乌有三趾，阳之类数也。<br/><br/>　　【衔伞 萃冠】刘义庆《世说》曰：徐干木年少时，尝梦乌从天下，衔长斗伞树其庭前。乌复上天衔伞下，凡树三伞竟。乌大鸣，作恶声而去。徐后果得疾，遂以恶终。《伏侯古今注》曰：曾参锄瓜，三足乌萃其冠。<br/><br/>　　【归飞 返哺】《毛诗》曰：弁彼鸒斯，归飞提提。《谯子法训》曰：夫孝，行之本。替本而求末者，未见得之者也。如或得之，君子不贵矣。乌者犹有返哺，况人而无孝心者乎。<br/><br/>　　【巢门 画壁】常璩《华阳国志》曰：僰道县孝子吴顺，养母，赤乌巢其门。《风俗通》曰：按《明帝起居注》曰：东巡泰山，到荥阳，有乌飞鸣乘舆上。虎贲王吉射中之，作辞曰：“乌乌哑哑，引弓射左腋；陛下寿万岁，臣为二千石。”帝赐钱二百万，令亭壁画为乌也。<br/><br/>　　【丹质 素体】薛综《赤乌颂》曰：赫赫赤乌，惟日之精；朱羽丹质，希代而生。又《白乌颂》曰：粲焉白乌，皓体如素；宗庙致敬，乃胥来顾。<br/><br/>　　【化鱼 衔鹊】《南越记》曰：乌贼鱼，常自浮水上，乌见以为死，便啄之，乃卷取乌，故谓乌贼鱼。今匹乌化为之。《吴历》曰：吴王为神主来，立庙苍龙门外。时有乌巢朱雀门上，又有两乌，衔一鹊置神座前。或得神书，说改元之意，乃改赤乌为太元。<br/><br/>　　【八子 九雏】《古乐府歌》曰：乌生八九子，端坐秦氏桂树间；昔我秦氏家有遨荡子，用睢阳苏合弹。司马彪《续汉书》曰：桓帝时，童谣曰：“城上乌，尾毕逋，一年生九雏；公为吏，儿为徒，一徒死，百乘车。”<br/><br/>　　§赋<br/><br/>　　【晋成公绥《乌赋》】惟玄乌之令鸟兮，性自然之有识；应炎阳之纯精兮，体乾刚之至色。望仁里之回翔兮，翩群鸣以拊翼；嗟自托于君子兮，心虽迩而不逼。起彼高林，集此丛灌，栖息重阴，列巢布干。缤纷雾会，回皇尘乱；来若雨集，去如云散；哀鸣日夕，鼓翼昧旦。噫哑相和，音声可玩。嗟斯乌之克孝兮，心识养而知慕；同蓼莪之报德兮，怀凯风之至素；雏既壮而能飞兮，乃衔食而反哺。游朝霞而凌厉兮，飘轻翥于玄冥；有昆山之奇类兮，体殊形于玉趾。凌西极以翱翔兮，为王母之所使；时应德而来仪兮，介帝王之繁祉。入中州而武兴兮，集林木而军起。能休祥于有周兮，矧贞明于吉土；嘉兹鸟之淑良兮，永和乐而靡已。<br/><br/>　　【梁何逊《穷乌赋》】嗟穷乌之小鸟，意局促而驯扰；声遇物而知哀，翮排虚而不矫。望绝侣于夕霞，听翔群于月晓；既灭志于云霄，遂甘心于园沼。时复抢榆决至，触案穷归；若中气而自堕，似惊弦之不飞。同鸡埘而共宿，啄雁稗以争肥；异海鸥之去就，无青鸟之是非。岂能瑞周德而丹羽，感燕悲而素晖；虽有知于理会，终失悟于心机。<br/><br/>　　§诗<br/><br/>　　【唐太宗文皇帝《咏乌代师道诗》】凌晨丽城去，薄暮上林栖；辞枝枝暂起，停树树还低。向日终难托，迎风讵肯迷；只待纤纤手，曲里作宵啼。<br/><br/>　　【梁朱超《咏城上乌诗》】朝飞集丽城，犹作夜啼圬声；近日毛虽暖，闻弦心尚惊。<br/><br/>　　【隋明庆余《死乌诗》】暮空长罢噪，箭急不知惊；赖余琴里曲，犹有夜啼声。<br/><br/>　　【虞世基《晚飞乌诗》】向日晚飞低，飞飞未得栖；只为归林远，恒当侵夜啼。<br/><br/>　　【隋杨师道《应诏咏巢乌诗》】桂树春晖满，巢乌刷羽仪；朝飞丽城上，夜宿碧林陲。背风藏密叶，向日逐疏枝；仰德还能哺，依仁遂可窥。惊鸣雕辇侧，王吉自相知。<br/><br/>　　○鹊第六<br/><br/>　　§叙事<br/><br/>　　《尔雅》曰：鹊〈贝鸟〉丑，其飞也翪。(竦翅上下也。)《说文》曰：鹊知太岁之所在，象文，从佳，昔声。《易统卦》曰：鹊者阳鸟，先物而动，先事而应。见于未风之象，令失节不巢，癸气不通，故言春不东风也。《周书》曰；小寒之日雁北乡，又五日鹊始巢。鹊不始巢国不宁。《孙卿子》曰：王者之政，好生恶杀，则鸟鹊之巢，可俯而窥也。张华《博物志》曰：鹊巢开口背太岁，此非才智，任自然之得也。《杂五行书》曰：埋鹊一枚沟中，辟盗贼奸邪。《本草》曰：五月五日鹊脑入术家用，一名驳鸟。<br/><br/>　　§事对<br/><br/>　　【巢知背岁 立必顺风】张华《博物志》曰：鹊巢开口背太岁。此非才智，任自然之得也。《东方朔传》曰：朔曰：“以人事言之，从东方来。鹊尾长，傍风则倾，背风则蹶，必当顺风而立，是以东向鸣也。”<br/><br/>　　【南飞月夜 东向雨晴】魏武帝《乐府诗》曰：月明星稀，乌鹊南飞；绕树三匝，何枝可依。《东方朔传》曰：孝武皇帝时，闲居无事，燕坐未央前殿，天新雨止。当此时，东方朔执戟在殿阶傍，屈指独语。上从殿上见朔，呼问之：“生独所语者何也？”朔对曰：“殿后柏树上有鹊，立枯枝上，东向而鸣也。”<br/><br/>　　【衔火清溪 采粟员峤】郭子横《洞冥记》曰：帝解鸣鸿之刀，以赐东方朔，刀长三尺。朔曰：“此刀采首山之金，铸为此刀，雄者以飞，雌者独在。金出九阳清溪，有鹊衔火于清溪之上。”王子年《拾遗记》曰：员峤之山名环邱，上有方湖千里，多大鹊。高一尺许，群飞于湖际，衔采不周之粟于环邱之上。<br/><br/>　　§赋<br/><br/>　　【梁徐勉《鹊赋》】观羽族之多类，实巨细以群飞；既若云而弥上，亦栖睫而忘归。爰有兹禽，六翮斯具；生无隐嘿，质有玄素。匪违凉而就暑，通四节以驰鹜；出昆山而抵玉，入召南而兴赋。其识知来，其巢知风；比之烈士，时起则雄。逢翳薈而翔集，乘清吹而西东；荷休明以得性，游苑囿以自终。<br/><br/>　　§诗<br/><br/>　　【魏收《看柳上鹊诗》】背岁心能识，登春巢自成；立枯随雨霁，依枝须月明。疑是雕笼出，当由抵玉惊；间关拂条软，回复振毛轻。何独离娄意，傍人但未听。<br/><br/>　　【梁萧纪《咏鹊诗》】欲避新枝滑，还向故巢飞；今朝听声喜，家信必应归。<br/><br/>　　【隋魏彦深】《园树有巢鹊戏以咏之》曰：畏玉心常骇，填河力已穷；夜飞还绕树，朝鸣且向风。知来宁自伐，识岁不论功；早晚时应至，轻举一排空。<br/><br/>　　○雁第七<br/><br/>　　§叙事<br/><br/>　　《尔雅》曰：凫雁丑，其足蹼。(郭璞曰：脚间幕蹼相连也。)《广雅》曰：〈可鸟〉鹅、仓〈可鸟〉，雁也。扬雄《方言》曰：雁，自关而东谓〈可鸟〉鹅，南楚之外谓之鹅，或谓之仓〈可鸟〉。《周书》曰：白露之日鸿雁来。鸿雁不来，远人背畔。小寒之日雁北乡。雁不北乡，民不怀至。《仪礼》曰；大夫执雁，取其候时而行也。婚礼下达，纳采用雁。《礼记》曰：孟春之月鸿雁来，季秋之月鸿雁来宾，季冬之月雁北乡。《春秋繁露》曰：凡贽，大夫用雁。雁有类，长者在民上，必有先后。雁有行列，故以为贽。《山海经》曰：雁门山，雁出其间，在高柳北。《梁州记》曰：梁州县界有雁塞山。传云此山有大池水，雁栖集之，故因名曰雁塞。《十三州记》曰：上虞县有雁，为民田，春衔拔草根，秋啄除其秽。是以县官禁民不得妄害此鸟，犯则有刑无赦。<br/><br/>　　§事对<br/><br/>　　【集玄塞 射上林】成公绥《鸿雁赋》曰：起寒门之北垠兮，集玄塞以安处；宾弱水之阴岸兮，有沙漠之绝渚。《史记》曰：苏武在匈奴中，昭帝遗使通和。武乃夜见汉使，教使谓单于曰：“天子射上林中，得雁，足有系帛书，言武等在某泽中。”使者如其言，单于于是大惊，乃使武还。<br/><br/>　　【过云梦 度塞门】成公绥《雁赋》曰：奔巫山之阳隅兮，趋彭泽之遐裔；过云梦以娱游兮，投江湘而中憩。盛弘之《荆州记》曰：雁塞北接梁州汶阳郡，其间东西岭，属天无际，云飞风翥。望崖回翼，唯一处为下，朔雁达塞，矫翮裁度，故名雁塞。同于雁门。<br/><br/>　　【嬉玄渚 濯清泉】羊祜《雁赋》曰；排云垆以颉颃，汰弱波以容与；进凌厉于泰清，退嬉游乎玄渚。成公绥《雁赋》曰：上挥翮于丹霄兮，下濯足于清泉；经天地之遐极兮，乐和气之纯暖。<br/><br/>　　【接羽 拂翼】曹植《离缴雁赋》曰：接羽翮以南北兮。羊祜《雁赋》曰：浮若漂舟乎江之涛，色若委雪乎岩之阿；邕邕兮悲鸣云间，因风临虚厉清和。眇眇兮瞥若入清尘，扶日拂翼扬光罗。<br/><br/>　　【背青春 翔玄月】孙楚《雁赋》曰：迎素秋而南游，背青春而北息；溯长川以鸣号，凌洪波以鼓翼。郭璞《江赋》曰：阳鸟爰翔，于以玄月；千类万声，自相喧聒。萧广济注曰：阳鸟，雁之属。<br/><br/>　　【出高柳 经景山】《山海经》曰：雁门山，雁出其间，在高柳北。《荆州图记》曰：沮县西北平里，有雁浮山，是《山海经》所谓景山、沮水之所出也。高三十余里，修岩遐亘，擢干干霄。雁南翔北归，遍经其上，土人由兹山名改焉。<br/><br/>　　§赋<br/><br/>　　【魏曹植《缴雁赋》】怜孤雁之偏特兮，情怅焉而内伤；寻淑类之殊异兮，禀上天之休祥。含中和之纯气兮，赴四节而征行；远玄冬于南裔兮，避炎夏于朔方。白露凄以飞扬兮，秋风发乎西商；感节运之复至兮，假魏道而翱翔。接羽翮以南北兮，情逸豫而永康；望范氏之发机兮，播纤缴以凌云。挂微躯之轻翼兮，忽颓落而离群；旅朋惊而鸣逝兮，徒矫首而莫闻。<br/><br/>　　【陈后主《夜亭度雁赋》】春望山楹，石暖苔生；云随竹动，月共水明。暂逍遥于夕迳，听霜鸿之度声；度声已凄切，犹含关塞鸣。从风兮前侣驶，带暗兮后群惊；帛久兮书字灭，芦束兮断衔轻。行杂响时乱，响杂行时散；已定空闺愁，还长倡楼叹。空闺倡楼本寂寂，况此寒夜褰珠幔，心悲调管曲未成。手抚弦，聊一弹；一弹管，且陈歌，翻使怨情多。<br/><br/>　　§诗<br/><br/>　　【唐太宗皇帝《赋得早雁出云鸣诗》】初秋玉露清，早雁出空鸣；隔云时乱影，因风乍含声。<br/><br/>　　【梁刘孝绰《赋得始归雁诗》】洞庭春水绿，衡阳旅雁归；差池高复下，欲向龙门飞。<br/><br/>　　【陈周弘正《于长安咏雁诗》】南思洞庭水，北想雁门关；稻粱俱可恋，飞去复飞还。<br/><br/>　　【隋王胄《送周员外充戍岭表赋得雁诗》】旅雁别衔阳，天寒关路长；行断由经箭，声嘶为犯霜。罹缴无人闵，能鸣反自伤；何如侣泛泛，刷羽戏方塘。<br/><br/>　　【周庾信《秋夜望单飞雁诗》】失群寒雁声可怜，夜半单飞在月边；无奈人心复有忆，今暝将渠俱不眠。<br/><br/>　　【虞世南《秋雁诗》】日暮霜风急，羽翮转难任；为有传书意，联翩入上林。<br/><br/>　　○鹦鹉第八<br/><br/>　　§叙事<br/><br/>　　《说文》曰：鹦鹉，能言鸟也。鸎从鸟婴声，〈毋鸟〉从鸟毋声。刘艾《汉帝传》曰：兴平元年，益州蛮夷献鸎〈毋鸟〉三。诏曰：往者益州献鸎〈毋鸟〉三枚，夜食三升麻子。今谷价腾贵，此鸟无益有损。可付安西将军杨定因，令归本土。《山海经》曰：黄山及数历之山有鸟焉，其状如鸮，赤喙人舌，能言，名曰鸎〈毋鸟〉。(郭璞云：鸎〈毋鸟〉舌似小儿舌。有五色者，亦有纯白、纯赤者。)《广州记》曰：根杜出五色鸎〈毋鸟〉。曾见其白者，大如母鸡。《南方异志物》曰：鸎鹉有三种，青大如乌臼，一种白大如鸱鸮，一种五色，大于青者。交州巴南尽有之。及五色出杜薄州。凡鸟四指，三向前，一向后。此鸟两指向后。<br/><br/>　　§事对<br/><br/>　　【缃翼 翠衿】曹毗《鹦鹉赋》曰：其形则雉顾鹄盼，鸾跱雁息，丹喙含映，缃葩焕翼。祢衡《鹦鹉赋》曰：绀趾丹嘴，绿衣翠衿。<br/><br/>　　【丹足 紫毛】傅玄《鹦鹉赋》曰：凤翔鸾跱，孔质翠荣；悬赪分于丹足，婉朱咮之荧荧。孙畅《异物志》曰：鹦鹉，其毛色或苍绿，或紫赤。喙曲如鸮而目深，行如鸠雀而能效人言，故见殊贵。<br/><br/>　　【择林 啄蕊】祢衡《鹦鹉赋》曰：飞不妄集，翔必择林。郭璞《山海经图赞》曰：鹦鹉慧鸟，栖林啄蕊；四指中分，行则以嘴。<br/><br/>　　【如鸡 似鸮】《吴时外国传》曰：扶南东有涨海，时出五色鹦鹉。曾见其白者，大如母鸡。《南方异物志》曰：鹦鹉有三种，一种大白如鸱鸮。<br/><br/>　　【通梦忧贤 感神灭火】周宜《梦书》曰：鹦鹉为亡人居宅也。梦见鹦鹉，忧亡人也；其在堂上，忧豪贤也。刘义庆《宣验记》曰：鹦鹉飞集他山，山中禽兽辄相爱重。鹦鹉自念，虽乐不可久也，便去。后数月，山中火，鹦鹉遥见，便入水沾羽，飞而洒之。天神言：“汝虽有志，何足云也。”鹦鹉曰：“知不能救，然尝侨居是山，禽兽行善，皆为兄弟，不忍见耳。”天神嘉感，即为灭火。<br/><br/>　　§赋<br/><br/>　　【后汉祢衡《鹦鹉赋》】惟西域之禽鸟兮，挺自然之奇姿；体金精之妙质兮，含火德之明辉。性辨慧而能言兮，心聪明而识机。故其嬉游高峻，栖跱幽深，飞不妄集，翔必择林；绀趾丹觜，绿衣翠衿；采采丽容，咬咬好音。虽同族于羽毛，固殊智而异心；配鸾皇而等美，焉比德于众禽。<br/><br/>　　【魏曹植《鹦鹉赋》】美中洲之令鸟，超众类而殊名；感阳和而振翼，遁太阴以成形。遇旅人之严网，残六翮而无遗。身挂滞于重緤，孤雌鸣而独归；岂余身之足惜，怜众雏之未飞。分縻躯以润镬，何全济之敢希；蒙育养之厚德，奉君子之光辉。怨身轻而施重，恐佳惠之中亏；常戢心以怀惧，虽处安其若危。永哀鸣以报德，庶终来而不疲。<br/><br/>　　【宋颜延之《白鹦鹉赋》】余具职崇贤，预观神秘，有白鹦鹉焉。被素履玄，性温言达，九译绝区，作玩天府。同事多士，贤奇思赋。其辞曰：禀仪素域，继体寒门；貌履玄而被洁，性既养而亦温。恨仪凤之无辨，惜晨翳之徒暄。<br/><br/>　　【宋谢庄《赤鹦鹉赋》】夫慧性昭和，天机自晓；审国音于中寰，达方声于遐表。及其云移霞峙，霰委雪翻；陆离翚渐，容与鸿轩。跃林飞岫，焕若轻电溢烟门；集场栖圃，晔若夭桃被玉园。至于气淳渚净，雾下崖沉；月图光于绿水，云写影于青林。<br/><br/>　　§诗<br/><br/>　　【李义府《咏鹦鹉诗》】牵弋辞重海，触网去层峦；戢羽雕笼际，延思彩霞端。慕侣朝声切，离群夜影寒；能言殊可贵，相助忆长安。<br/><br/>　<br/>●卷三十 鳞介部<br/><br/>　<br/><br/>　　○龙第九<br/><br/>　　§叙事<br/><br/>　　《说文》曰；龙，鳞虫之长。能幽能明，能小能大，能长能短。春分而登天，秋分而入川。《广雅》云：有鳞曰蛟龙，有翼曰应龙，有角曰虬龙，无角曰螭龙。《方言》曰：龙未升天曰蟠龙。《河图》曰：黄金千岁生黄龙，青金千岁生青龙，赤白之金千岁各生龙。《左传》曰：古者畜龙，故国有豢龙氏、御龙氏。(豢，养也。)昔有飂叔安，(飂，古国名；叔安，其君名。)有裔子曰董父，实甚好龙，能求其嗜欲以饮食之，龙多归之。乃扰畜龙以服事帝舜，舜赐姓董氏。《元命苞》曰：龙之言萌也，阴中之阳，故言龙举而云兴。《山海经》曰：应龙处南极，杀蚩尤与夸父，不得复上。应龙遂在地，故下数旱。旱而为应龙状，乃得大雨。(气应所感。)《括地图》曰：龙池之山四方高，中有池，方七百里，群龙居之。多五花树，群龙食之。去会稽四万五千里。《淮南子》曰：夫蛟龙伏潜于川，而卵剖于陵。其雄鸣上风，其雌鸣下风。而化者，形精之至也。人不见龙之飞举而能高者，风雨奉之也。《抱朴子》曰：有自然之龙，有蛇蠋化成之龙。又曰：山中辰日称雨师者，龙也。《瑞应图》曰：黄龙曰神灵之精，四龙之长也。王者不漉池而渔，德达深渊，则应气而游池沼。<br/>　<br/>　　§事对<br/><br/>　　【跃渊 阶水】《周易》曰：九四，或跃在渊，无咎。赵晔《献帝春秋》曰：孙策获太史慈，乃出教曰：“龙欲腾翥，先阶尺水。且今署慈为门下督，须军还当更议。”<br/><br/>　　【衔烛 捧炉】《楚词》曰：烛龙何照？王逸注曰：大荒西北隅，有山而不合，因名之不周山。故有神龙衔烛而照之。赵晔《吴越春秋》曰：王允常聘欧冶子作剑。赤堇之山，破而出锡；若耶之溪，涸而出铜。雷公击橐，蛟龙捧炉，天帝装炭，太一下观。<br/><br/>　　【腾云 乘火】《楚国先贤传》曰：宋玉对楚王曰：“神龙朝发昆仑之墟，暮宿于孟诸，超腾云汉之表，婉转四渎之里。夫尺泽之鳅，岂能到江海之大哉？”《管子》曰：蛟龙，水中之神者也。乘水则神立，失水则神废。<br/><br/>　　【五彩 九色】《河图》曰：舜以太尉即位，与三公临观。黄龙五彩，负图出，置舜前。《汉武内传》曰：王母乘紫云之辇，又驾九色之斑龙。<br/><br/>　　【翠鳞 赤带】扬子云《太玄》曰：作龙者施木为骨，绲缯为皮，丹黄为文，翠羽为鳞；水以游之，风以嬉之。沈怀远《南越志》曰：蟠龙身长四丈，青黑色，赤带如锦文。常随渭水而下，入于海。有毒，伤人即死。<br/><br/>　　【纪官 赐氏】皇甫谧《帝王世纪》曰：太昊庖牺氏，风姓，有景龙之瑞，故以龙纪官。《左传》曰：陶唐氏既衰，其后有刘累，学扰龙于豢龙氏，以事孔甲，能饮食之。夏后嘉之，赐氏曰御龙氏。<br/><br/>　　【投杖 挂梭】葛洪《神仙传》曰：费长房与壸公俱去，后壸公谢而遣之。长房忧不能到家，公与所用杖骑之。忽然如睡，已到家。以所骑竹杖投葛陂中，顾视之，乃青龙也。刘敬叔《异苑》曰：陶侃常捕鱼，得一织梭，还挂着壁。有顷雷雨，梭变成赤龙，从屋而跃。<br/><br/>　　【三友 两婿】《魏志》华歆、邴原、管宁三人为友，号曰一龙。歆为龙头，原为龙腹，宁为龙尾。又曰：黄尚为司徒，与李元礼俱娶太尉桓温女。时人谓桓叔元两女俱乘龙，言得婿之如龙。<br/><br/>　　§赋<br/><br/>　　【魏刘劭《龙瑞赋》】岁在析木，时惟仲春；灵威统方，勾芒司辰。阳升九四，或跃于渊，有蜿之龙，来游郊甸。应节合义，象德效仁；纡体鞶萦，摛藻布文。青耀章采，雕琢璘玢；燥若罗星，蔚若翠云。光舄弈以外照，水清景而内分。圣上观之无射，左右察之既精；聊假物以拟身，忽神化而无形。泉含物而不澹，固保险而常宁。<br/><br/>　　【魏缪袭《青龙赋》】懿矣神龙，其知惟时。览皇代之云为，袭九泉以潜处；当仁圣而觌仪，应令月之风律。照嘉祥之赫戏，敷华耀之珍体，耀文采以陆离，旷时代以稀出。观四灵而特奇，是以见之者惊骇，闻之者崩驰，观夫仙龙之为形也。盖鸿洞轮硕，丰盈修长；容姿温润，蜲婉成章。繁蛇虬蟉，不可度量。远而视之，似朝日之阳；迩而察之，象列缺之光。�龠若鉴阳和映瑶琼，�对若望飞云曳旗旌。或蒙翠岱，或类流星；或如虹霓之垂耀，或似红兰之芳荣。焕璘彬之瑰异，实皇家之休灵；奉阳春而介福，赍乃国以嘉祯。<br/><br/>　　○鱼第十<br/><br/>　　§叙事<br/><br/>　　《庄子》曰：朽瓜化为鱼，物之变也。《列子》曰：终发之北有溟海，鱼广千里，其身称焉。《广志》曰：武阳小鱼，大如针，号一斤千头。蜀人以为酱。崔豹《古今注》曰：鲤之大者曰鳣，鳣之大者曰鲔。白鱼，雄者魾，鱼子好群浮水上，名曰萍。《淮南子》曰：詹公之钓，千岁之鲤。陶弘景《本草》曰：鲤最为鱼中之主，形既可爱，又能神变，乃至飞越山湖，所以琴高乘之。又鲤鱼鲊，不可合小豆藿；食害人，又发诸疮。鳢鱼，一名鮦，味甘，无毒，主除水气、面大肿及五痔。〈鱼且〉鱼，味甘，大温无毒，云是芹根变作。又曰：是人发所化，作臛食之甚补。鲍鱼，味辛，无毒，主逐痿蹷腕折瘀血。鳆鱼，治青盲失精。鳗鲡鱼，味甘，形似〈鱼且〉，能缘树食藤花，取作脯食之。《广州记》曰：鲂鱼，广而肥甜，鱼之美者也。鲸鲵长百尺，大亦称之。雌曰鲵，雄曰鲸。目即明月珠。死不见，有眼睛，而喷浪翳于云日。《尔雅》曰：鲤，(今之赤鲤名。)鳣，(今江东呼为黄鱼。)鰋，(今鰋额白鱼。)鲇，(别名鳀。)魾、大鳠，小者鮡，(鳠似鲇而大，色白。或鮧之大者曰鳠。)鱦小鱼，(鱼子未成者。)〈鱼役〉鱼。鲵，大者谓之〈鱼役〉，似鲇，四足，声似小儿。《南越志》曰：鳣，〈鱼替〉属也。长鼻软骨，长数丈而骨可啖，似黄〈鱼隹〉而长。〈鱼居〉鱼，左右如铁锯。三牙鱼，似石首，或曰雄石首也。{制鱼}鱼，肥美有余，土人重之，魏武时四人食{制鱼}。鳣鱼大如五斗奁，长丈，口颔下，常三月中从河上，常于孟津捕之。黄肥，唯以作鲊。淮水亦有。《毛诗义疏》曰：鲔鱼出海，三月从河上来。今巩县东洛度北崖上山腹穴，旧说北穴与江湖通，鳣鲔从北穴而来，入河。鲔似鳣而色青黑，头小而尖，如铁兜鍪，口在颔下，大者七八尺，益州人谓之鲔。鲿，大者王鲔，小者叔鲔。一名〈鱼替〉，肉色白。今东莱辽东人谓之尉鱼。或谓之神明者，乐浪尉溺死海中，化为此鱼。鱮似鲂而大头，鱼之不美者。故《语》曰：买鱼得鱮，不如啖茹。徐州谓之鲢。鯋鱼，吹沙也，似鲫鱼狭小，常张口吹沙也。一名重唇{艹龠}。鲨鲿鱼，一名扬合，黄颊骨正，黄鱼之大而有力者。鱼狸，背上有斑文，腹下纯青，今以饰弓鞬步文也。海水将潮及天将雨，毛皆起；潮还天晴，毛则伏。常千里外知海潮也。《山海经》曰：鳜鱼，大口而细鳞，有斑彩。鳐鱼，状如鲤，鱼身鸟翼。苍文，白首赤喙，常从西海游于东海。以夜飞，音如鸾，见大穰。何罗鱼，一首而十身，其音如犬吠；食之已痈。鮨鱼，身大首，音如婴儿；食之已狂。鱄珠鳖，如肺而有目，六足。有珠鱼，状如鲋，彘毛，其音如豚；见则天下旱。薄鱼，其状如鳣而一目，其音如欧；(如人欧吐声。)见则天下反。鳀鱼，赤目赤鬛者；食之杀人。鲮鱼，背腹皆有刺，如三角菱。《吴录》曰：错鱼，(一作〈鱼昔〉。)鱼子生后，朝出索食，暮皆入母腹中。《水经》曰：海鳅鱼，长数千里，穴居海底。入穴则海水为潮，出穴则水潮退。出入有节，故潮水有期。《异物志》曰：鲛鱼，皮可以饰刀。其子惊则入母腹中。《吴地志》曰：石首鱼，至秋化为冠凫。冠凫头中犹有石也。《南越记》曰：乌贼鱼，一名河伯度事小史。常自浮水上，乌见以为死，便往啄之，乃卷取乌，故谓之乌贼。今疋乌化之。天牛鱼，方员三丈，眼大如斗，口在胁中，露齿无唇。两肉角如臂，两翼长六尺，尾长五尺。比目鱼，不比不行。(江东呼为王余。)昔越王为〈月会〉，剖而未切，堕落于水，化为鱼。《临海异物志》曰：比目鱼，似左右分鱼，南越谓之板鱼。人鱼，似人，长三尺，不可啖。张华《博物志》曰：牛鱼，目似牛，形如犊子。剥皮悬之，潮水至则毛起，去则毛伏。又《南方草木状》曰：水睹鱼，似猪形。又《异物志》曰：鹿鱼，头上有两角如鹿。<br/><br/>　　§事对<br/><br/>　　【有翼 无鳞】刘向《列仙传》曰：子莫者，舒乡人也。善入水捕鱼，得赤鲤鱼，爱其色，持之著池中，数以米谷食之。一年长丈余，遂生角，有翼。《河图》曰：黄帝游于洛，见鲤鱼长三丈，青身无鳞，赤文成字。<br/><br/>　　【千斤 七里】《大魏诸州记》曰：小平津有洞穴，鲤鱼从穴中出入，大者重千斤。色青，皮如鲛鱼皮。沈莹《临海水土异物志》曰：鲤鱼长百步，俗传有七里鳣鱼。<br/><br/>　　【如鲛 似龙】《大魏诸州记》曰：每至三月中，有鳣鱼从穴出，入河。重千斤，色青，皮如鲛鱼，皮有珠文，口在颔下。《毛诗义疏》曰：鳣身似龙，锐头，口在颔下，背上腹上有甲，大者千余斤。<br/><br/>　　【北溟鲲 南海鲸】《庄子》曰：北溟有鱼，其名为鲲，其大不知几千里也。王子年《拾遗记》曰：黑河，北极也，其水浓黑不流，土云生焉。有黑鲲鱼，千尺如鲸，常飞往南海。或宕而失所，死于南海之滨，肉骨皆消。唯胆如石，上仙药也。<br/><br/>　　【若兽 如蛇】山谦之《南徐州记》曰：鲮鱼，若鲤鱼四足。《吴都赋》曰：所谓鲮鱼若兽。沈怀远《南越志》曰：鲮鱼，鲤也。形如蛇而四足，腹围五六寸，头似晰蜴，鳞如铠甲。《异物志》谓之鲮鲤。<br/><br/>　　【黑身 青目】沈怀远《南越志》曰：乌〈鱼昔〉鱼，通身黑，长二丈。《临海水土记》曰：〈鱼昔〉鱼鹿文青目。<br/><br/>　　【虎形 虾尾】沈莹《临海水土异物志》曰：虎〈鱼昔〉，长五丈，黄黑斑，耳目齿牙有似虎形，唯无毛。或变乃成虎。沈怀远《南越志》曰：虾〈鱼昔〉长五丈，尾似虾。<br/><br/>　　【白腹 斑文】沈莹《临海水土异物志》曰：〈鱼昔〉，腹下正白，长五尺。又曰：虎〈鱼昔〉长三尺，黄色斑文。<br/><br/>　　【锯齿 霜牙】万震《南州异物志》曰：鳄齿网罗，则断如刀锯。居水中，以食鱼为本。庾阐《吴都赋》曰：鳄鳞霜牙。<br/><br/>　　【珠文 毒尾】刘欣期《交州记》曰：鲛鱼出合浦，长三尺。背上有甲，珠文，坚强可以饰刀口，又可以鑢物。《山海经》曰：燕山，漳水出焉；其中多鲛鱼。注曰：鲛有珠文，尾青，毒，皮可以饰刀剑口。<br/><br/>　　【春来 秋化】《临海异物志》曰：石首，小者名&#11978;酋水，其次名春来，石首异种也。又有石头，长七八寸，与石首同。张勃《吴录》曰：娄县有石首鱼，至秋化为凫。<br/><br/>　　【片立 双游】《临海水土记》曰：板鱼片立，合体俱行，比目鱼也。孙绰《望海赋》曰：王余孤戏，比目双游。<br/><br/>　　【像獭 似牛】扬孚《临海水土记》曰：鱼牛像獭，大如犊子。毛青黄色，其毛似毡。知潮水上下。<br/><br/>　　§赋<br/><br/>　　【西晋挚虞《观鱼赋》】观鳞族于彪池兮，睨羽群于濑涯，乃有洧泉之鲤，濯陂之鰋，瀺灂涌跃，没浪赴远。集于曲涯之隈，逐乎澹淡之深。攒聚辐蹙，或跃或沉；倏烁攸驿，眩目惊心。从极观而无获兮，羡鲜肴之柔嘉。于是六柱俱起，参构横罗；编莞为筏，撼木激波。奔突转薄，流不及澜。鱼未惊而失行，忽浪达于急湍；谅形胜之得势，实有往而无反。炰鲿〈鱼会〉鲤，亦有庶羞；肴核并陈，既旨且柔。泛溢爵于通沟，因素波以献酬；骋微巧于浮觞，竞机捷于迅流。既欢豫而不倦，愿穷昼而兼夜。独临川而慷慨，感逝者之不舍；惟修名之求立，恋景曜之西谢。惧留连之败德，遂收欢而命驾。是时也，含怀湛遁，需于酒食；盘衎宴安，欢情未极；选兴之言，矫枉以直；悦而不怿，莫不叹息。<br/><br/>　　§诗<br/><br/>　　【梁张率《咏跃鱼应诏诗》】戢鳞隐繁藻，颁首承渌漪；何用游溟澥，且跃天泉池。<br/><br/>　　【陈张正见《赋得鱼跃水花生诗》】漾色桃花水，相望濯锦流；跃浦疑珠出，依池似镜浮。凌波衔落蕊，触饵避沉钩；方游莲叶外，讵入武王舟。<br/><br/>　　【隋阮卓《赋得莲下游鱼诗》】春色映澄陂，涵泳且相随；未上龙门路，聊戏芙蓉池。触浪莲香动，乘流叶影披；相忘自有乐，庄惠岂能知。<br/><br/>　　【隋岑德润《咏鱼诗》】剑影侵波合，珠光带水新；莲东自可戏，安用上龙津。<br/><br/>　　○龟第十一<br/><br/>　　§叙事<br/><br/>　　《洛书》曰：灵龟者，玄文五色，神灵之精也。上隆法天，下平法地；能见存亡，明于吉凶。王者不偏党，尊耆老则出。洪范《五行》曰：龟之言久也，千岁而灵，此禽兽而知吉凶者也。《周官》曰：龟人掌六龟之属，各有名物。天龟曰灵属，地龟曰绎属，东龟曰果属，西龟曰雷属，南龟曰猎属，北龟曰若属，各以方色与其体辨之。(属言非一也。色谓天龟玄，地龟黄，东龟青，西龟白，南龟赤，北龟黑。)凡取龟用秋时，攻龟用春时，各以其物，入于龟室。(六龟各异室。)上春衅龟，祭祀先卜。《大戴礼》曰：甲虫三百六十，而神龟为之长。《逸礼》曰：天子龟尺二寸，诸侯八寸，大夫六寸，士民四寸。龟者，阴虫之老也。龟三千岁，上游于卷耳之上，老者先知，故君子举事必考之。《礼统》曰：神龟之象，上圆法天，下方法地。背上有盘法邱山，玄文交错，以成列宿。五光昭若，玄锦文运，转应四时，长尺二寸。明吉凶，不言而信。《运斗枢》曰：瑶光星散为龟。《尔雅》曰：龟三尺，贲。龟，俯者灵，仰者谢，前弇诸果，后弇诸猎，左倪不类，右倪不若。一曰神龟，二曰灵龟，三曰摄龟，(小龟也。腹甲曲折，解能自张闭也。)四曰宝龟，五曰文龟，六曰筮龟，(常在蓍丛下潜伏也。)七曰山龟，八曰泽龟，九曰水龟，十曰火龟。《史记》曰：褚先生曰：“能得名龟者，财物归之，家必大富至千万。一曰北斗龟，二曰南辰龟，三曰五星龟，四曰八风龟，五曰二十八宿龟，六曰日月龟，七曰玉龟，八曰九州龟。凡八名，其龟图各有文在腹下，文曰某之龟也。不必满尺二，得七八寸可宝矣。”又曰：上有稠蓍，下有神龟。蓍生满百茎者，其下常有龟守之，其上有青云覆之。南方老人用龟支床足，经二十年，老人死；移床，龟尚生，不死。龟能行气导引。《宋略》曰：吴郡献六眼龟。《南齐书》曰：永明年，唐潜献青毛神龟一头。《玄中记》曰：东南之大者巨鳌焉，以背负蓬莱山，周回千里。巨鳌，巨龟也。又千岁之龟，能与人语。《南越志》曰：龟甲，一名神屋，出南海，生池泽中，吴越谓之元伫。神龟大如拳而色如金，上甲两边如锯齿。爪至利，而能缘大木，捕鸣蝉。至美可食。不中于卜，以其小故也。涪陵大龟，文似玳瑁，俗号曰灵龟。《抱朴子》曰：千岁之龟，五色具焉。其额上两骨起似角。浮于莲叶之上，或在丛蓍之下。其上或时有白云，蟠蛇龟蛇，潜蛰则食气。夏恣口而甚瘦，冬穴蛰而大肥。《博物志》曰：大要龟鼍之类无雄，与蛇通气则孕。龟鼍皆卵生。崔豹《古今注》曰：龟名玄衣督邮。《广志》曰：觜蠵形如龟，出交州。山龟在山上食草，长尺余。《柳氏龟经》曰：龟一千二百岁，可卜天地之终始。何以言之？三千四十二占于天地千岁之龟甲。黑龟有五色，依时用之。<br/><br/>　　§事对<br/><br/>　　【法天 象地】《礼统》曰：神龟之象，上员法天，下方法地。背上有盘法邱山，玄文交错，以成列宿。《洛书》曰：灵龟者，上隆法天，下平象地。<br/><br/>　　【十朋 四品】《周易》曰：或益之十朋之龟。王弼注曰：龟者，决疑之物。获益而得十朋之龟，则尽天人之助也。《汉书》曰：元龟距形，长尺二寸，直一千一百六十，为尺贝十朋。公龟九寸以上，直五百，为壮贝十朋。侯龟七寸以上，直三百，为公贝十朋。子龟五寸以上，直百，为小贝十朋。是为宝四品。<br/><br/>　　【玄服 绣裳】《史记》曰：宋元王问博士卫平曰：“今昔寡人梦见一丈夫，玄绣之服，而乘轻车。曰：我为江使于河，而豫且得我而不能去。身在患中，莫可告语，王有德义，故来告愬。是何物也？”卫平乃援式而起，对曰：“昔壬子宿在牵牛，使者当囚衣玄服而乘辎车，其名为龟。王可使问而求之。”王曰：“善哉。”孙惠《龟言赋》曰：有缁衣之丈夫兮，衣玄绣之衣裳，乘轻车之岌岌兮，驾云雾而翱翔。风雨为之电奋，五色赫以焜煌。<br/><br/>　　【赤灵 白若】柳隆《龟经》曰：龟有五色，依时用之。青灵之龟，春宜用之，西坐东向；赤灵之龟，夏宜用之，北坐南向。《墨子》曰：昔夏后氏使飞廉析金于郴山，以铸鼎于昆吾，使翁难乙灼白若之龟，是也。<br/><br/>　　【巢莲 升木】《史记·褚先生》曰：江南嘉林，龟在其中，常巢于芳莲之上。左胁书文曰：“甲子重光，得我者匹夫为人君，有土正；诸侯得我者为帝王。”王子年《拾遗记》曰：昆仑山第五层，有神龟，长一尺九寸，有四翼。万岁则升木而居，亦能言也。<br/><br/>　　【朱字 玄文】《尚书·中候》曰：尧沉璧于洛，玄龟负书出，于背上赤文朱字。止坛，又沉璧于河。黑龟出，赤文题。《礼统》曰：神龟之象，上有盘，法邱山，玄文交错，以成列宿。<br/><br/>　　【春灼 冬衅】《三礼图》曰：龟以上，春灼后左，夏灼前左，秋灼前右，冬灼后右。蔡邕《月令章句》曰：孟冬之月，命大卜衅龟筴，以牲祠龟筴。涂以牲血，谓之衅龟。衅者，龟甲所以卜也；筴者，蓍草所以筮也。<br/><br/>　　【陆行 坎居】焦赣《易林》曰：龟厌江海，陆行不止；自令枯槁，失其都市。李颙《龟赋》曰：质应离象，位定坎居；贱彼朵颐，费我灵符。浮洛川，见纬书，洞秘奥，通玄虚。<br/><br/>　　【支床 悬室】《史记》曰：南方老人用龟支床足，二十余年。又曰：取龟置室西北隅，悬之以入深大林中，不惑。<br/><br/>　　【督邮 神使】《古今注》曰：龟名玄衣督邮，神使，神龟也。郭璞《江赋》曰：应交甫之丧佩，愍神使之缨罗。<br/><br/>　　【锦文 金色】《礼统》曰：神龟之象，若玄锦文运；转应四时，沈怀远《南越志》曰：神龟出，大如拳而色如金。<br/><br/>　　【养气 含神】郭璞《山海经图·〈虫隽〉龟赞》曰：水圆三方，潜源溢沸；灵龟爰处，掉尾养气。庄生是感，挥竿傲贵。沈怀远《南越志》曰：神龟出江水中。庐江郡常献生龟于大卜，冥含神知，为效之大。<br/><br/>　　【左顾 右转】臧荣绪《晋书》曰：孔愉，字敬康，会稽山阴人也。少时尝得一龟，放于溪中，龟中流左顾数过。及铸侯印，而龟左顾；更铸亦然。印工以告，愉悟，取佩焉。《续搜神记》曰：鄱阳人黄赭，入山采荆杨，遂失路。数日，忽见大龟，赭便咒之，曰：“汝是灵物，而吾迷不知道。今骑汝背，头向便是路。”龟即回右转。赭即从行，十许里，便得溪水，即估客行舟者也。<br/><br/>　　【三足 四翼】《山海经》曰：大若山阳，狂水出焉，注于伊水中，多三足龟。王子年《拾遗记》曰：昆仑第五层，有神龟四翼。<br/><br/>　　【青纯 翠毫】《尚书·中候》曰：周公摄政七年，制礼作乐。成王顾于洛，沉璧。礼毕，王退，有玄龟青纯苍光，背甲刻书，上跻于坛，赤文成字，周公写之。徐湛之《翠龟表》曰：句容县人，获龟一头；体披翠毫，腾云飞集。<br/><br/>　　【大蒙 元绪】《淮南子》曰：周人简珪，产于古石；大蒙神龟，出于沟壑。刘敬叔《异苑》曰：吴时，有人入山，见一大龟，即担之以归。欲上吴王，夜宿越里，缆船桑树下。夜中，树忽呼龟曰：“元绪何得在此？”龟曰：“行不择日，今方见烹。虽然，尽南山之樵，不能溃我。”<br/><br/>　　§赋<br/><br/>　　【魏曹植《神龟赋》】龟号千岁。时有遗余龟者，数日而死，肌肉消尽，唯甲存焉。余感而赋之，曰：嘉四灵之建德，各潜位乎一方；苍龙虬于东岳，白虎啸于西岗；玄武集于塞门，朱雀栖于南乡。顺仁风以消息，应圣时而后翔。嗟神龟之奇物，体乾坤之自然；下夷方以则地，上规隆而法天；顺阴阳以呼吸，藏景曜于重泉。食飞尘以实气，饮不竭于朝露；步容趾以俯仰，时鸾回以鹤顾；忽万载而不恤，周无疆于太素。感白灵之翔翥，卒不免乎豫且；虽见珍于宗庙，离刳剥之重辜。欲愬怨于上帝，将等愧乎游鱼；惧沉泥之逢殆，赴芳莲以巢居；安玄云而好静，不汪翔而改度。昔严州之抗节，援斯灵而记喻。嗟禄运之屯蹇，发遇获于江滨；归笼槛以幽处，遭谆美之仁人。昼顾瞻而终日，夕抚顺以接晨；遘淫灾以陨越，命剿绝而不振。天道昧而未分，神明幽而难烛。黄氏没于空泽，松乔化于株木；蛇折鳞于平皋，龙蜕骨于深谷。亮物类之迁化，疑斯灵之解壳。<br/><br/>　　§诗<br/><br/>　　【北齐赵儒宗《咏龟诗》】有灵堪托梦，无心解自谋；不能蓍下伏，强从莲上游。负图非所翼，支床空见留；倘蒙一曳尾，当为屡回头。<br/><br/>　　§赞<br/><br/>　　【晋郭璞《尔雅·龟赞》】天生神物，十朋之龟。或游于火，或游于蓍。虽云类殊，象二一归。亹亹致用，极数尽几。<br/><br/>　<br/>●卷三十 虫部<br/><br/>　<br/><br/>　　○蝉第十二<br/><br/>　　§叙事<br/><br/>　　《尔雅》曰：蜩，螂蜩，螗蜩；〈虫札〉，蜻蜻；蠢，茅蜩；蝒，马蜩；蜺，寒蜩。(孙炎曰：螂，五色具；蜩，宫中小青蝉也，蝒蝘青口，蝉小者也。郭璞注云：蜩螂俗呼为胡蝉，江南谓之螗〈虫弟〉，如蝉而小，有文。江东呼蠢曰茅，蠢似蝉而小青。一曰马蝉，蝉中最大者。蜺，寒螀也，似蝉而小，青而赤。)扬雄《方言》曰：蛥蚗，齐谓之螇螰，楚谓之蛉蛄，秦谓之蛥蚗。自关而东谓之虭蟧，或谓之蝭蟧，或谓之蜓蚞。西楚与秦通名也。(江东呼为蝭蟧。)楚谓之蜩，宋卫之间谓之螗蜩，(今胡蝉也。)陈郑之间谓之螂蜩，秦晋之间谓之蝉，海岱之间谓之〈虫奇〉。其大者谓之蟧，或谓之蝒马；其小者谓之麦札。有文者谓之蜻蜻。其雌谓之疋，大而黑者谓之〈虫戋〉，黑而赤者谓之蜺蜩。蟧谓之茅蜩。〈虫应〉谓之寒蜩。寒蜩，暗蜩也。(此诸蝉名，通出《尔雅》，而多驳错，未可详据。)《说文》曰：蝉，膀鸣也。《礼记》曰：仲夏之月蝉始鸣，孟秋之月寒蝉鸣。徐广《车服杂注》曰：侍臣加貂蝉者，取其清高饮露而不食也。王充《论衡》曰：蛴螬化为腹育，腹育转为蝉。生两翼，不类蛴螬。《淮南子》曰：蝉无口而鸣，三十日而死。蝉，螟，胡蝉，蛁〈虫尞〉，茅蝉，凡五种也。<br/><br/>　　§事对<br/><br/>　　【饮露 聆风】徐广《车服杂注》曰：侍臣加貂蝉，取饮露而不食也。傅玄《蝉赋》曰：聆商风而和鸣。<br/><br/>　　【嘒庭 翔水】《董仲舒答问》曰：牛享问仲舒曰：“蝉名齐女，何故？”答曰：“昔齐王之后，怨王而死，尸变为蝉，登庭树嘒唳而鸣。王悔恨之，故曰齐女。”《文子》曰：飞鸟反乡，兔走归崛，狐死首邱，寒螀翔水，各依所生。蜺，寒蜩。郭璞注《尔雅》曰：蜺，寒螀也。<br/><br/>　　【噪柳 鸣榆】谢灵运《燕歌行》曰：孟冬初节寒气成，悲风入闺霜依庭；秋蝉噪柳燕辞楹，念君行役怨边庭。刘向《说苑》曰：吴王欲伐荆，舍人少孺子者，欲谏不敢，乃操弹于后园，露沾其衣，如是者三日。王曰：“子来，何若沾衣如此？”对曰：“园中有榆，其上有蝉，高居悲鸣饮露，不知螗螂在其后；螗螂委身曲斧，欲取其蝉，又不知黄雀在其后；黄雀延颈，欲啄螗螂，不知弹丸在其下。此二者，欲得其前而不顾其后患。”吴王曰：“善哉。”乃罢兵。<br/><br/>　　【五德 八名】陆云《寒蝉赋》曰：昔人称鸡有五德，而作者赋焉。至于寒蝉，才齐其美，而莫斯述。夫头上有緌，则其文也；含气饮露，则其清也；黍稷不享，则其廉也；处不巢居，则其俭也；应候守节，则其信也。《尔雅》曰：蜩，螂蜩，螗蜩，蚻蜻蜻，蠢茅蜩，蝒马蜩，蜺寒蜩，蜓蚞螇螰。李巡注曰：自蜩螗以下，皆分别五方之语，而名不同也。颜延之《寒蝉赋》曰：餐霞之气，神驭乎九仙；禀露之混，气精于八蝉。<br/><br/>　　§赋<br/><br/>　　【魏曹植《蝉赋》】惟夫蝉之清洁兮，潜厥类乎太阴；在炎阳之仲夏兮，始游豫乎芳林。实淡泊而寡欲兮，独怡乐而长吟；声嗷嗷而弥厉兮，似贞士而介心。内含和而弗食兮，与众物而无求；栖乔枝而仰首兮，嗽朝露之清流。隐柔桑之稠叶兮，快啁号以遁暑；苦黄雀之作害兮，患螗螂之劲斧。飘高翔而远托兮，毒蜘蛛之网罟；欲降身而卑窜兮，惧草虫之袭予。免众艰而弗获兮，遥迁集乎官宇；依名果之茂荫兮，托修干以静处。有翩翩之狡童兮，步容与于园囿；体离朱之脱视兮，姿才捷于猴猿。条罔叶而不挽兮，树无干而不缘；翳轻躯而奋迅兮，跪侧足以自闲。恐此身之惊骇兮，精曾睆而目连；怪柔竿之冉冉兮，运微粘而我缠。欲翻飞而逾滞兮，知性命之长捐。乱曰：诗叹鸣蜩，声嘒嘒兮；盛阳则生，太阴逝兮；皎皎贞素，侔夷惠兮；帝臣是戴，尚其洁兮。<br/><br/>　　【西晋傅玄《蝉赋》】美兹蝉之纯洁兮，禀阴阳之微灵；含精粹之贞气兮，体自然之妙形。潜玄昭于后土兮，虽在秽而逾馨；经青春而未育兮，当隆夏而化生。忽神蜕而灵变兮，奋轻翼之浮征；翳密叶之重荫兮，噪闲树之肃清。缘长枝而仰观兮，吸渥露之朝零；洎无为而自得兮，聆商风而和鸣。声嘒嘒以清和兮，遥自托乎兰林；台群吟以近唱兮，似箫管之余音；清激畅于遐迩兮，时感君之丹心。<br/><br/>　　【陈褚玠《风里蝉赋》】有秋风之来庭，于高柳之鸣蝉；或孤吟而暂断，乍乱响而还连。垂玄緌而嘶定，避黄雀而声迁；愁人兮易惊，静听兮伤情，听蝉兮靡倦，更相兮风生；终不校树兮寂寞，方复饮露兮光荣。<br/><br/>　　§诗<br/><br/>　　【唐太宗文皇帝《赋得弱柳鸣秋蝉诗》】散影玉阶柳，含翠隐鸣蝉；微形藏叶里，乱响生风前。<br/><br/>　　【梁褚云《赋得咏蝉诗》】避雀乔枝里，飞空华殿曲；天寒响屡嘶，日暮声逾速。繁吟如欲尽，长韵还相续；饮露非表清，轻身易知足。<br/><br/>　　【梁萧子范《后堂听蝉诗》】试逐微风远，聊随夏叶繁；轻飞避楚雀，饮露入吴园。流音绕丛藿，余响切高轩；借问边城客，伤情宁可言。<br/><br/>　　【后梁沈君攸《同陆廷尉惊早蝉诗》】日暮野风生，林蝉候节鸣；望枝疑数处，寻空定几声。地幽吟不断，叶动噪群惊；独有河阳令，偏嫌秋翅轻。<br/><br/>　　【陈张正见《赋得寒树晚蝉疏诗》】寒蝉噪杨柳，朔吹犯梧桐，叶迥飞难住，枝残影共空。声疏饮露后，唱绝断弦中；还因摇落处，寂寞尽秋风。<br/><br/>　　【又《秋蝉喝柳应衡阳王教诗》】秋雁写遥天，园柳集惊蝉；竞噪长枝里，争飞落木前。风高知响急，近树觉声连；长杨流喝尽，讵识蔡邕弦。<br/><br/>　　【陈刘删《咏蝉诗》】声流上林苑，影入侍臣冠；得饮玄天露，何辞高柳寒。<br/><br/>　　【虞世南《秋蝉诗》】垂緌饮清露，流响出疏桐；居高声自远，非是籍秋风。<br/><br/>　　【李百药《咏蝉诗》】清心自饮露，哀响乍吟风；未上华冠侧，先惊翳叶中。<br/><br/>　　【隋颜之推《听鸣蝉诗》】听秋蝉，秋蝉悲，非一处。细柳高飞夕，长杨明白曙；历乱起秋声，参差搅人虑。单吟如转箫，群噪学调笙；乍飘流曼响，多含断绝声。垂阴自有乐，饮露独为清；短緌何足贵，薄羽不羞轻。螗螂翳下偏难见，翡翠竿头绝易惊；容止由来桂林苑，无事淹留南斗城。城中帝皇里，金张及许史；权势热如汤，意气喧城市。剑影奔星落，马色浮云起；鼎俎陈龙凤，金石谐宫征。关中满季心，关西饶孔子；讵用虞公立国臣，谁爱韩王游说士。红颜宿昔同春花，素鬓俄顷变秋华。中肠自有极，那堪教作转轮车。<br/><br/>　　○蝶第十三<br/><br/>　　§叙事<br/><br/>　　崔豹《古今注》曰：蛱蝶，一名野蛾，一名风蝶。江东谓之橽木，色白背青者是也。其有大如蝙蝠者，或黑色，或青斑，名曰凤子。一名凤车，一名鬼车。生江南橘树间。《搜神记》曰：朽苇为蛩，麦为蝴蝶。《列子》曰：陵舄得郁楼则为乌足，(此含而相生也。)其叶为蝴蝶。<br/><br/>　　§事对<br/><br/>　　【入梦 戏园】《庄子》曰：昔者庄周梦为蝴蝶，栩栩然蝴蝶，自逾适志与，不知周也。俄然觉，则蘧蘧然周也。不知周之梦为蝴蝶，与蝴蝶之梦为周欤。《古乐府》歌词：蛱蝶行，蝶游蝶遨戏东园；奈何卒逢三月养子燕，接我苜蓿间。<br/><br/>　　§诗<br/><br/>　　【梁简文帝《咏蝶诗》】空园暮烟起，逍遥独未归；翠鬛藏高柳，红莲拂水衣。复此从风蝶，双双花上飞；寄语相知者，同心终莫违。<br/><br/>　　【梁刘孝绰《咏素蝶诗》】随蜂绕绿蕙，避雀隐青薇；映日忽争起，因风乍共归。出没花中见，参差叶际飞；芳华幸勿谢，嘉树欲相依。<br/><br/>　　【梁徐昉《赋得蝶依草应令诗》】秋园花落尽，芳菊数来归；那知不梦作，眠觉也恒飞。<br/><br/>　　○萤第十四<br/><br/>　　§叙事<br/><br/>　　《尔雅》曰：萤火，即炤也。《广雅》曰：景天，萤火磷也。《礼记》曰：季夏之月，腐草为萤。《大戴礼·夏小正》曰：丹鸟羞白鸟，丹鸟也者，谓丹良也，白鸟也者，谓蚊也。其谓之鸟者，重其养也，凡有翼者为鸟。差也者，进也，不尽食也。崔豹《古今注》曰：萤火一名晖夜，一名景天，一名熠耀，一名磷，一名丹良，一名丹鸟，一名夜光，一名宵烛。腐草为之，食蚊蚋也。<br/><br/>　　§事对<br/><br/>　　【羞鸟 却马】《大戴礼》曰：丹鸟羞白鸟。《淮南万毕术》曰：萤火却马。注云：取萤火裹以羊皮，置土中，马见之鸣，却不敢行。<br/><br/>　　【化草 流金】《易通·卦验》曰：立秋腐草化为萤。潘岳《萤赋》曰：熠熠荧荧，若丹英之照葩；飘飘颎颎，若流金之在沙。<br/><br/>　　【景天 晖夜】并见叙事。<br/><br/>　　§赋<br/><br/>　　【西晋傅咸《萤火赋》】潜空馆之寂寂兮，意遥遥而靡宁；夜耿耿而不寐兮，忧悄悄而多伤。哀斯火之烟灭兮，近腐草而化生；感诗人之悠怀兮，览熠耀于前庭。不以姿质之鄙薄兮，欲增辉乎泰清；虽无补于日月兮，期自照于陋形。当朝阳于戢景兮，必宵昧而是征；进不竞于天光兮，退在晦而能明。谅有似于贤臣兮，于疏外而尽诚；盖物小而论大兮，固作者之所旌。假乃光而尔炽兮，庶有表乎忠贞。<br/><br/>　　【西晋潘岳《萤火赋》】翔太阴之玄昧，抱夜光以清游，颎若飞电之霄逝，嘒似移星之云流。动集阳晖，灼如隋珠；熠熠荧荧，若丹英之照葩。飘飘颎颎，若流金之在沙。载飞载止，光色孔嘉；无声无臭，明影畅遐。〈口舀〉朝露于旷野，庇一叶之垂柯；无干欲于万物，岂顾恤于网罗。至夫重阴之夕，风雨晦冥；万物眩惑，翩翩独征。奇姿燎朗，在阴益荣，犹贤哲之处时，时昏昧而道明。若兰香之在幽，越群臭而弥馨，随阴阳以飘摇，非饮食之是营。问螽斯之无忌，希夷惠之清贞；羡微虫之琦玮，援彩笔以为铭。<br/><br/>　　【梁萧和《萤火赋》】聊披书以娱性，悦草萤之夜翔；乍依栏而回亮，或傍牖而舒光。忽翔飞而暂隐，时凌空而更扬；竹依窗而度影，兰因风而送香。此时逸趣方遒，良夜淹留；眺姮娥之澄景，观熠耀之群游；类干沙之火飞，若清汉之星流。入玄夜而光净，出明灯而色幽；时临池而泛影，与列宿而俱浮；觉更筹之稍竭，见微光之渐收。尔其斜月西倾，独照蓬楹；瞩曙河之低汉，闻伺潮之远声；望落星之掩色，见晨禽之晓征。悲扶桑之吐曜，翳微躯而不明；写余襟其未尽，聊染翰以书情。<br/><br/>　　§诗<br/><br/>　　【梁简文帝《咏萤火诗》】本将秋草并，今与夕风轻；腾空类星陨，拂树若花生。屏疑神火明，帘似夜珠明；逢君拾光彩，不怯此身轻。<br/><br/>　　【梁纪少瑜《咏月中飞萤诗》】远度时依幕，斜来如畏窗；向月光还尽，临池影更双。<br/><br/>　　【梁沈旋《咏萤火诗》】火申变腐草，明灭靡恒调；雨坠弗亏光，阳升反夺照。泊树类奔星，集草疑余燎；望之如可灼，揽之徒有耀。<br/><br/>　　【陈杨缙《照帙秋萤诗》】秋窗余照尽，入暗早萤来；忽聚还同色，恒然讵落灰。飞影黄金散，依帷缥帙开；含明终不息，夜月空徘徊。<br/><br/>　　【虞世南《咏萤诗》】的历流光小，飘摇弱翅轻；恐畏无人识，独自暗中明。<br/><br/>　　【李百药《咏萤诗》】窗里怜灯暗，阶前畏月明；不辞逢露湿，祗为重宵行。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9602.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-chapter-998.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

