<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第五_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第五全文,韦昭作品" />
<meta name="description" content="国语注原文阅读,国语卷第五全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5279.html";
var nextpage="novel-read-353-5281.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第五</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5279.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第五</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:02:20<span class="divide">|</span></p>
<div class="page-body">
<div class="page-content">
<p>鲁语下<br/><br/>　　１　叔孙穆子聘于晋〔一〕，晋悼公飨之〔二〕，乐及鹿鸣之三，而后拜乐三〔三〕。晋侯使行人问焉〔四〕，曰：「子以君命镇抚弊邑〔五〕，不腆先君之礼，以辱从者〔六〕，不腆之乐以节之〔七〕。吾子舍其大而加礼于其细，敢问何礼也〔八〕？」<br/><br/>　　〔一〕　穆子，鲁卿，叔孙得臣之子豹也。<br/><br/>　　〔二〕　以飨礼见也。<br/><br/>　　〔三〕　及，至也。悼公先为穆子作肆夏、文王各三篇而不拜，至鹿鸣之三篇，乃后拜乐三也。<br/><br/>　　〔四〕　行人，官名，掌宾客之礼。传曰：「韩献子使行人子员问焉。」<br/><br/>　　〔五〕　镇，重也。抚，安也。<br/><br/>　　〔六〕　腆，厚也。称从者，谦也。<br/><br/>　　〔七〕　以乐节之也。　案：「之」，公序本作「礼」。<br/><br/>　　〔八〕　大，谓肆夏、文王也。细，谓鹿鸣也。<br/><br/>　　对曰：「寡君使豹来继先君之好，君以诸侯之故，贶使臣以大礼〔一〕。夫先乐金奏肆夏樊、遏、渠，天子所以飨元侯也〔二〕；夫歌文王、大明、绵，则两君相见之乐也〔三〕。皆昭令德以合好也，皆非使臣之所敢闻也。臣以为肄业及之，故不敢拜〔四〕。今伶箫咏歌及鹿鸣之三〔五〕，君之所以贶使臣，臣敢不拜贶〔六〕。夫鹿鸣，君之所以嘉先君之好也，敢不拜嘉〔七〕。四牡，君之所以章使臣之勤也，敢不拜章〔八〕。皇皇者华，君教使臣曰『每怀靡及〔九〕』，诹、谋、度、询，必咨于周。敢不拜教〔一０〕。臣闻之曰：『<br/><br/>　　怀和为每怀〔一一〕，咨才为诹〔一二〕，咨事为谋〔一三〕，咨义为度〔一四〕，咨亲为询〔一五〕，忠信为周〔一六〕。』君贶使臣以大礼，重之以六德敢不重拜〔一七〕。」<br/><br/>　　〔一〕　贶，赐也。<br/><br/>　　〔二〕　金奏，以锺奏乐也。肆夏一名樊，韶夏一名遏，纳夏一名渠，此三夏曲也。礼有九夏。周礼：「锺师掌以锺鼓奏九夏。」元侯，牧伯也。郑后司农云：「九夏皆篇名，颂之类也，载在乐章，乐崩亦从而亡，是以颂不能具也。」<br/><br/>　　〔三〕　文王、大明、绵，大雅之首，文王之三也。三篇皆美文王、武王有圣德，天所辅祚，其徵应符验著见于天，乃天命非人力也。周公欲昭先王之德于天下，故两君相见，得以为乐也。<br/><br/>　　〔四〕　肄，习也。以为乐人自习修其业而及之，故不敢拜。<br/><br/>　　〔五〕　伶，伶人，乐官也。箫，乐器，编管为之。言乐人以箫作此三篇之声，与歌者相应也。诗云：「箫管备举。」<br/><br/>　　〔六〕　贶，赐也。<br/><br/>　　〔七〕　嘉，善也。鹿鸣曰：「我有嘉宾，德音孔昭。」是为嘉善先君之好也。<br/><br/>　　〔八〕　四牡，君劳使臣之乐也。章，著也。言臣奉命劳勤于外，述叙其情以歌乐之，所以著其勤劳也。<br/><br/>　　〔九〕　皇皇者华，君遣使臣之乐也。皇皇，犹煌煌也。怀私为每怀。靡，无也。言臣奉使当荣显于君，如华之色煌煌然。既受命，当思在公，每人人怀其私，于事将无所及也。　案：「荣显于君」，「于」，公序本作「其」。<br/><br/>　　〔一０〕此六者，皆君之所以教臣也。访问于善为咨，忠信为周。言诹、谋、度、询，必当谘之于忠信之人也。<br/><br/>　　〔一一〕郑后司农云：「『和』当为『私』。」<br/><br/>　　〔一二〕「才」，当为「事」。传曰：「咨事为诹。」<br/><br/>　　〔一三〕事，当为「难」。传曰：「咨难为谋。」<br/><br/>　　〔一四〕咨礼义为度。度，亦谋也。<br/><br/>　　〔一五〕询亲戚之谋也。<br/><br/>　　〔一六〕言当谘之于忠信之人。诗云：「周爰谘谋。」<br/><br/>　　〔一七〕六德，谓诹也、谋也、度也、询也、咨也、周也。<br/><br/>　　２　季武子为三军〔一〕，叔孙穆子曰：「不可。天子作师，公帅之，以征不德〔二〕。元侯作师，卿帅之，以承天子〔三〕。诸侯有卿无军，帅教卫以赞元侯〔四〕。自伯、子、男有大夫无卿〔五〕，帅赋以从诸侯〔六〕。是以上能征下，下无姦慝〔七〕。今我小侯也〔八〕，处大国之间〔九〕，缮贡赋以共从者，犹惧有讨〔一０〕。若为元侯之所〔一一〕，以怒大国，无乃不可乎？」弗从。遂作中军〔一二〕。自是齐、楚代讨于鲁〔一三〕，襄、昭皆如楚〔一四〕。<br/><br/>　　〔一〕　为，作也。武子，鲁卿，季文子之子季孙夙也。周礼：「天子六军，诸侯大国三军。」鲁，伯禽之封，旧有三军，其后削弱，二军而已。武子欲专公室，故益中军以为三，三家各征其一。事在鲁襄十一年。<br/><br/>　　〔二〕　师，谓六军之众也。公，谓诸侯为王卿士者也。周礼：「军将皆命卿。」诗云：「周公东征。」周公时为二伯而东征，则亦上公为元帅也。<br/><br/>　　〔三〕　元侯，大国之君。师，三军之众也。大国三卿皆命于天子。承天子，谓从王师征不义也。孔子曰：「天下有道，则礼乐、征伐自天子出。」<br/><br/>　　〔四〕　诸侯，谓次国之君。有卿，有命卿也，二卿命于天子，一卿命于其君。无军，无三军也。若元侯有事，则令卿帅其所教武卫之士，以佐元侯。礼所谓「次国二军，小国一军」，谓以赋出军从征伐也。赞，佐也。<br/><br/>　　〔五〕　无卿，无命卿也。王制曰「小国二卿，皆命于其君」也。<br/><br/>　　〔六〕　赋，国中出兵车、甲士，以从大国诸侯也。<br/><br/>　　〔七〕　征，正也。慝，恶也。<br/><br/>　　〔八〕　言小侯者，削弱之日久也。<br/><br/>　　〔九〕　大国，齐、楚也。<br/><br/>　　〔一０〕犹惧以不给见诛讨也。<br/><br/>　　〔一一〕之所，谓作三军，元侯所为也。<br/><br/>　　〔一二〕言中者，明已有上下军也。<br/><br/>　　〔一三〕代，更也。<br/><br/>　　〔一四〕襄，襄公也。昭，昭公也。如楚，朝事楚也。事在襄二十九年、昭七年。<br/><br/>　　３　诸侯伐秦，及泾莫济〔一〕。晋叔向见叔孙穆子曰：「诸侯谓秦不恭而讨之，及泾而止，于秦何益〔二〕？」穆子曰：「豹之业，及匏有苦叶矣，不知其他〔三〕。」叔向退，召舟虞与司马〔四〕，曰：「夫苦匏不材于人，共济而已〔五〕。鲁叔孙赋匏有苦叶，必将涉矣〔六〕。具舟除隧，不共有法〔七〕。」是行也，鲁人以莒人先济，诸侯从之〔八〕。<br/><br/>　　〔一〕　及，至也。泾，水名也。济，度也。鲁襄十一年，晋悼公伐郑，秦人伐晋以救郑。十四年，晋使六卿帅诸侯之大夫伐秦，至泾水，无肯先渡者。<br/><br/>　　〔二〕　何益于伐秦之事也。<br/><br/>　　〔三〕　业，事也。匏有苦叶，诗邶风篇名也，其诗曰：「匏有苦叶，济有深涉。深则厉，浅则揭。」言其必济，不知其他也。<br/><br/>　　〔四〕　舟虞，掌舟。司马，掌兵。<br/><br/>　　〔五〕　材，若裁也。不裁于人，言不可食也。共济而已，佩匏可以渡水也。<br/><br/>　　〔六〕　诗以言志也。<br/><br/>　　〔七〕　隧，道也。共，具也。舟虞具舟，司马除道。法，刑也。<br/><br/>　　〔八〕　诸侯，诸侯之大夫也。以，用也。能东西之曰以。<br/><br/>　　４　襄公如楚，及汉，闻康王卒，欲还〔一〕。叔仲昭伯曰：「君之来也，非为一人也〔二〕，为其名与其众也〔三〕。今王死，其名未改，其众未败，何为还？」诸大夫皆欲还。子服惠伯曰：「不知所为，姑从君乎〔四〕！」叔仲曰：「子之来也，非欲安身也，为国家之利也，故不惮勤远而听于楚〔五〕；非义楚也，畏其名与众也〔六〕。夫义人者，固庆其喜而弔其忧，况畏而服焉〔七〕？闻畏而往，闻丧而还，苟芈姓实嗣，其谁代之任丧〔八〕？王太子又长矣，执政未改〔九〕，予为先君来，死而去之，其谁曰不如先君〔一０〕？将为丧举，闻丧而还，其谁曰非侮也〔一一〕？事其君而任其政，其谁由己贰〔一二〕？求说其侮，而亟于前之人，其雠不滋大乎〔一三〕？说侮不懦，执政不贰，帅大雠以惮小国，其谁云待之〔一四〕？若从君而走患，则不如违君以避难〔一五〕。且夫君子计成而后行，二三子计乎？有御楚之术而有守国之备，则可也〔一六〕；若未有，不如往也。」乃遂行。<br/><br/>　　〔一〕　襄公，鲁成公之子襄公午也。如楚者，以宋之盟朝于楚也。汉，水名。康王，楚恭王之子康王昭也。<br/><br/>　　〔二〕　叔仲昭伯，鲁大夫，叔仲惠伯之孙叔仲带也。一人，谓康王也。<br/><br/>　　〔三〕　名，谓为大国有盟主之名也。众，略地多、兵甲众也。<br/><br/>　　〔四〕　惠伯，鲁大夫，仲孙他之子子服椒也。姑，且也。<br/><br/>　　〔五〕　惮，难也。<br/><br/>　　〔六〕　义楚，非以楚有义而往也。　案：「义楚」上疑脱「非」字。<br/><br/>　　〔七〕　庆，犹贺也。喜，犹福也。<br/><br/>　　〔八〕　芈，楚姓也。嗣，嗣世也。任，当也。谁当代之当丧为主者乎？言必自当之，故不可不往弔也。<br/><br/>　　〔九〕　执政，令尹、司马也。改，易也。<br/><br/>　　〔一０〕言我为楚先君故来，闻死而去之，后嗣臣子谁肯自谓我德不如先君者也。<br/><br/>　　〔一一〕举，动也。如在国闻楚有丧，将为之举动而往，况已至汉，闻丧而还，其谁言鲁不轻侮也？<br/><br/>　　〔一二〕任，当也。由，从也。言楚臣方事其君，当其政，其谁肯从己时而使诸侯有携贰者也。<br/><br/>　　〔一三〕说，犹除也。滋，益也。亟，疾也。言楚君臣求除其轻侮己者，将急疾于前之人，此雠不益大乎。<br/><br/>　　〔一四〕懦，弱也。惮，难也。言楚人欲除其侮慢之耻，不懦弱，其执政之臣无二心。以楚大雠，为鲁作难，其谁能待之？待，犹御也。<br/><br/>　　〔一五〕走，之也。<br/><br/>　　〔一六〕可，可还也。<br/><br/>　　反，及方城，闻季武子袭卞〔一〕，公欲还，出楚师以伐鲁〔二〕。荣成伯曰：「不可〔三〕。君之于臣，其威大矣。不能令于国，而恃诸侯，诸侯其谁暱之〔四〕？若得楚师以伐鲁，鲁既不违夙之取卞也，必用命焉，守必固矣〔五〕。若楚之克鲁〔六〕，诸姬不获闚焉，而况君乎？彼无亦置其同类以服东夷，而大攘诸夏，将天下是王，而何德于君，其予君也〔七〕？若不克鲁，君以蛮、夷伐之，而又求入焉，必不获矣。不如予之〔八〕。夙之事君也，不敢不悛〔九〕。醉而怒，醒而喜，庸何伤〔一０〕？君其入也！」乃归。<br/><br/>　　〔一〕　方城，楚北山也。卞，鲁邑也，季武子袭之以自予也。<br/><br/>　　〔二〕　伐季氏也。言鲁者，季氏专鲁国也。<br/><br/>　　〔三〕　成伯，鲁大夫，声伯之子也，名栾。<br/><br/>　　〔四〕　暱，亲也。<br/><br/>　　〔五〕　夙，武子名也。言夙取卞时，鲁人不违而从之，是为听用其命，必同心而守，故言「固矣」。<br/><br/>　　〔六〕　克，胜也。<br/><br/>　　〔七〕　无亦，亦也。同类，同姓也。攘，却也。言楚亦将自置其同姓于鲁以取天下，不与君也。<br/><br/>　　〔八〕　予之，以卞予武子也。<br/><br/>　　〔九〕　悛，改也。<br/><br/>　　〔一０〕庸，用也。言公欲伐鲁，若人醉而怒；今止者，醒而喜，用何伤乎。<br/><br/>　　５　襄公在楚，季武子取卞，使季冶逆〔一〕，追而予之玺书〔二〕，以告曰：「卞人将畔，臣讨之，既得之矣〔三〕。」公未言，荣成子曰〔四〕：「子股肱鲁国，社稷之事，子实制之。唯子所利，何必卞〔五〕？卞有罪而子征之，子之隶也，又何谒焉〔六〕？」子冶归，致禄而不出〔七〕，曰：「使予欺君，谓予能也〔八〕。能而欺其君，敢享其禄而立其朝乎〔九〕？」<br/><br/>　　〔一〕　季冶，鲁大夫，季氏之族子冶也。逆，迎也。<br/><br/>　　〔二〕　玺，印也。古者，大夫之印亦称玺。玺书，印封书也。<br/><br/>　　〔三〕　此玺书之辞也。<br/><br/>　　〔四〕　恐公怒，故先言也。<br/><br/>　　〔五〕　利，犹便也。<br/><br/>　　〔六〕　隶，役也。谒，告也。<br/><br/>　　〔七〕　致，归也。归禄，还采邑也。传曰「公冶致其邑」也。<br/><br/>　　〔八〕　欺，谓玺书言卞人将畔也。能，贤能也。<br/><br/>　　〔九〕　享，食也。<br/><br/>　　６　虢之会〔一〕，楚公子围二人执戈先焉〔二〕。蔡公孙归生与郑罕虎见叔孙穆子〔三〕，穆子曰：「楚公子甚美，不大夫矣〔四〕，抑君也〔五〕。」郑子皮曰：「有执戈之前，吾惑之〔六〕。」蔡子家曰：「楚，大国也；公子围，其令尹也。有执戈之前，不亦可乎？」穆子曰：「不然。天子有虎贲，习武训也〔七〕；诸侯有旅贲，御灾害也〔八〕；大夫有贰车，备承事也〔九〕；士有陪乘，告奔走也〔一０〕。今大夫而设诸侯之服，有其心矣〔一一〕。若无其心，而敢设服以见诸侯之大夫乎？将不入矣〔一二〕。夫服，心之文也。〔一三〕如龟焉，灼其中，必文于外。若楚公子不为君，必死，不合诸侯矣〔一四〕。」公子围反，杀郏敖而代之〔一五〕。<br/><br/>　　〔一〕　诸侯之大夫寻宋之盟也。在鲁昭元年。<br/><br/>　　〔二〕　楚公子围，恭王之庶子灵王熊虔也，时为令尹。先，谓使二人执戈在前导也。<br/><br/>　　〔三〕　归生，蔡大师子朝之子子家也。罕虎，郑大夫，子罕之孙、子展之子子皮也。穆子，鲁卿叔孙豹也。<br/><br/>　　〔四〕　美，谓服饰盛也。<br/><br/>　　〔五〕　似君也。<br/><br/>　　〔六〕　惑，疑怪也。<br/><br/>　　〔七〕　训，教也。虎贲，掌先后王而趋以卒伍，舍则守王闲，王在国则守宫门，所以习武教也。<br/><br/>　　〔八〕　御，禁也。旅贲，掌执戈盾夹车而趋，车止则持轮，所以备非常、禁灾害也。<br/><br/>　　〔九〕　贰，副也。承，奉也。事，使也。<br/><br/>　　〔一０〕陪，犹重也。奔走，使令也。<br/><br/>　　〔一一〕有篡国心也。<br/><br/>　　〔一二〕若不见讨，必为篡，不复入为大夫也。<br/><br/>　　〔一三〕言心所好，身必服之。<br/><br/>　　〔一四〕不复为大夫以会诸侯也。<br/><br/>　　〔一五〕郏敖，楚康王之子麇。麇有疾，围缢而杀之，葬之于郏，诸侯谓之郏敖。　案：公序本无「诸侯」二字。<br/><br/>　　７　虢之会，诸侯之大夫寻盟未退〔一〕。季武子伐莒取郓〔二〕，莒人告于会，楚人将以叔孙穆子为戮〔三〕。晋乐王鲋求货于穆子〔四〕，曰：「吾为子请于楚。」穆子不予。梁其踁谓穆子曰：「有货，以卫身也。出货而可以免，子何爱焉〔五〕？」穆子曰：「非女所知也。承君命以会大事〔六〕，而国有罪，我以货私免，是我会吾私也。苟如是，则又可以出货而成私欲乎〔七〕？虽可以免，吾其若诸侯之事何？夫必将或循之，曰：『诸侯之卿有然者故也〔八〕。』则我求安身而为诸侯法矣〔九〕。君子是以患作〔一０〕。作而不衷，将或道之〔一一〕，是昭其不衷也。余非爱货，恶不衷也〔一二〕。且罪非我之由〔一三〕，为戮何害〔一四〕？」楚人乃赦之。<br/><br/>　　〔一〕　寻宋之盟也。<br/><br/>　　〔二〕　郓，莒邑也。<br/><br/>　　〔三〕　楚人，令尹围也。以鲁背盟取郓，故欲戮之。<br/><br/>　　〔四〕　乐王鲋，晋大夫乐桓子也。<br/><br/>　　〔五〕　梁其踁，穆子家臣也。卫，营也。<br/><br/>　　〔六〕　大事，盟也。<br/><br/>　　〔七〕　苟，诚也。诚复有如此事者，即当复以财货求免而成私欲。私欲成，则公义废也。<br/><br/>　　〔八〕　必将有循傚我者，言诸侯之卿尝有以货私免者也。<br/><br/>　　〔九〕　货免之法也。<br/><br/>　　〔一０〕患作，患所作不得衷，以乱事也。<br/><br/>　　〔一一〕衷，中也。<br/><br/>　　〔一二〕欲杀身以成义，不欲求生以害道也。<br/><br/>　　〔一三〕由武子也。<br/><br/>　　〔一四〕何害于义也。<br/><br/>　　穆子归，武子劳之，日中不出〔一〕。其人曰：「可以出矣〔二〕。」穆子曰：「吾不难为戮，养吾栋也〔三〕。夫栋折而榱崩。吾惧压焉〔四〕。故曰虽死于外，而庇宗于内，可也〔五〕。今既免大耻，而不忍小忿，可以为能乎？」乃出见之。<br/><br/>　　〔一〕　日中，旦至日中也。穆子怨其背盟伐莒，故不出见之也。<br/><br/>　　〔二〕　其人，穆子家臣曾阜也。<br/><br/>　　〔三〕　武子，政卿也，是为国栋。言己为戮，鲁诛尽矣，故曰「养吾栋」也。<br/><br/>　　〔四〕　压，笮也。言季氏亡，则叔孙氏亦必亡也。<br/><br/>　　〔五〕　庇，覆也。<br/><br/>　　８　平丘之会，晋昭公使叔向辞昭公，弗与盟〔一〕。子服惠伯曰：「晋信蛮、夷而弃兄弟〔二〕，其执政贰也〔三〕。贰心〔四〕必失诸侯，岂唯鲁然〔五〕？夫失其政者，必毒于人，鲁惧及焉〔六〕，不可以不恭。必使上卿从之〔七〕。」季平子曰：「然则意如乎！〔八〕若我往，晋必患我，谁为之贰〔九〕？」子服惠伯曰：「椒既言之矣，敢逃难乎？椒请从〔一０〕。」<br/><br/>　　〔一〕　晋昭公，晋平公之子昭公夷也。鲁昭十年，季平子伐莒取郠，莒人塑之于晋。昭十三年，晋将讨鲁，会于平丘，使叔向辞鲁昭公，不与之盟也。<br/><br/>　　〔二〕　蛮、夷，莒人；兄弟，鲁也。<br/><br/>　　〔三〕　执政之臣有二心于莒而助之也。<br/><br/>　　〔四〕　案：「心」，公序本无。<br/><br/>　　〔五〕　言不独失鲁也。<br/><br/>　　〔六〕　必加毒于人也。<br/><br/>　　〔七〕　从至晋谢也。<br/><br/>　　〔八〕　平子，季武子之孙、悼子之子意如也，时为上卿。<br/><br/>　　〔九〕　患，谓见执。若，如也。贰，副也。<br/><br/>　　〔一０〕椒，惠伯名也。<br/><br/>　　晋人执平子。子服惠伯见韩宣子〔一〕曰：「夫盟，信之要也。〔二〕晋为盟主，是主信也。若盟而弃鲁侯，信抑阙矣〔三〕。昔栾氏之乱，齐人閒晋之祸，伐取朝歌〔四〕。我先君襄公不敢宁处，使叔孙豹悉帅敝赋〔五〕，踦跂毕行，无有处人〔六〕，以从军吏，次于雍渝〔七〕，与邯郸胜击齐之左〔八〕，椅止晏莱焉〔九〕，齐师退而后敢还。非以求远也〔一０〕，以鲁之密迩于齐，而又小国也；〔一一〕齐朝驾则夕极于鲁国〔一二〕，不敢惮其患，而与晋共其忧，亦曰：『庶几有益于鲁国乎〔一三〕！』今信蛮、夷而弃之，夫诸侯之勉于君者，将安劝矣？若弃鲁而苟固诸侯，群臣敢惮戮乎？诸侯之事晋者，鲁为勉矣。若以蛮、夷之故弃之，其无乃得蛮、夷而失诸侯之信乎？子计其利者，小国共命〔一四〕。」宣子说，乃归平子。<br/><br/>　　〔一〕　宣子，晋政卿，韩献子之子起也。<br/><br/>　　〔二〕　要，犹结也。<br/><br/>　　〔三〕　阙，缺也。<br/><br/>　　〔四〕　閒，候也。栾氏，晋大夫栾盈也，获罪奔楚，自楚奔齐。鲁襄二十三年，齐庄公纳盈，不克。秋，伐晋，取朝歌。朝歌，晋邑也。<br/><br/>　　〔五〕　赋，兵也。<br/><br/>　　〔六〕　踦跂，跘蹇也。<br/><br/>　　〔七〕　次，舍也。雍渝，晋地也。<br/><br/>　　〔八〕　邯郸胜，晋大夫，赵旃之子须子胜也，食采邯郸。左，左军也。<br/><br/>　　〔九〕　从后曰椅。止，获也。晏莱，齐大夫也。<br/><br/>　　〔一０〕非以求远功也。<br/><br/>　　〔一一〕密，比也。迩，近也。<br/><br/>　　〔一二〕极，至也。<br/><br/>　　〔一三〕益，谓得晋之力助也。<br/><br/>　　〔一四〕共，敬从也。<br/><br/>　　９　季桓子穿井，获如〔一〕土缶，其中有羊焉〔二〕。使问之仲尼曰：「吾穿井而获狗，何也〔三〕？」对曰：「以丘之所闻，羊也。丘闻之：木石之怪曰夔、蝄蜽〔四〕，水之怪曰龙、罔象，土之怪曰羵羊〔五〕。」<br/><br/>　　〔一〕　案攷异卷二：「『如』字疑涉注文而衍。」<br/><br/>　　〔二〕　桓子，鲁政卿，季平子之子斯也。或云：得土如瓦缶，中有土羊。昭谓：羊，生羊也，故谓之怪也。<br/><br/>　　〔三〕　获羊而言狗者，以孔子博物，测之也。<br/><br/>　　〔四〕　木石，谓山也。或云：「夔，一足，起人谓之山缫，音『骚』，或作『〈犭喿〉』，富阳有之，人面猴身，能言。或云『独足』也。」蝄蜽，山精，傚人声而迷惑人也。<br/><br/>　　〔五〕　龙，神兽也。非常见，故曰怪。或曰：「罔象食人，一名沐肿。」唐云：「羵羊，雌雄不成者也。」案：「羵羊」，公序本作「<br/><br/>　　坟羊」。<br/><br/>　　１０季康子问于公父文伯之母〔一〕曰：「主亦有以语肥也〔二〕。」对曰：「吾能老而已，何以语子。」康子曰：「虽然，肥愿有闻于主〔三〕。」对曰：「吾闻之先姑〔四〕曰：『君子能劳，后世有继〔五〕。』」子夏闻之，曰：「善哉！商闻之曰：『古之嫁者，不及舅、姑，谓之不幸。』夫妇，学于舅、姑者也。」<br/><br/>　　〔一〕　康子，鲁政卿，季悼子曾孙、桓子之子季孙肥也。文伯，鲁大夫，季悼子之孙、公父穆伯之子公父歜也。母，穆伯之妻敬姜也。<br/><br/>　　〔二〕　大夫称主，妻亦如之。语，教戒之也。<br/><br/>　　〔三〕　觊得一言可行者也。<br/><br/>　　〔四〕　夫之母曰姑，殁曰先姑。<br/><br/>　　〔五〕　能劳，能自卑劳，贵而不骄也。有继，子孙不废也。<br/><br/>　　１１公父文伯饮南宫敬叔酒〔一〕，以露睹父为客〔二〕。羞鳖焉，小〔三〕。睹父怒〔四〕，相延食鳖〔五〕，辞曰：「将使鳖长而后食之。」遂出〔六〕。文伯之母闻之，怒曰：「吾闻之先子〔七〕曰：『祭养尸，飨养上宾〔八〕。』鳖于何有〔九〕？而使夫人怒也！」遂逐之。五日，鲁大夫辞而复之〔一０〕。<br/><br/>　　〔一〕　敬叔，鲁大夫，孟僖子之子、懿子之弟南宫说也。<br/><br/>　　〔二〕　睹父，鲁大夫也。客，上客也。礼：饮，尊一人以为客也。<br/><br/>　　〔三〕　羞，进也。<br/><br/>　　〔四〕　怒鳖小也。<br/><br/>　　〔五〕　延，进也。众宾相进以食鳖也。<br/><br/>　　〔六〕　此睹父辞也。<br/><br/>　　〔七〕　先子，先舅季悼子也。<br/><br/>　　〔八〕　言祭祀之礼，尊养尸；飨宴之礼，养上宾也。<br/><br/>　　〔九〕　于何有，犹何礼有鳖也。　案：「犹何礼有鳖」，札记据段玉裁说当作「犹何有于鳖」。<br/><br/>　　〔一０〕辞，请也。<br/><br/>　　１２公父文伯之母如季氏〔一〕，康子在其朝〔二〕，与之言，弗应，从之及寝门，弗进而入〔三〕。康子辞于朝而入见〔四〕，曰：「肥也不得闻命，无乃罪乎〔五〕？」曰：「子弗闻乎？天子及诸侯合民事于外朝〔六〕，合神事于内朝〔七〕；自卿以下，合官职于外朝〔八〕，合家事于内朝〔九〕；寝门之内，妇人治其业焉。上下同之〔一０〕。夫外朝，子将业君之官职焉；内朝，子将庀季氏之政焉〔一一〕，皆非吾所敢言也。」<br/><br/>　　〔一〕　如，之也。<br/><br/>　　〔二〕　自其外朝也。　案：「外」，攷异卷二：「当是『内』字之误。」<br/><br/>　　〔三〕　入康子之家也。<br/><br/>　　〔四〕　辞其家臣，入见敬姜也。<br/><br/>　　〔五〕　得无有罪也。<br/><br/>　　〔六〕　言与百官考合民事于外朝也。<br/><br/>　　〔七〕　神事，祭祀也。内朝，在路门内也。<br/><br/>　　〔八〕　外朝，君之公朝也。<br/><br/>　　〔九〕　家，大夫。内朝，家朝也。<br/><br/>　　〔一０〕寝门，正室之门也。上下，天子已下也。<br/><br/>　　〔一一〕庀，治也。<br/><br/>　　１３公父文伯退朝，朝其母，其母方绩。文伯曰：「以歜之家而主犹绩〔一〕，惧忏季孙之怒也〔二〕，其以歜为不能事主乎！」<br/><br/>　　〔一〕　言家有宠，不当绩也。<br/><br/>　　〔二〕　季孙，康子也。位尊，又为大宗也。<br/><br/>　　其母歎曰：「鲁其亡乎！使童子备官而未之闻耶〔一〕？居，吾语女〔二〕。昔圣王之处民也，择瘠土而处之〔三〕，劳其民而用之，故长王天下〔四〕。夫民劳则思，思则善心生〔五〕；逸则淫，淫则忘善，忘善则恶心生。沃土之民不材，逸也〔六〕；瘠土之民莫不嚮义，劳也〔七〕。是故天子大采朝日，与三公、九卿祖识地德〔八〕；日中考政，与百官之政事，师尹维旅、牧、相宣序民事〔九〕；少采夕月，与大史、司载纠虔天刑〔一０〕；日入监九御，使洁奉禘、郊之资盛〔一一〕，而后即安〔一二〕。诸侯朝修天子之业命〔一三〕，昼考其国职，夕省其典刑〔一四〕，夜儆百工，使无慆淫，而后即安〔一五〕。卿大夫朝考其职〔一六〕，昼讲其庶政，夕序其业〔一七〕，夜庀其家事，而后即安〔一八〕。士朝受业〔一九〕，昼而讲贯〔二０〕，夕而习复〔二一〕，夜而计过无憾，而后即安〔二二〕。自庶人以下，明而动，晦而休，无日以怠〔二三〕。<br/><br/>　　〔一〕　童，童蒙不达也。言已居官而未闻道也。<br/><br/>　　〔二〕　居，坐也。<br/><br/>　　〔三〕　硗确为瘠。<br/><br/>　　〔四〕　瘠土利薄，又劳而用之，使不淫逸；不淫逸则向义，故长王天下也。<br/><br/>　　〔五〕　民劳于事，则思俭约，故善心生也。<br/><br/>　　〔六〕　沃，肥美也。不材，器能少也。<br/><br/>　　〔七〕　善心生，故向义也。<br/><br/>　　〔八〕　礼：「天子以春分朝日，示有尊也。」虞说曰：「大采，�织也。祖，习也。识，知也。地德所以广生。」昭谓：礼玉藻，天子玄冕以朝日。冕服之下则大采，非衮织也。周礼：「王者搢大圭，执镇圭，藻五采五就以朝日。」则大采谓此也。言天子与公卿因朝日以修阳政而习地德，因夕月以理阴教而纠天刑。日照昼，月照夜，各因其照以修其事。　案：「冕服之下」，「冕」字上公序本有「玄冕」二字。<br/><br/>　　〔九〕　宣，遍也。序，次也。三君云：「师尹，大夫官也，掌以美制王。维，陈也。旅，众士也。牧，州牧也。相，国相也。皆百官政事之所及也。」一曰：「师尹，公也。诗云：『赫赫师尹。』」　案：「掌以美制王」，「制」，公序本作「诏」。<br/><br/>　　〔一０〕夕月以秋分。纠，恭也。虔，敬也。刑，法也。或云：「少采，黼衣也。」昭谓：朝日以五采，则夕月其三采也。载，天文也。司天文谓冯相、保章氏，与大史相俪偶也。因夕月而恭敬观天法、考行度以知妖祥也。<br/><br/>　　〔一一〕监，视也。九御，九嫔之官，主资盛、祭服者也。<br/><br/>　　〔一二〕即，就也。<br/><br/>　　〔一三〕业，事也。命，令也。<br/><br/>　　〔一四〕典，常也。刑，法也。<br/><br/>　　〔一五〕儆，戒也。工，官也。慆，慢也。<br/><br/>　　〔一六〕在公之官职也。<br/><br/>　　〔一七〕序，次也。<br/><br/>　　〔一八〕庀，治也。<br/><br/>　　〔一九〕受事于朝也。<br/><br/>　　〔二０〕贯，习也。<br/><br/>　　〔二一〕复，覆也。<br/><br/>　　〔二二〕憾，恨也。凡此皆先公后私之义也。<br/><br/>　　〔二三〕晦，冥也。<br/><br/>　　「王后亲织玄紞〔一〕，公侯之夫人加之以紘、綖〔二〕，卿之内子为大带〔三〕，命妇成祭服〔四〕，列士之妻加之以朝服〔五〕，自庶士以下，皆衣其夫〔六〕。社而赋事，蒸而献功〔七〕，男女效绩，愆则有辟，古之制也〔八〕。君子劳心，小人劳力，先王之训也。自上以下，谁敢淫心舍力？今我，寡也，尔又在下位〔九〕，朝夕处事，犹恐忘先人之业〔一０〕。况有怠惰，其何以避辟〔一一〕！吾冀而朝夕修我曰：『必无废先人〔一二〕。』尔今曰：『胡不自安〔一三〕。』以是承君之官，余惧穆伯之绝嗣也〔一四〕。」仲尼闻之曰：「弟子志之〔一五〕，季氏之妇不淫矣。」<br/><br/>　　〔一〕　说云：「紞，冠之垂前后者。」昭谓：紞，所以悬填当耳者也。<br/><br/>　　〔二〕　既织紞，复加之紘、綖也。冕曰紘。紘，缨之无緌者也，从下而上，不结。綖，冕上覆之者也。<br/><br/>　　〔三〕　卿之适妻曰内子。大带，缁带也。　案发正卷五引任大椿说：「缁带」当作「素带」。<br/><br/>　　〔四〕　命妇，大夫之妻也。祭服，玄衣、纁裳也。<br/><br/>　　〔五〕　列士，元士也。既成祭服，又加之以朝服也。朝服，天子之士皮弁素积，诸侯之士玄端委貌。<br/><br/>　　〔六〕　庶士，下士也。下，至庶人也。<br/><br/>　　〔七〕　社，春分祭社也，事农桑之属也。冬祭曰蒸，蒸而献五穀、布帛之属也。　案：「布帛之属也」，「属」公序本作「功」。<br/><br/>　　〔八〕　绩，功也。辟，罪也。<br/><br/>　　〔九〕　下位，大夫也。　案：「大夫」，公序本作「下大夫」。<br/><br/>　　〔一０〕处事，处身于作事也。<br/><br/>　　〔一一〕上言「愆则有辟」，故言「何以避辟」也。<br/><br/>　　〔一二〕冀，望也。而，女也。修，儆也。<br/><br/>　　〔一三〕欲使我不绩而自安也。<br/><br/>　　〔一四〕承，奉也。以是怠堕之心奉君官职，无以避辟，将见诛绝也。<br/><br/>　　〔一五〕志，识也。<br/><br/>　　１４公父文伯之母，季康子之从祖叔母也〔一〕。康子往焉，｛门为｝门与之言〔二〕，皆不踰阈〔三〕。祭悼子，康子与焉〔四〕，酢不受，彻俎不宴〔五〕，宗不具不绎〔六〕，绎不尽饫则退〔七〕。仲尼闻之，以为别于男女之礼矣。<br/><br/>　　〔一〕　祖父昆弟之妻也。<br/><br/>　　〔二〕　｛门为｝，闢也。门，寝门也。<br/><br/>　　〔三〕　阈，限也。皆，二人也。敬姜不喻阈而出，康子不踰阈而入。传曰：「妇人送迎不出门，见兄弟不踰阈。」<br/><br/>　　〔四〕　悼子，穆伯之父、敬姜先舅也。与，与祭也。<br/><br/>　　〔五〕　礼：「祭，主人献宾，宾酢主人。」不受，敬姜不亲受也。祭毕彻俎，不与康子宴饮也。<br/><br/>　　〔六〕　绎，又祭也。唐尚书云：「祭之明日也。」昭谓：天子、诸侯曰绎，以祭之明日；卿大夫曰宾尸，与祭同日。此言绎者，通言也。贾侍中云：「宗，宗臣，主祭祀之礼也。不具，谓宗臣不具在，则敬姜不与绎也。」<br/><br/>　　〔七〕　说曰：「饫，宴安私饮也。」昭谓：立曰饫，坐曰宴。言宗具则与绎，绎毕而饮，不尽饫礼而退，恐有醉饱之失，皆所以远嫌也。<br/><br/>　　１５公父文伯之母欲室文伯〔一〕，飨其宗老〔二〕，而为赋绿衣之三章〔三〕。老请守龟卜室之族〔四〕。师亥闻之〔五〕曰：「善哉！男女之飨，不及宗臣〔六〕；宗室之谋，不过宗人〔七〕。谋而不犯，微而昭矣〔八〕。诗所以合意，歌所以咏诗也。今诗以合室，歌以咏之，度于法矣〔九〕。」<br/><br/>　　〔一〕　室，妻也。<br/><br/>　　〔二〕　家臣称老。宗，宗人，主礼乐者也。楚语曰：「屈到嗜芰，有疾，属其宗、老曰『祭我必以芰』」也。<br/><br/>　　〔三〕　绿衣，诗鄁风也。其三章曰：「我思古人，实获我心。」以言古之贤人，正室家之道，我心所善也。　案：「我思古人，实获我心」，乃毛诗绿衣四章之辞而非三章。绿衣之三章：「我思古人，俾无訧兮。」与下文「谋而不犯」之义正合。<br/><br/>　　〔四〕　守龟，卜人。族，姓也。<br/><br/>　　〔五〕　师亥，鲁乐师之贤者也。<br/><br/>　　〔六〕　贾侍中云：「男女之飨，谓宴相飨食之礼不及宗臣也。」昭谓：上章所云「彻俎不宴」是也。<br/><br/>　　〔七〕　虞、唐云：「不过宗人，不与他姓议亲亲也。」昭谓：此宗人则上宗臣也。亦用同姓，若汉宗正用诸刘矣。凡时男女之飨，不及宗臣，至于谋宗室之事，则不过宗臣。故敬姜欲室文伯而飨其宗老，赋诗以成之也。<br/><br/>　　〔八〕　不犯，不犯礼也。微而昭，诗以合意也。<br/><br/>　　〔九〕　合，成也。<br/><br/>　　１６公父文伯卒，其母戒其妾曰：「吾闻之：好内，女死之；好外，士死之。今吾子夭死，吾恶其以好内闻也。二三妇之辱共先者〔一〕祀〔二〕，请无瘠色〔三〕，无旬涕〔四〕，无搯膺〔五〕，无忧容，有降服，无加服〔六〕。从礼而静，是昭吾子也。」仲尼闻之曰：「女知莫若妇，男知莫若夫〔七〕。公父氏之妇智也夫〔八〕！欲明其子之令德。」<br/><br/>　　〔一〕　案：「者」，公序本在「祀」字下。<br/><br/>　　〔二〕　辱，自屈辱，共奉先人之祀者也。<br/><br/>　　〔三〕　毁瘠之色也。<br/><br/>　　〔四〕　无声涕出为旬涕也。<br/><br/>　　〔五〕　搯，叩也。膺，胸也。<br/><br/>　　〔六〕　轻于礼为降，重于礼为加。<br/><br/>　　〔七〕　言处女之智不如妇，童男之智不如丈夫也。<br/><br/>　　〔八〕　公父，季氏之别也。智也夫者，凡妇人之情，爱其子，欲令妻妾思慕而已，今敬姜乃反割抑，欲以明德，此丈夫之智，故曰「智也夫」。<br/><br/>　　１７公父文伯之母朝哭穆伯，而暮哭文伯〔一〕。仲尼闻之曰：「<br/><br/>　　季氏之妇可谓知礼矣。爱而无私，上下有章〔二〕。」<br/><br/>　　〔一〕　哭，谓既练之后，哀至之哭也。此父子之丧哭不相及，终言之耳。礼，寡妇不夜哭，远情欲也。<br/><br/>　　〔二〕　上下有章，夫朝、子暮也。<br/><br/>　　１８吴伐越，堕会稽〔一〕，获骨焉，节专车〔二〕。吴子使来好聘〔三〕，且问之仲尼，曰：「无以吾命。」宾发币于大夫，及仲尼，仲尼爵之〔四〕。既彻俎而宴〔五〕，客执骨而问〔六〕曰：「敢问骨何为大〔七〕？」仲尼曰：「丘闻之：昔禹致群神于会稽之山，〔八〕防风氏后至，禹杀而戮之〔九〕，其骨节专车。此为大矣。」客曰：「敢问谁守为神？」仲尼曰：「山川之灵，足以纪纲天下者，其守为神〔一０〕；社稷之守者，为公侯〔一一〕。皆属于王者。」客曰：「防风何守也？」仲尼曰：「汪芒氏之君也〔一二〕，守封、嵎之山者也〔一三〕，为漆〔一四〕姓〔一五〕。在虞、夏、商为汪芒氏，于周为长狄〔一六〕，今为大人〔一七〕。」客曰：「人长之极几何？」仲尼曰：「僬侥氏长三尺，短之至也〔一八〕。长者不过十之，数之极也〔一九〕。」<br/><br/>　　〔一〕　会稽，山名。堕，坏也。吴王夫差败越于夫椒，越王句践栖于会稽，吴围而坏之。在鲁哀元年。<br/><br/>　　〔二〕　骨一节，其长专车。专，擅也。<br/><br/>　　〔三〕　吴子，夫差。好聘，修旧好也。<br/><br/>　　〔四〕　发所齎币于鲁大夫，次及仲尼也。爵之，饮之酒也。<br/><br/>　　〔五〕　献酢礼毕，彻俎而宴饮也。<br/><br/>　　〔六〕　因折俎之骨，执以问也。<br/><br/>　　〔七〕　凡骨何者为大？<br/><br/>　　〔八〕　群神，谓主山川之君，为群神之主，故谓之神也。<br/><br/>　　〔九〕　防风，汪芒氏之君名也。违命后至，故禹杀之，陈尸为戮也。<br/><br/>　　〔一０〕山川之守主，为山川设者也。足以纪纲天下，谓名山大川能兴云致雨以利天下也。<br/><br/>　　〔一一〕封国，立社稷而令守之，是谓公侯也。<br/><br/>　　〔一二〕汪芒，长狄之国名也。<br/><br/>　　〔一三〕封，封山。嵎，嵎山。今在吴郡永安县也。<br/><br/>　　〔一四〕案：「漆」，札记：「当为『涞』之讹。」<br/><br/>　　〔一五〕漆，汪芒氏之姓也。<br/><br/>　　〔一六〕周世其国北迁，为长狄也。<br/><br/>　　〔一七〕今，孔子时也。<br/><br/>　　〔一八〕僬侥，西南蛮之别也。<br/><br/>　　〔一九〕十之三丈，则防风氏也。<br/><br/>　　１９仲尼在陈，有隼集于陈侯之庭而死，苦矢贯之，石砮其长尺有咫〔一〕。陈惠公使人以隼如仲尼之馆问之〔二〕。仲尼曰：「隼之来也远矣！此肃慎氏之矢也〔三〕。昔武王克商，通道于九夷、百蛮〔四〕，使各以其方贿来贡〔五〕，使无忘职业。于是肃慎氏贡苦矢、石砮，其长尺有咫。先王欲昭其令德之致远也，以示后人，使永监焉〔六〕，故铭其栝曰『肃慎氏之贡矢〔七〕』，以分大姬，配虞胡公而封诸陈〔八〕。古者，分同姓以珍玉，展亲也〔九〕；分异姓以远方之职贡，使无忘服也。故分陈以肃慎氏之贡〔一０〕。君若使有司求诸故府，其可得也〔一一〕。」使求，得之金椟，如之〔一二〕。<br/><br/>　　〔一〕　隼，鸷鸟也。苦，木名。砮，镞也，以石为之。八寸曰咫。苦矢贯之，坠而死也。<br/><br/>　　〔二〕　惠公，陈哀公之孙、悼太子之子吴也。馆，仲尼所舍也。　案：「惠公」，攷异卷二据史记陈杞世家说当作「愍公」。<br/><br/>　　〔三〕　肃慎，北夷之国，故隼来远矣。传曰：「肃慎、燕、亳，吾北土也。」<br/><br/>　　〔四〕　九夷，东夷九国也。百蛮，蛮有百邑也。<br/><br/>　　〔五〕　方贿，各以所居之方所出货贿为贡也。<br/><br/>　　〔六〕　监，视也。<br/><br/>　　〔七〕　刻曰铭。栝，箭、羽之閒也。<br/><br/>　　〔八〕　分，予也。大姬，武王元女。胡公，舜后，虞遏父之子胡公满也。诸，之也。<br/><br/>　　〔九〕　展，重也。玉，谓若夏后氏之璜也。<br/><br/>　　〔一０〕陈，妫姓也。<br/><br/>　　〔一一〕故府，旧府也。<br/><br/>　　〔一二〕椟，匮也。金，以金带其外也。如之，如孔子之言也。<br/><br/>　　２０齐闾丘来盟〔一〕，子服景伯戒宰人曰：「陷而入于恭〔二〕。」闵马父笑，景伯问之〔三〕，对曰；「笑吾子之大也〔四〕。昔正考父校商之名颂十二篇于周太师，以那为首〔五〕，其辑之乱〔六〕曰：『自古在昔，先民有作。温恭朝夕，执事有恪〔七〕。』先圣王之传恭，犹不敢专，称曰『自古』，古曰『在昔』，昔曰『先民』〔八〕。今吾子之戒吏人曰『陷而入于恭』，其满之甚也〔九〕。周恭王能庇昭、穆之阙而为『恭〔一０〕』，楚恭王能知其过而为『恭〔一一〕』。今吾子之教官僚〔一二〕曰『陷而后恭』，道将何为？〔一三〕」<br/><br/>　　〔一〕　闾丘，齐大夫闾丘明也。初，齐悼公在鲁，取季康子之妹，及即位而逆之，季鲂侯通焉。女言其情，不敢予也。齐侯怒，伐鲁，鲁与齐平，齐使闾丘明来盟。在鲁哀八年也。<br/><br/>　　〔二〕　景伯，鲁大夫，子服惠伯之孙、昭伯之子子服何也。宰人，吏人也。陷，犹过失也。如有过失，宁近于恭也。<br/><br/>　　〔三〕　马父，鲁大夫也。<br/><br/>　　〔四〕　谓骄满也。<br/><br/>　　〔五〕　正考父，宋大夫，孔子之先也。名颂，颂之美者也。太师，乐官之长，掌教诗、乐。毛诗序云：「微子至于戴公，其閒礼乐废坏，有正考父者，得商颂十二篇于周之太师，以那为首。」郑司农云：「自考父至孔子，又亡其七篇，故馀五耳。」<br/><br/>　　〔六〕　辑，成也。凡作篇章，篇义既成，撮其大要为乱辞。诗者，歌也，所以节儛者也，如今三节儛矣。曲终乃更变章乱节，故谓之乱也。<br/><br/>　　〔七〕　恪，敬也。先王称之曰自古，古曰在昔，昔曰先民。有作，言先圣人行此恭敬之道久矣，不敢言创之于己，乃云受之于先古也。<br/><br/>　　〔八〕　此其不敢专也。<br/><br/>　　〔九〕　骄为满，恭为谦。<br/><br/>　　〔一０〕庇，覆也。恭王，周昭王之孙、穆王之子。昭王南征而不反，穆王欲肆其心，皆有阙失。言恭王能庇覆之，故为「恭」也。<br/><br/>　　〔一一〕恭王，楚庄王之子。知其过者，有疾，召大夫曰：「不穀不德，覆楚国之师。若殁，请为『灵』若『厉』」。子囊曰：「君实恭，可不谓『恭』乎？」大夫从之。<br/><br/>　　〔一二〕唐云：「同官曰僚。」昭谓：此景伯之属，下僚耳，非同官之僚也。同僚，谓位同者也。诗云：「我虽异事，及尔同僚。」<br/><br/>　　〔一三〕失道尚为恭，如其得道，将何为乎？<br/><br/>　　２１季康子欲以田赋〔一〕，使冉有访诸仲尼〔二〕。仲尼不对，〔三〕私于冉有曰：「求来！女不闻乎？先王制土，籍田以力，而砥其远迩〔四〕；赋里以入，而量其有无〔五〕；任力以夫，而议其老幼〔六〕。于是乎有鳏、寡、孤、疾〔七〕，有军旅之出则徵之，无则已〔八〕。其岁，收田一井，出稯禾、秉刍、缶米，不是过也〔九〕。先王以为足〔一０〕。若子季孙欲其法也，则有周公之籍矣〔一一〕；若欲犯法，则苟而赋，又何访焉〔一二〕！」<br/><br/>　　〔一〕　田赋，以田出赋也。贾侍中云：「田，一井也。周制：十六井赋戎马一匹、牛三头。一井之田，而欲出十六井之赋也。」昭谓：此数甚多，似非也。下虽云「收田一井」，凡数从夫井起，故云井耳。<br/><br/>　　〔二〕　冉有，孔子弟子冉求也，为季氏宰。康子欲加赋，使访之。<br/><br/>　　〔三〕　以其非制也。<br/><br/>　　〔四〕　制土，制其肥硗以为差也。籍田，谓税也。以力，谓三十者受田百亩，二十者五十亩，六十还田也。砥，平也，平远迩所差也。周礼：「近郊十一，远郊二十而三，甸、稍、县、都皆无过十二也。」<br/><br/>　　〔五〕　里，〈土廛〉也，谓商贾所居之区域也。以入，计其利入多少，而量其财业有无以为差也。周礼「国宅无征，园〈土廛〉二十而一，漆林之征二十而五」也。<br/><br/>　　〔六〕　力，谓繇役。以夫，以夫家为数。议其老幼，老幼则有复，□□除也。　案：「则有复」下，公序本无空格。<br/><br/>　　〔七〕　又议其鳏、寡、孤、疾而不役也。疾，废疾也。<br/><br/>　　〔八〕　云徵鳏、寡、孤、疾之赋也。已，止也。无军旅之出，则止不赋也。<br/><br/>　　〔九〕　其岁，有军旅之岁也。缶，庾也。聘礼曰：「十六斗曰庾，十庾曰秉。秉，二百四十斗也。四秉曰筥，十筥曰稯。稯，六百四十斛也。」　案：「二百四十斗」，公序本作「一百六十斗」。<br/><br/>　　〔一０〕足供用也。<br/><br/>　　〔一一〕籍田之法，周公所制也。<br/><br/>　　〔一二〕苟，苟且也。时康子不听，鲁哀十二年春，卒用田赋。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5279.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5281.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

