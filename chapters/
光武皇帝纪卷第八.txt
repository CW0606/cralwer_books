<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_光武皇帝纪卷第八_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,光武皇帝纪卷第八全文,袁宏作品" />
<meta name="description" content="后汉纪原文阅读,光武皇帝纪卷第八全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7664.html";
var nextpage="novel-read-556-7666.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>光武皇帝纪卷第八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7664.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>光武皇帝纪卷第八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:27:10<span class="divide">|</span></p>
<div class="page-body">
<div class="page-content">
<p>　二十二年（丙午、四六）<br/>　　春闰月丙戌，上幸长安，祠园陵〔一〕。<br/>　　〔一〕　陵原作“邑”，据黄本改。<br/>　　夏五月乙未晦，日有蚀之。<br/>　　六月，伏波将军马援还京师。<br/>　　是时梁松贵幸，百僚惮之。援尝小病，松来候援，独拜床下，援安然受之。松意不平。诸子曰：“梁伯孙贵重〔一〕，将军宜为之礼。”援曰：“我乃其父友也，虽贵，何得失礼？”由是不为权贵所爱。<br/>　　〔一〕　伯孙，梁松之字。<br/>　　援外坦薄而内备礼，事寡嫂，不衣冠不入闺。其于人泛爱多容。然见爵位而无实者，笑曰：“刀不应齿，士不闻耳，何足畜乎？”有奇异于众者，虽在少贱，必异待之。援有筹策，世祖曰：“伏波论兵，常与吾合。”<br/>　　初，援交址还书戒其兄子严、敦曰：“吾欲汝曹闻人过失，如闻父母之名，耳可得闻，口不可得言也。如论议人长短是非，此吾所大恶也，宁死不愿闻子孙有此行也。汝曹知吾恶之甚矣，所以复言，欲汝曹不忘之尔。龙伯高敦厚周慎〔一〕，口无择言，谦约节俭，廉公有威，吾重之爱之，愿汝曹效之。杜季良豪侠好义，忧人之急，父丧致客，数郡毕至，吾爱之重之，不愿汝曹效之。效龙伯高之正不就，犹为谨敕士，所谓刻鹄不成尚类鹜者也〔二〕。效杜季良而不成，陷为天下轻薄子，所谓画虎不就反类狗者也。迄今季良尚未可知，郡将下车辄切齿，州郡以为言，吾常为之寒心，是以不愿子孙效也。”季良名保，为越骑司马。保怨家上书言保 “所在惑众，伏波将军万里还书以戒孤兄子，今在京师，与梁松、窦固等交”。上召责松，松叩头流血。乃召问援，因取所与严、敦书，即日免保官。时龙伯高为山都长，擢为零陵太守。<br/>　　〔一〕　伯高，龙述之字。<br/>　　〔二〕　李贤曰：“鹜，鸭也。”胡三省曰：“毛晃曰：舒凫，俗谓之鸭，可畜而不能高飞曰鸭，野生而高飞者曰鹜。”<br/>　　秋九月，地震。诏南阳郡勿输今年田租，南阳系囚减死罪一等。<br/>　　是岁匈奴国中乱，诸将皆言可击者。上以问朗陵侯臧宫，宫曰：“愿得五千骑，足以立功！”上笑曰： “常胜之家，难与虑敌。吾方自思之。”遂不出师。<br/>　　匈奴之族由来尚矣，其在殷、周，则有山戎、猃狁之难。逮于秦、汉，而有匈奴，彊弱之势，中国征之事详矣。王莽时欲分匈奴，匈奴大怒，纵兵犯塞，伤杀吏民。莽乃盛兵以击匈奴，严尤谏曰：“臣闻匈奴为害，所从来久矣。周、秦、汉征之，然皆未有得上策者。周得中策，汉得下策，秦无策也。当周宣王时，猃狁内侵，至于泾阳。命征之，尽境而还，视戎狄之侵，譬犹蚊虻之虫，驱之而已。故天下称明，是为中策。武帝选将练兵，深入远戍，虽有克获之功，胡辄报之，兵连祸结，三十余年，中国疲耗，匈奴亦困，而天下弊。是为下策。秦始皇不忍小耻，而轻民力，长城之固，延袤万里，转输之行，起于负海，疆境既完，中国内竭，以丧社稷。是为无策也。”莽不从，匈奴遂叛，北边大扰。世祖之初，方忧中国，未遑外事也。初匈奴右日逐王比，单于知牙斯之长子也〔一〕。自呼韩邪单于死后，更令兄弟相传。知牙斯死，传弟臧咸〔二〕；臧咸死，传弟舆。舆立，欲传其子，然其弟知牙师以次当为单于者也〔三〕。比曰〔四〕：“以兄弟言之，知牙师当立；以子言之，我前单于长子也。”舆疑之。舆死，子焉鞮立〔五〕；鞮死，弟汉奴立〔六〕。比遂失次怨恨。而匈奴国中旱、蝗连年，草木皆尽，人畜死者过半。比乃遣人奉匈奴图诣西河，求和亲，尽〔收〕（牧）南边诸部呼衍、日逐等叛匈奴〔七〕。匈奴遣万余骑击比，不胜，呼衍、日逐等共立比为呼韩邪单于。孝宣时，其大父呼韩邪归汉得成，故袭其号，于是有南、北单于〔八〕。<br/>　　〔一〕　汉书匈奴传作“囊知牙斯” 。<br/>　　〔二〕　汉书匈奴传作“咸”。<br/>　　〔三〕　“师以”原误作“帅川”，据范书改。<br/>　　〔四〕　“比曰”原误作“皆”。<br/>　　〔五〕　范书南匈奴传作“乌达鞮侯 ”。<br/>　　〔六〕　范书南匈奴传作“蒲奴”。<br/>　　〔七〕　收、牧形近而讹，范书作“ 敛”。<br/>　　〔八〕　正式立南单于，东观记、范书均作建武二十四年，袁纪恐别有所据。<br/>　　二十三年（丁未、四七）<br/>　　春正月，南郡蛮夷反，武威将军刘尚击破之，置江夏郡。<br/>　　三月，南单于遣使称藩，愿修旧约。天子议于公卿，咸以为蛮夷猾夏，情伪难知，不可许。大司农耿国以为〔一〕：“今天下初定，尤宜受之。令东抚乌桓，北拒匈奴，边陲永息干戈之役，万世之策也。”上善而从之。使中郎将段柳使匈奴〔二〕，于是单于拜伏受诏，遣弟左贤王将兵击北单于，连破之。北单于震怖，却地千里。单于既称臣，入居塞内，上书遣子贡献。汉赐单于冠带、衣裳、黄龟金玺、什物各有数。单于乃分部诸帅，以鄣北边。北单于惶恐，愿还所略汉人，数遣使诣武威，求使者。皇太子以为南单于新立，今若遣使，恐阻南单于意，故但报其书，不遣使者。<br/>　　〔一〕　东观记、续汉书均曰：国为大司农，晓边事，能论议，数上便宜事，天子器之。然皆不详任期。而范书耿国传曰国建武二十七年代冯勤为大司农，时任五官中郎将，且此事系建武二十四年。<br/>　　〔二〕　范书南匈奴传作“段郴”。<br/>　　冬十二月，武〔陵五〕溪蛮夷反〔一〕，遣刘尚击之〔二〕，尚军没。<br/>　　〔一〕　据东观记、范书补。李贤曰：“郦元注水经云：武陵有五溪，谓雄溪、樠溪、酉溪、潕溪、辰溪，悉是蛮夷所居，故谓五溪蛮。”<br/>　　〔二〕　东观记马援传作“武威将军刘禹”，当误。<br/>　　骠骑大将军杜茂、鬲侯朱佑、祝阿侯陈俊薨。<br/>　　朱佑贵儒学，论议常依古法。为将帅受降，追奔逐北，以破敌为功，不问斩首多少。军吏以不得卤掠，故或有怨者，徙封鬲侯，食邑七千余户，自陈功薄而赏大，愿受南阳五百户足矣。上不许。初，上学长安，尝过佑。佑方讲，留上，须讲竟乃共宴语。及上幸佑第，语及平生，上曰：“主人得无舍我讲乎？”<br/>　　二十四年（戊申、四八）<br/>　　春正月乙亥，大赦天下。<br/>　　大司空杜林薨，太仆张纯为大司空。<br/>　　林字伯山，右扶风茂陵人。父业以文章显〔一〕。林少有俊才，好学问，沈深好古，家既多书，又外家张竦父子善文章，林从竦受书，渐渍内外，为当世通儒〔二〕。王莽败，盗贼并起，林与弟成，俱至河西。隗嚣闻林名，故深敬待之，以为治书。后以病去。嚣欲超用之，遂称痼疾。嚣心恨林，曰：“杜伯山天子所不能臣，诸侯所不能友〔三〕，盖伯夷、叔齐，耻食周粟也。今且从师友之位，以从其志焉。”林虽困乏，终为不屈。林尝得漆书古文尚书一卷，独宝爱之，每遭困阨，自以不能济于众也，犹握抱此经，独叹息曰：“古文之学将绝于此邪？”至建武初，弟成死，故林持丧东归。嚣既遣林，后悔，令刺客杨贤于陇遮刺林。贤见林自推车，载弟丧，叹曰：“当今之世，谁能行义者？我虽小人，何忍杀义士！”亡去。<br/>　　〔一〕　范书“业”作“邺”。李贤曰：“邺字子夏，祖父皆至郡守。邺少孤，其母张敞女也。邺从敞子吉学，得其家书。”<br/>　　〔二〕　李贤曰：“竦即吉之子也，博学文雅过于敞，见前书。”惠栋曰：“书断云：林尤工古文，过于邺也，故世言小学由杜公。”又李贤注引风俗通曰：“儒者，区也，言其区别古今，居则玩圣哲之词，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来，此俗儒也。”<br/>　　〔三〕　典出礼记儒行。<br/>　　上闻林已还，乃征林，拜侍御史。引见问经书、故旧及西州事，上甚悦，赐车马衣被。岁余，迁司〔徒〕（马）〔司〕直〔一〕。百僚知林以名德用，甚敬惮之。林既至京师，与英俊集会，咸敬林之博雅洽闻。河南郑兴、东海卫宏等皆长于古学，从刘歆受左氏春秋，定三统历，及见林，皆推服焉。济南徐兆始事卫宏〔二〕，后皆更受林。以前所得一卷古文尚书示宏曰：“林危阨西州时，常以为此道将绝也。何意东海卫宏、济南徐生复得之邪？是道不坠于地矣。<br/>　　〔一〕　范书杜林传作“代王良为大司徒司直”，东观记亦然。王鸣盛十七史商榷曰：“袁宏后汉纪第八卷作‘迁司马直’，脱去下‘司’字，固属显然，而司徒之作司马，亦传写之误无疑。王良传亦作‘<br/>　　大司徒司直’。盖司直乃司徒掾属，见司马彪百官志，司马无之。”王说是，故据以正之。<br/>　　〔二〕　范书杜林传“徐兆”作“徐巡”。惠栋曰：“案说文引徐巡说。又书断所载皆作‘ 巡’，袁氏误也。”惠说是。<br/>　　二十五年（己酉、四九）<br/>　　春正月，乌桓大人郝且等率众贡献〔一〕，封其渠帅为侯、王。<br/>　　〔一〕　郝且，范书作“郝旦”。三国志乌丸传注引魏书与袁纪同，而标点本从范书迳改，未出校记。且旦形近易误，恐当依陈、袁二书作“且” 为是。<br/>　　乌桓者，东胡也。汉初，匈奴冒顿伐其国，余类保乌桓山，因以为号焉。其俗善骑射，随水草放牧，居无常处，刻木为信，无文字，而众不敢违犯。其先为〔一〕……匈奴中乱，乌桓始盛，钞击匈奴，匈奴为之转徙数千里，汉南遂空。<br/>　　〔一〕　袁纪下有佚文。三国志乌丸传注引魏书曰：“自其先为匈奴所破之后，人众孤弱，为匈奴臣服，常岁输牛马羊，过时不具，辄虏其妻子。至匈奴壹衍鞮单于时，乌丸转彊。”范书曰：“乌桓自为冒顿所破，众遂孤弱，常臣伏匈奴，岁输牛马羊皮，过时不具，辄没其妻子。”则袁纪下文当脱去为匈奴所破，臣伏匈奴，岁输牛马羊等句。<br/>　　戊申晦〔一〕，日有食之。<br/>　　〔一〕　按正月己酉晦，三月乃戊申晦，疑袁纪此上脱“三月”二字。<br/>　　初，刘尚军没，议复遣将帅。时马援年六十二矣，上悯其老，方内选择，未有所定。援自请曰：“臣尚能披铠上马。”上试焉，援既据鞍，左右顾乃下，遂遣之。<br/>　　冬十月，伏波将军马援、杨虚侯马武、东牟侯耿舒击武溪〔一〕。援谓所亲杜愔曰：“吾受恩深厚，常恐不得死国事也，今得所，甘心瞑目。但畏长者家儿，或在左右，或与共事，殊难得调，独恶是尔〔二〕。”<br/>　　〔一〕　当是“五溪”或“武陵五溪 ”之误，详见前注。<br/>　　〔二〕　李贤曰：“长者家儿，谓权要子弟等。”又胡三省曰：“余谓调，和也。援固已虑耿舒之难与共事，梁松、窦固之迩言矣。”<br/>　　南乡侯邓晨薨。初，晨为常山、汝南太守，皆有名迹，为吏民所爱。在汝南，起鸿〔郤〕陂〔一〕，溉灌田数千顷。百姓于今利之。征为光禄大夫，数与宴见，陈说平生。晨从容白上曰：“仆竟办之。”〔二〕上大笑。晨疾病，天子手书慰问，中宫及宁平公主皆为垂泣。既薨，使谒者招新野主魂，备官属，合葬于北邙山，上与皇后亲临送葬，赏赐甚厚，谥曰惠侯。<br/>　　〔一〕　据东观记、范书补。<br/>　　〔二〕　指当年笑议蔡少公“刘秀当为天子”之谶事，详见卷一。<br/>　　二十六年（庚戌、五０）<br/>　　春正月，增吏俸，自三公至于佐吏各有差。<br/>　　二月，马援至临乡，大破蛮军，斩首千余级。<br/>　　蛮有二道：一曰壶头，二曰充（中）〔一〕。壶头径近而多险，充（中）远而运粮难。初，上与诸将议所先击，因以疑而未决。军至长沙，中郎将耿舒上言先击充（中）贼，援以为延日费粮，不如进攻壶头。贼乘高守隘，船不得进。会夏暑热，吏士疫死者多。援亦病困，穿岸为室，以避暑气。贼每乘高鼓噪，援辄扶人观之，左右壮其意，皆为之流涕。耿舒与兄好畤侯弇书言：“舒前上言击充（中）贼，粮虽难致，兵马得用，军人数万，争欲奋击。今壶头竟不得上，又大军疾疫，皆如舒言。”弇奏舒书，上遣梁松驿责问援，因代监军。松未至而援已死，松与马武等毁恶援于上。上大怒，收援将军、侯印绶。<br/>　　〔一〕　范书马援传及续汉志均作“ 充”，袁纪“中”字衍，故删。下同。<br/>　　是时军士死者太半，谒者宋均〔虑〕军不得返〔一〕，与诸将议，欲承制降贼，诸将莫敢应。均曰：“ 夫忠臣出境，有可安国家，专之可也。”均勒兵成列，称诏降之。蛮夷震怖，即共斩其大帅降均。均为置长吏而还。均自请矫制罪，天子嘉其功，赐以金帛。其后每有四方异议，数访问焉。<br/>　　〔一〕　“虑”字据范书补。又胡三省曰：“‘宗均’，列传作‘宋均’。赵明诚金石录有汉司空宗俱碑。按后汉宋均传：均族子意，意孙俱，灵帝时为司空。余尝得宗资墓前碑龟膊上刻字，因以后汉帝纪及姓苑、姓纂诸书参考，以谓自均以下，其姓皆作 ‘宗’，而列传转写为‘宋’，误也。后得此碑，益知前言之不缪。”王先谦亦曰：党锢传注引谢承书，正作谒者宗均。又曰：广韵：宗姓，周卿宗伯之后，出南阳。论衡程才篇：东海宗叔犀。即此宗叔庠也。胡、王二说是。今按袁纪卷十二亦作“宗意”，此作“宋”，误。今存其异文。<br/>　　于是援家属惶怖，不敢归旧墓，买城西数亩地，葬其中，宾客故人不敢送葬。故云阳令朱勃诣阙上书曰：<br/>　　臣闻王德圣政，不忘人功〔一〕，采其策，不求备于众〔二〕。故高祖赦蒯通，以王礼葬田横〔三〕，令大臣旷然，咸不自疑。夫大将在外，谗言在内，微过辄记，大功不计，诚为国之所慎也。故章邯畏诛而奔楚〔四〕，燕将据聊而不下〔五〕，岂其甘心末规哉，悼巧言之伤类也。<br/>　　〔一〕　周书曰：“记人之功，忘人之过，宜为君也。”<br/>　　〔二〕　论语微子曰：“周公谓鲁公曰：‘君子不施其亲，不使大臣怨乎不以。故旧无大故，则不弃也，无求备于一人。’”<br/>　　〔三〕　初蒯通曾说韩信据彊齐，存项羽，参分天下，待机而动。后信族夷灭，高祖诏捕通而释不诛。又田横初自立为齐王，汉定天下，横与其徒属五百余人避居海岛中。高祖强征横，横行至尸乡自杀。高祖发卒二千人，以王者礼葬之。事并见史记。<br/>　　〔四〕　章邯败于钜鹿，使人至咸阳，赵高拒而不见，有不信之心。邯畏高惧诛，遂降项羽。事见史记。<br/>　　〔五〕　燕将攻下聊城，聊城人或谗之燕，燕将惧诛，因保守聊城，不敢归。田单攻之久不下，鲁仲连为书射城中，燕将泣而自杀。事见史记。<br/>　　窃见故伏波将军新息侯马援，以四年冬始归正朔。当此之时，虏述矫号于益州，隗嚣拥兵于陇、冀，豪杰盱睢〔一〕，且自为政。援拔自西州，慕德效死，孤立贵人之间，曾无一言之佐，自知当要十郡之使〔二〕，徼封侯之福邪？八年，车驾西征，众议狐疑，援深建西州可破之策，隗嚣克定，援有力焉。及陇右未清，羌虏扰边，援奉使陇西，奋不顾身，行间关山谷之中，挥戈先零之野，兵动有功，师进辄克。征在虎贲，则忠策嘉谋，于国用之。南征交址，克平一州，使王府纳越裳之贡，边境无兵革之忧。间者使南，立陷临乡，师已有业，未竟而卒，吏士虽疫，援不独存。夫战或以久而立功，或以速而没师，深入未必为是，不退未必为非，人情岂乐久在远地不生归哉！惟援得事朝廷二十二年，北征出塞，再南渡江，触冒害气，僵尸军中，名灭爵绝，国土不传，海内不知其过，众庶不闻其罪，卒遇三夫之言〔三〕，被诬罔之谗，家属杜门，葬不归墓，怨隙并攻，宗亲怖栗，死者不能自列，生者莫为之讼，臣窃伤之！<br/>　　〔一〕　盱，音虚，作张目解。睢，音虽，作张目仰视貌。盱睢，即、跋扈骄恣之状貌也。<br/>　　〔二〕　陈澧以为“自知”上脱“宁 ”字。范书马援传有“宁”字，且“十”作“七”。<br/>　　〔三〕　战国策魏策曰：“庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’ 王曰：“寡人信之矣。’庞葱曰：“夫市之无虎明矣，然而三人言而成虎。今邯郸去大梁也远于市，而议臣者过于三人矣，愿王察之矣。’”“葱”，韩非子作“恭 ”，诸类书所引作“共”。朱勃奏疏之“三夫”，实源出于此，而以喻耿舒、马武、梁松等之诬罔毁恶援也。<br/>　　夫操孤危之忠，而不能自免于谗，此义士之所悲也。惟陛下思竖儒之言，无使功臣怀恨于黄泉也。<br/>　　书奏，不报，归田里〔一〕。<br/>　　〔一〕　范书马援传作“报，归田里 ”。通鉴作“帝意稍解”。王补以为范书本传“报”上夺“不”字。黄山曰：“案袁纪‘不’字，必系误衍。果不报，则但书不报，文意已足，归田里不必书也。又罢归田里，乃汉制废斥名词，因不报而自归，亦不必言归田里。当时帝方盛怒，勃固无不待报而擅归之理。勃书本自陈年已六十，当伏田里，故帝报许 之，不以其讼伏波为罪，即意稍解也。”联系下文，黄说是。<br/>　　时梁松、窦固等在中，上问：“知朱勃乎？”对曰：“故云阳令也。”以所上章使读之，松、固惊相谓曰：“如是，陛下不甚罪伏波也！”<br/>　　袁宏曰：马援才气志略，足为风云之器，跃马委质，编名功臣之录，遇其时矣。天下既定，偃然休息，犹复垂白，据鞍慷慨，不亦过乎！<br/>　　尝试言之：所以保才者，智也。才智之用，通物为贵。苟才大者济，智小者独善，则涉乎通济者，其智弥广矣。夫观云梯之功，则知班匠之巧；睹太平之业，则悟圣人之明。降斯以还，参差百品，虽智效一官，功覆一篑，亦才力之所会也。古之君子，遇有为之时，不能默然而止，击节驱驰，有事四方者，盖为斯也。然自非贤达，不能量也。遭命世之君，傍日月余光，废兴指授，禀其规略，故功名保全，身有余地。若不值其主而独任其心，得一旅而志一邑〔一〕，得一邑而图一国，故事捷而攻之者众，勋立而日就于难，又况颠沛险巇不测之虑哉！夫才智有余，功名不足者有矣；事业未半，而勋过者有矣；所乘之势异，而难易之功殊也。而有为之人，幸而要之，虽徼一时之功，暴居视听之右，外有骇物之患，内怀思虑之忧尔。中路怅然，欲退无途，其势然也。善为功者则不然，不遇其主，则弗为也。及其不得已，必量力而后处。力止于一战，则事易而功全；劳足于一邑，则虑少而身安。推斯以往，焉有毁败之祸哉？马援亲遇明主，动应衔辔，然身死之后，怨谤并兴，岂非过其才，为之不已者乎？<br/>　　〔一〕　哀公元年左传曰：“夏少康有田一成，有众一旅。”杜注曰：“五百人为旅。”<br/>　　夏四月，初营寿陵。依孝文故事，务从有约，使迭兴之后〔一〕，与丘陇同体。凡帝即位，必营寿陵，具终器，汉之制也。<br/>　　〔一〕　胡三省曰：“迭兴，谓易姓而王者。”<br/>　　上常听朝至于日昃，讲经至于夜分。或与群臣论政事，或说古今言行，乡党旧故，及忠臣孝子义夫节妇，侍对之臣，莫不凄怆激扬，欣然自得。虽非大政，进止之宜，必遣问焉，所以劝群能也。皇太子从容言曰： “陛下有禹汤之明，而失黄老养性之道。今天下乂安，愿省思虑，养精神，优游以自宽。”上答曰：“吾自以为乐矣。”<br/>　　二十七年（辛亥、五一）<br/>　　夏，太仆赵喜为太尉〔一〕。<br/>　　〔一〕　东观记亦作“喜”，而范书作“□”，故四库馆臣改东观记“喜”作“□”。又续汉书作“熹”。惠栋曰：“喜与熹，古字通。小颜匡谬正俗曰：‘熹，炽盛也，音与僖同。’故赵熹字伯阳，取此义耳。末世传写误为喜字。”按徐灏说文段注笺曰：“□、喜古今字。”则三字均可通。<br/>　　是时南单于新称藩，乌桓始入朝，上命喜思安边之策，为长久之计。喜乃议复代郡、朔方、五原、云中、定襄、雁门郡，遣诸王之国。<br/>　　喜字伯阳，宛人也。喜从兄为人所杀，无子，喜年十五，结客为报雠。更始初，舞阴大姓李氏拥兵自守，更始遣将降之，不下，曰：“闻赵氏有孤孙喜，信义着闻，愿降之。”更始乃征喜。时未二十，更始笑曰： “茧栗犊能服重致远乎？”〔一〕即以为偏将军，诣舞阴，降李氏。因入颍川，转击诸未下者。更始大喜曰： “卿名家驹也，努力勉之！”昆阳之战，喜颇有功，拜为中郎将，封勇功侯。更始败，喜归乡里。<br/>　　〔一〕　惠栋曰：“叶氏爱日斋丛钞曰：记王祭之牛茧栗。左氏外传：楚观射父曰：‘郊禘不过茧栗。’汉书志：天地牲角茧栗。颜师古注：‘牛角之形，或如茧，或如栗，言其小。’西京杂记：惠庄闻朱云折五鹿充宗之角，叹曰：‘茧栗犊能尔耶？’栗谓小而不谓其角。”<br/>　　初，喜与邓奉善。奉之叛也，喜数与书切责之。时有言喜为邓奉计策，以毁恶之者。诏喜属建威将军〔一〕，以功自赎，喜不自言。奉死后，上得书，惊曰： “赵喜真长者也！”即征喜，待公车。时江南未通，以喜守简阳侯相。将给兵骑之官，喜自请不愿〔二〕，请单骑驰往，度其形势，临敌制宜，若将兵骑往，彼必为吏民所疑。上许之。喜至简阳，民闭城门，不肯纳。喜便止城门外，问国中大夫素为百姓所亲信者，乃召问之。对曰：“夫拥兵欲以自守，而至于为贼，恐惧不能自反耳。”喜因告以仓卒之时，非国家所疾，无自疑阻，恳为陈恩信，贼遂自缚诣喜降。后为平原太守，甚有治迹，百姓歌诵之。<br/>　　〔一〕　建威将军者，耿弇也。<br/>　　〔二〕　据范书及东观记，疑“不愿 ”下脱“受兵”二字。<br/>　　二十八年（壬子、五二）<br/>　　春正月，遣诸王就国。<br/>　　三月，臧宫上书，劝上征匈奴。诏曰：“有德之君，以所乐乐民；无德之君，以所乐乐身〔一〕。乐民者其祚延长，乐身者不久而亡。故曰：地广者荒，德广者彊。今无善政，灾变不息，忧念岁阙。论语云：‘吾恐季孙之忧，不在颛臾，而在萧墙之内也。’〔二〕而欲复远征乎？”<br/>　　〔一〕　北堂书钞卷十五识治篇引“ 以乐乐民”。注曰出黄石公。又卷二十九君道篇所引无两“所”字，余均与袁纪同，注曰引自东观记。今本东观记均脱。<br/>　　〔二〕　李贤曰：“颛臾，鲁附庸之国。鲁卿季氏贪其土地，欲伐而兼之。时孔子弟子冉有仕于季氏，孔子责之。冉有曰：‘今夫颛臾固而近季氏之邑，今不取，恐为子孙之忧。’孔子曰：‘吾恐季孙之忧，不在颛臾，而在萧墙之内也。’”按孔子此言乃曰祸非自外起，而□将发于内也。后季桓子果为家臣阳虎所囚。<br/>　　冬十月癸酉，诏死罪下蚕室，其女子者宫。<br/>　　上会群臣，问曰：“谁可傅太子者？”皆曰：“ 执金吾阴识可也。”博士张佚正色曰：“今陛下立太子，为阴氏乎？为天下乎？即为阴氏，则阴侯可。为天下，则固宜用天下之贤。”上曰：“善。欲置傅者，以辅太子，今博士不难正朕，况太子乎！”即拜佚为太子太傅，而以桓荣为少傅，赐以辎车乘马。乃大会子弟〔一〕，陈其车马、印绶曰：“此皆稽古之力也，可不勉邪！”<br/>　　〔一〕　子弟，范书桓荣传作“诸生 ”。则此子弟恐是“弟子”之误倒置耳。<br/>　　于是皇太子经学始成，少傅桓荣上疏曰：“臣幸得侍惟幄，经学浅短，无所补益圣质，夙夜惭愧。今太子经学已通，自有识以来储君副主莫能传之，今太子独能传之，此诚万国之福也。臣师道已尽，皆在太子矣。谨遣掾臣泛再拜归道〔一〕。”太子报曰：“阳以童蒙，承训九载，不深达师意，而猥见褒奖，非其实也。夫五经之道广大，非天下之至精，其孰能与于此〔二〕！自宰予之从亲事孔门，闲邪以度，犹尚怠懈昼寝〔三〕，况于不才者乎？苟非其人，道不虚受。冉求曰：‘非不悦子之道，力不足也。’〔四〕归道受谢，非所敢闻。”<br/>　　〔一〕　李贤曰：“归，犹谢也。”<br/>　　〔二〕　“非天下”以下二句出易系辞上。<br/>　　〔三〕　论语公冶长曰：“宰予昼寝，子曰：‘朽木不可雕也，粪土之墙不可杇也。’”<br/>　　〔四〕　语出论语雍也。<br/>　　是时禁网疏阔，王侯贵人多通宾客。寿光侯刘悝〔一〕，更始少子也，得幸于沛王辅。悝怨盆子杀其父，因辅结客，报杀盆子兄故式侯恭。辅坐系狱三日。由是捕诸王宾客，死者千余人。<br/>　　〔一〕　范书刘玄传作“刘鲤”。袁纪恐误。<br/>　　初，马援谓其司马吕种曰：“建武初，名为天地始开，从今已后，海内日当安乐耳。顾我尝独有所忧，国家诸子并壮，皆不防微，广通宾客，门庭如市，吾恐自此大狱起矣。卿其慎之。”援兄女婿王砻，故平阿侯子也。好施爱士，名振江，淮间。后游京师，交结诸侯。援谓所亲曰：“王子石杰士也，今若在京师长者间用气自行〔一〕，陵折者多，必用亡身。”于是吕种、王砻、冯衍皆以诸王宾客下狱。种叹曰：“马生之言，其神乎！”种、砻死狱中。衍被赦出，废于家。上言曰： “臣伏念帝王大体，古今通论，常独慨然。夫以高祖之略，而陈平之谋，毁之则疏，与之则亲〔二〕。以文帝之明，而魏尚之忠，绳之以法则为罪，施之以德则为功〔三〕。逮至晚出，董仲舒言道德，见妒于公孙弘〔四〕；李广奋节于匈奴，见排于卫青〔五〕，此忠臣所为流涕也。臣衍自惟〔六〕，上无无知之荐，下无冯唐之说，乏董生之才，寡李广之劳，而欲免谗口于当世，岂不难哉！臣之先祖以忠贞之故，成私门之祸。而臣值兵革之际，不敢回行苟容，以求世利，事君无倾邪之谋，将帅无卤掠之心。今幸遭清明之世，饬躬自行之秋，而怨雠藂杂，讥议横世。盖富贵易为善，贫贱难为工也。疏远陇亩之臣，无望高阙之日，惶恐自陈，以救罪过。 ”书奏，天子不用，犹以前过也。<br/>　　〔一〕　“在”原误刊“京师”之下，今正之。<br/>　　〔二〕　与，誉也。见广雅释诂。范书作“誉”。按事见史记陈丞相世家。时楚汉相争，平因魏无知见汉王，拜为都尉，使典护军。周勃、灌婴等谮平盗嫂受金，辗转魏、楚、汉，乃反覆乱臣。汉王疑之。无知曰：“臣所言者，能也；陛下所问者，行也。今有尾生孝己之行，而无处于胜负之数，陛下何暇用之乎？臣进奇谋之士，顾其计诚足以利国家不耳。且盗嫂受金又何足疑乎？”汉王复拜平为护军。<br/>　　〔三〕　文帝时，赏轻罚重。魏尚为云中守，匈奴远避，而坐上功首虏差六级，削爵，罚作之。冯唐谏，帝乃赦尚，复为云中守。事见史记冯唐传。<br/>　　〔四〕　史记儒林传曰：“公孙弘治春秋，不如董仲舒，而弘希世用事，位至公卿。董仲舒以弘为从腴。弘疾之，乃言上曰：‘独董仲舒可使相胶西王。’胶西王素闻董仲舒有行，亦善待之。董仲舒恐久获罪，疾免居家。”<br/>　　〔五〕　李广击匈奴，数有功，号“ 飞将军”。元狩四年，从大将军卫青伐匈奴，失道后期。卫青使长史急责广之幕府对簿，广不愿复对刀笔吏，遂引刀自刭。事见史记李将军列传。<br/>　　〔六〕　范书冯衍传“自惟”下有“ 微贱之臣”四字，疑袁纪脱之。<br/>　　衍字敬通，冯奉世之后〔一〕，有奇才，博通，无所不览。王莽时诸公多荐之者，衍辞不肯仕。衍有大度，自度其才，不能耦世取容〔二〕，故遂坎□失志〔三〕，居常慷慨，庶几名贤之风。家贫年老，常为司隶从事。<br/>　　〔一〕　冯奉世，武帝末为郎，历仕昭、宣、元诸帝、官至左将军，为折冲宿将，功名次赵充国。有男九人，谭、野生、逡、立、参皆至高位。惠栋曰：“衍之祖，东观记及本传皆云野王，唯华峤书以为冯立。”<br/>　　〔二〕　广雅释诂曰：“耦，谐也。 ”<br/>　　〔三〕　楚辞九辩曰：“坎廪兮贫士，失职而志不平。”<br/>　　全椒侯马成薨。<br/>　　二十九年（癸丑、五三）<br/>　　春二月丁巳朔，日有食之。遣使者举冤狱，问鳏寡。庚申，赐天下男子爵，各二级；鳏寡孤独贫不能自存者粟，人五斛。<br/>　　夏四月乙丑，诏天下系囚自殊死已下减本罪各一等，不孝不道，不在此书。<br/>　　三十年（甲寅、五四）<br/>　　春二月甲子，上幸鲁国、济南。<br/>　　夏四月，徙左（冯）翊公焉为中山王。<br/>　　五月，旱〔一〕。赐天下男子爵，人二级；鳏寡孤独贫不能自存者粟，人五斛。<br/>　　〔一〕　范书光武帝纪“旱”作“大水”。<br/>　　冬十月丁酉，上幸鲁国〔一〕。<br/>　　〔一〕　范书光武帝纪作“秋七月丁酉”。按七月己酉朔，无丁酉日。十月丁丑朔，丁酉乃第二十一日，袁纪不误。通鉴依范书作“秋七月丁酉，上行幸鲁；冬十一月丁酉，还宫”，误也。<br/>　　太尉喜、司空纯上书曰：“自古帝王治道之隆，未尝不登封太山，以告成功。书曰：‘二月东巡狩，至于岱宗。’封禅之义也。陛下受命中兴，顺天行诛，修复祖宗，抚宁万国，天下旷然，咸蒙更生，夷狄慕义，符瑞并应。诗云：‘受天之福，四海来贺。”诚宜封禅告成，以顺天心。”诏曰：“是何言也？当今日月薄蚀，灾异并臻，吏失其职，百姓怨讟〔一〕。吾谁欺，欺天乎〔二〕？”于是群臣不敢言。<br/>　　〔一〕　说文曰：“痛怨也。春秋传曰‘民无怨讟’。”讟音独。<br/>　　〔二〕　乃论语子罕孔子之语。<br/>　　胶东侯贾复薨，谥曰刚侯〔一〕。复尝战，被创甚。上大惊曰：“我所不令复别将者，为其轻敌也，果然失吾名将。”闻复妇孕，上曰：“女邪，我〔子〕取之〔二〕；男也，我与之女。勿忧妻子。”复数从征伐，未尝破败，数为诸将溃围解阵，身被十二创。上以复敢深入，稀令远征，欲自将之，故少方面之功。诸将每论功，人人自伐、复独默不言。上曰：“贾君之勋，我自知之。”功臣中最见亲礼。左将军官罢〔三〕，以列侯就第，加位特进。为人刚毅方直，慷慨有大节，阖门守静。朱佑等荐复宜为宰相，世祖方以吏事责三公，故遂不用功臣。是时列侯唯胶东侯贾复、高密侯邓禹、固始侯李通与公卿参议国事。<br/>　　〔一〕　范书系此事于建武三十一年。<br/>　　〔二〕　据范书贾复传补。<br/>　　〔三〕　左将军官罢，钮永建以为当补“右”字。然此仅述贾复事，复任左将军，故不必及右将军也。<br/>　　三十一年（乙卯、五五）<br/>　　夏五月戊辰，赐天下男子爵，人二级；鳏寡孤独贫不能自存者粟，人五斛。<br/>　　癸酉晦，日有食之。<br/>　　秋九月甲辰，诏死罪下蚕室，其女子者宫。<br/>　　鲜卑大人于仇贲率其种人贡献。封贲为王。鲜卑亦东胡之余也，别居鲜卑山，因号焉。其言语习俗与乌桓同。自为冒顿所破，远窜辽东，未有名通于汉，而与乌桓接。当是时南北单于更相攻伐，而鲜卑遂以彊盛。<br/>　　中元元年（丙辰、五六）〔一〕<br/>　　〔一〕　通鉴胡注：“洪氏隶释曰：成都有汉蜀郡太守何君造尊犍阁碑，其末云‘建武中元二年六月’。按范史本纪，建武止三十一年，次年改为中元，直书中元元年。观此所刻，乃是虽别为中元，犹冠以建武，如文、景中元、后元之类 也。又祭祀志载封禅后赦天下诏，明言‘改建武三十二年为建武中元元年’。东夷倭国传，‘建武中元二年，来奉贡’，证据甚明。宋莒公纪元通谱云：‘纪志俱出范史，必传写脱误，学者失于精审，以意删去。梁武帝大同、大通俱有‘中’字，是亦宪章于此。’司马公作通鉴，不取其说。余按考异，温公非不取宋说也，从袁、范书中元者，从简易耳。”今按胡说是也。又惠栋曰： “沈约撰符瑞志，亦言‘建武中元元年’。”<br/>　　春正月，天子览河图会昌符〔一〕，而感其言。于是太仆梁松复奏封禅之事〔二〕，乃许焉。<br/>　　〔一〕　续汉祭祀志载其文曰：“赤刘之九，会命岱宗。不慎克用，何益于承。诚善用之，奸伪不萌。”按此符及赤伏符均系承旨杜撰之文，所谓 “神道设教”者也。<br/>　　〔二〕　范书及续汉志“太仆”均作 “虎贲中郎将”。按松任太仆乃明帝永平元年事，袁纪误。<br/>　　二月辛卯，上登封于太山，事毕，乃下。是日山上云气成宫阙，百姓皆见之。<br/>　　甲午，禅于梁父。<br/>　　袁宏曰：夫天地者，万物之官府〔一〕；山川者，云〔雨〕（气）之丘墟〔二〕。万物之生遂，则官府之功大；云雨施其润，则丘墟之德厚。故化洽天下，则功配于天地；泽流一国，则德合于山川。是以王者经略，必以天地为本；诸侯述职，必以山川为主。体而象之，取其陶育；礼而告之，归其宗本。书云：“东巡狩，至于岱宗，柴〔三〕。”传曰：“郊祀后稷，以祈农事。”夫巡狩观化之常事，祈农抚民之定业，犹洁诚殷荐，以告昊天，况创制改物，人神易听者乎！夫揖让受终，必有至德于〔天下〕（万物），〔征伐革命，则有大功〕〔于万物〕〔四〕。是故王者初基，则有封禅之事，盖以其成功，告于神明者也。<br/>　　〔一〕　“官”原误作“宫”，据黄本及续汉祭祀志注引袁纪之文改。<br/>　　〔二〕　据续汉志注引袁纪改，下文正作“云雨”。<br/>　　〔三〕　范书张纯传“柴”亦作“柴 ”，而标点本改作“祡”。按说文曰：“祡，烧柴焚燎，以祭天神，从示此声。虞书曰：‘至于岱宗，祡。’ ”校者当本于此。然今本尚书亦作“柴”，续汉祭祀志注引袁纪亦同，故不必改。<br/>　　〔四〕　据续汉志注引袁纪补。<br/>　　夫东方者，万物之所始；山岳者，灵气之所宅。故求之物本，必于其始；取其所通，必于所宅。崇其坛场，则谓之封；明其代兴，则谓之禅。然则封禅者，王者开务之大〔礼〕（体）也〔一〕。德不周洽，不得拟议斯建〔二〕；功不弘济，不得髣佛斯礼。旷代一有，其道至高。故自黄帝、尧、舜，至于三代，各一封禅，未有中修其礼者也。虽继体之君，时有功德，此盖率复旧业，增修前政，不得仰齐造国，同符改物者也。夫神道贞一，其用不烦；天地易简，其礼尚质。故藉用白茅，贵其诚素，器用陶匏，取其易从。然则封禅之礼，简易可也。若夫石函玉牒〔三〕，非天地之性也。<br/>　　〔一〕　据续汉志注引袁纪改。<br/>　　〔二〕　续汉志注引袁纪“建”作“ 事”。<br/>　　〔三〕　续汉祭祀志曰：时使泰山郡及鲁趣石工，取完青石，刻方石，皆方五尺，厚一尺。并用玉牒书藏方石，牒 厚五寸，长尺三寸，广五寸，有玉检。<br/>　　三月丙辰，司空张纯薨。<br/>　　纯字伯仁，京兆杜陵人。父放，袭爵〔富〕（昌）平侯〔一〕。成帝时以游宴得幸，而纯以学行称。哀、平世为侍中、诸曹校尉。王莽时为九卿，遭乱世，保全侯爵。建武初，以先诣阙，复封故国，拜太中大夫，迁五官中郎将。有司奏列侯非宗室不宜复国，上以纯宿卫久，弗夺也。更封武始侯，食富平之半。纯历事先朝，明习故事。是时朝廷草创，旧典多阙，每有疑议，辄访问纯，自郊庙冠婚之礼，多所正定。纯重慎周密，时有上书，辄削□草。上甚重之，一日至数引见。及为宰相，务存无为，慕曹参之迹，所辟召皆当世通儒。<br/>　　〔一〕　汉书张汤传、范书张纯传均作“富平侯”，袁纪下文亦作“<br/>　　富平”，故正之。<br/>　　纯临薨，敕家丞曰〔一〕：“司空无功劳于国，猥蒙大恩，爵不当及子孙，其勿绍嗣。”纯长子根常被病，大行问嗣〔二〕，家上小子奋。奋辞让曰：“先臣遗令，臣兄弟不得袭爵，故臣不即是正。猥闻诏书，惊愕惶怖。臣兄哀臣幼小，故讬称疾病〔三〕。”不听。奋字〔稚〕（释）通〔四〕，谦约节俭，阖门雍睦，租税赈给宗族，常自困乏，官至司空。<br/>　　〔一〕　聚珍版东观记“家丞”下有 “翕”字。按翕乃家臣之名，而姚之骃所辑东观记及类聚、书钞所引衡无“翕”字，此恐是四库馆臣据张奋所上书之文而补，奋书见〔三〕注。<br/>　　〔二〕　“大行”即大鸿胪。汉书百官公卿表曰：秦时称典客。景帝中六年更名大行令，武帝太初元年更名大鸿胪。又续汉百官志曰：其职掌诸侯及四方归义蛮夷，及拜诸侯、诸侯嗣子及四方夷狄封者。<br/>　　〔三〕　东观记曰：“奋上书曰：‘ 根不病，哀臣小称病，令翕移臣。臣时在河南家庐，见纯前告翕语，自以兄弟不当蒙爵土之恩，愿下有司。’ 帝以奋违诏，收下狱。奋惶怖，乃袭封。”按此文怪谲，子直呼其父之名，尤谬。<br/>　　〔四〕　据东观记、续汉书、范书改。<br/>　　夏四月己卯，大赦天下。复梁父、奉高、嬴勿出今年田租〔一〕。<br/>　　〔一〕　范书光武帝纪除袁纪所述三县外，尚有博县。<br/>　　戊子，上幸长安，祀长陵。<br/>　　是时醴泉出，京师百姓痼疾饮者皆愈。又有赤草生于泉侧。郡国三十一上言甘露降。有司奏曰：“孝宣帝时，每有嘉瑞，辄为之改元，故有神雀、五凤之号，所以奉答神祗，表彰德信也。”天子拒而不纳，是以史官不得而记焉。<br/>　　六月，卫尉冯鲂为司空〔一〕，赐爵关内侯。<br/>　　〔一〕　冯鲂时以太仆行卫尉事。<br/>　　冬十月甲申，使司空鲂告礼高庙曰：“高帝与群臣约，非刘氏不得王。吕太后王诸吕，灭亡三赵〔一〕，赖神灵诸吕伏诛，国家永宁。吕后不宜配食地祗高庙。薄太后慈仁，孝文皇帝贤明，子孙赖之，福延至于今，宜配食地祗高庙。今上薄太后尊号为高皇后，迁吕后尊号为高后。”<br/>　　〔一〕　据汉书高五王传，高祖崩，吕后征赵王如意到长安，鸩杀之。吕后七年，又幽杀赵幽王友。吕产女复鸩杀其夫赵共王恢。故称灭亡三赵。<br/>　　袁宏曰：夫越人而臧否者，非憎于彼也。亲戚而加誉者，非优于此也。处情之地殊，故公私之心异也。圣人知其如此，故明彼此之理，开公私之涂，则隐讳之义着，而亲尊之道长矣。古之人以为先君〔之〕体，犹今为君之体〔一〕，推近以知远，则先后之义均也。而况彰其大恶，以为贬黜者乎？<br/>　　〔一〕　据续汉祭祀志注引袁纪补。<br/>　　是岁起明堂、辟雝、灵台。<br/>　　初议灵台位，上问议郎桓谭曰：“吾欲以谶决之，何如！”谭默然良久曰：“臣不读谶。”上问其故，谭复言谶之非。上大怒曰：“<br/>　　桓谭非圣人无法〔一〕，将下，斩之！”谭叩头流血，良久乃解。谭以屡不合旨，出为六安太守丞，失意，忽忽不乐，道病卒，时年七十余。<br/>　　〔一〕　孝经五刑章作“非圣人者无法”注曰：“圣人制作礼乐而敢非之，是无法也。”<br/>　　南阳人尹敏，字幼季。才学深通，能论议，以司空据掾校图谶。敏言于上曰：“谶书圣人所作，然其中多近语〔别〕（以）字，〔颇〕（取）类俗人之辞〔一〕，虚实难识，恐误后生。”上不然其言，敏因书之阙，因增之曰：“君无口，为汉辅。”上读怪之〔二〕，召敏问其故。敏曰：“臣见前人多增损图书，是以因自着，罪无状。”上深非之而不罪，但令削去之。然以是沈滞，官止长陵令。<br/>　　〔一〕　皆据东观记及范书改。<br/>　　〔二〕　“怪”原作“得”，据南监本迳改。<br/>　　敏性恬淡，不慕功名，专好圣哲之书。初与班彪相善，每相与谈，常日晏不食，昼即至夜，夜即至旦。彪曰：“相与久语，为俗人所怪。然钟子期死，伯牙破琴〔一〕；惠施没，庄周杜门〔二〕。相遇之难也。”<br/>　　〔一〕　吕氏春秋孝行览曰：“伯牙鼓琴，志在泰山，钟子期曰：‘<br/>　　巍巍乎若泰山。’复在流水，曰： ‘汤汤乎若流水。’钟子期死，伯牙绝弦破琴，不鼓也。”<br/>　　〔二〕　庄子送葬，遇惠施之墓，对从者言郢斫之事，叹曰：“自夫子之死，吾无以为质矣。”事见庄子徐无鬼。<br/>　　二年（丁巳、五七）<br/>　　春正月辛未，初起北郊，祀后土。<br/>　　丁丑，倭奴国王遣使奉献〔一〕<br/>　　〔一〕　范书东夷列传曰：“建武中元二年，倭奴国奉贡朝贺，使人自称大夫，倭国之极南界也。光武赐以印绶。”日本天明四年（公元一七八四年）于志贺岛的叶崎出土“汉委奴国王”印，可为佐证。目前日本学界关于此印颇有 歧见，总括有松浦道辅的伪印说、三宅米吉的真印说和栗原朋信的私印说等三种观点。问题尚待进一步考证。<br/>　　二月戊戌，帝崩南〔宫〕前殿〔一〕。遗诏曰： “朕无益百姓，如孝文帝制度，务从约有，刺史二千石长吏皆无离城郭，无遣使因督邮奉奏。”<br/>　　〔一〕　据范书补。<br/>　　是日太子即皇帝位，年二十四。尊皇后曰皇太后。凡帝妃称皇后，帝母称皇太后，祖母称太皇太后，妾臣昭仪已下至中家人子二十等，汉之制也。光武中兴，悉阙昭仪、家人之号，唯有贵人，金印紫绶。自美人、宫人、缘女皆无秩禄，四时赏赐而已。<br/>　　是时诸王皆征还。国遭大忧，新承王莽之乱，国失旧典，嗣帝与诸王居止同席，时上下沿袭，莫之与正。太尉赵喜横剑正色，扶诸王下，以正尊卑，乃申宫卫，整礼仪，百官肃然。<br/>　　三月丁卯，葬光武皇帝于原陵。<br/>　　慎侯刘隆薨。<br/>　　夏四月丙辰，诏曰：“予末小子〔一〕，奉承圣业，夙夜祗畏，不敢荒宁。先帝受命中兴，德侔五帝。朕继体守文，不知稼穑之艰，惧有废失，以堕先业。公卿百僚，将何以辅朕之不逮？特进高密侯禹，明允笃诚，元功之首。其以禹为朕之太傅，进见东向，以明殊礼。东平王苍，宽博有谋，可以讬六尺之孤，临大节而不可夺也。以苍为骠骑将军。其赐天下男子爵，人二级；鳏寡孤独粟，人十斛。”<br/>　　〔一〕　出尚书顾命。孔传曰其语自称微微浅末小子，乃谦让之辞。<br/>　　上新即位，欲崇引亲贤，优宠大臣，乃以山林之劳，封太尉喜为节乡侯，司徒欣为安乡侯，司空鲂为杨邑侯〔一〕。<br/>　　〔一〕　司徒原作“司空”，司空原作“司徒”，袁纪上下文鲂亦作“司空”，现并据东观记、范书迳改。<br/>　　苍上疏让曰：“陛下慈恩，哀臣苍，临朝之日，以为命首。举负薪之才，升君子之器〔一〕，令劝赏之士，怠于力行。臣诚内迫顽愚，辱污辅将之位，必被诗人‘赤绂’之刺〔二〕。今方域宴然，要荒无警，将遵上德无为之时也。文官犹宜并省，武官尤不宜建。昔虞舜克谐，君象有鼻〔三〕，不及以政，诚不忍扬其恶也。前事之不忘，后事之师也〔四〕。自汉以来，子弟无得在公卿位者。唯陛下远遵旧典，终畜养之恩。不胜至愿，愿上骠骑将军印绶。”不上听。<br/>　　〔一〕　李贤曰：“负薪，喻小人也。易曰：‘负且乘，致寇至。’负也者，小人之事。乘也者，君子之器。以小人而乘君子之器，则盗思夺之矣。”<br/>　　〔二〕　李贤曰：“赤绂，大夫之服也。诗曹风曰：‘彼己之子，三百赤绂。’刺其无德居位者多也。”<br/>　　〔三〕　象，舜之弟也，封于有鼻为国君也。事见史记五帝本纪正义引帝王纪。<br/>　　〔四〕　沈钦韩曰：“赵策张孟谈语。贾子过秦论引作鄙谚。”<br/>　　苍以母弟辅政，尽心王室，其所宾礼，皆当世名士。初，太原人郇恁隐居山泽，不求于世。匈奴尝入太原，素闻其名，乃不入，郇氏举宗赖之。建武中，征恁不至。于是苍复辟恁，而敬礼焉。尝朝会，上戏恁曰： “先帝征君不至，骠骑辟君反来，何也？”对曰：“先帝秉德以惠下，故得不来〔一〕。骠骑执法以检下，臣不敢不至。”月余辞去，终于家。<br/>　　〔一〕　原作“故不得来”，据陈澧校迳改。秋九月，陇西羌反。<br/>　　冬十一月，中郎将窦固、杨虚侯马武征羌。<br/>　　十二月甲寅，诏自殊死已下，听赎罪，各有差。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7664.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7666.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

