<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷二十七 成十一年，尽十五年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷二十七 成十一年，尽十五年全文,孔颖达作品" />
<meta name="description" content="春秋左传正义原文阅读,卷二十七 成十一年，尽十五年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10176.html";
var nextpage="novel-read-1018-10309.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷二十七 成十一年，尽十五年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10176.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十七 成十一年，尽十五年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:54:04<span class="divide">|</span></p>
<div class="page-body">
<div class="page-content">
<p>【经】十有一年，春，王三月，公至自晋。（正月公在晋，不书，讳见止。）<br/><br/>　　[疏]注“正月”至“见止”。<br/><br/>　　○正义曰：襄二十九年“正月公在楚”，传曰“释不朝正于庙也”。彼以逾年，故书“正月公在楚”；此亦逾年，不书“正月公在晋”者，为讳见止故，正月不以告庙。案《春秋》上下，公之在晋，讳与不讳，悉皆不书，此言“讳见止”者，以此兼有讳义，故详之也。宣五年传：“公如齐，高固使齐侯止公，请叔姬焉。夏，公至自齐，书，过也”。注云：“公既见止，连昏於邻国之臣，厌尊毁列，累其先君，而於庙行饮之礼，故书以示过。”宣七年，公会晋侯云云于黑壤，传称晋侯以公不朝，又不聘，止公于会，不与公盟。八年“公至自会”，注云：“义与五年书过同。”此亦见止，还而告“至”。杜不言义与书过同者，公实不贰於楚，晋以无罪止公，非所当讳，故依法告至。然则正月讳不告者，正月公犹被执，守臣若其告庙，当云公被晋执，故讳而不告，公还不以为耻，故告至耳。<br/><br/>　<br/><br/>　　晋侯使郤犨来聘，己丑，及郤犨盟。郤犨，郤克从父兄弟。○犨，尺由反。<br/><br/>　　[疏]注“郤犨”至“兄弟”。<br/><br/>　　○正义曰：案《世本》：卻豹生冀芮，芮生缺，缺生克也。又云：豹生义，义生步扬，扬生州，州即犨也。如彼文，则犨与克俱是豹之曾孙，当为从祖昆弟。服虔以为从祖昆弟，杜云从父昆弟，或“父”当是“祖”字误耳。<br/><br/>　<br/><br/>　　夏，季孙行父如晋。<br/><br/>　　秋，叔孙侨如如齐。○侨，其骄反。<br/><br/>　　冬，十月。<br/><br/>　　【传】十一年，春，王三月，公至自晋。晋人以公为贰於楚，故止公。公请受盟，而后使归。（前年七月公如晋吊，至是乃得归。）<br/><br/>　　郤犨来聘，且莅盟，公请受盟，故使大夫来临之。○莅音利，又音类。<br/><br/>　　声伯之母不聘，声伯之母，叔肸之妻。不聘，无媒礼。○聘，本亦作“娉”，四政反。肸，许乙反。媒，亡回反。穆姜曰：“吾不以妾为姒。”昆弟之妻，相谓为姒。穆姜，宣公夫人。宣公、叔肸同母昆弟。○姒音似。<br/><br/>　　[疏]注“昆弟之妻相谓为姒”。<br/><br/>　　○正义曰：世人多疑娣姒之名，皆以为兄妻呼弟妻为娣，弟妻呼兄妻为姒，因即惑於传文，不知何以为说。今谓母妇之号，随夫尊卑；娣姒之名，从身长幼，以其俱来夫族，其夫班秩既同，尊卑无以相加，遂从身之少长。《丧服》小功章曰：“娣姒妇报。”传曰：“娣姒妇者，弟长也。”以“弟长”解“娣姒”，言娣是弟，姒是长也。《公羊传》亦云：“娣者何？弟也。”是其以弟解娣，自然以长解姒。长谓身之年长，非夫之年长也。《释亲》云：“长妇谓稚妇为娣妇，娣妇谓长妇为姒妇。”止言妇之长稚，不言夫之大小。今穆姜谓声伯之母为姒，昭二十八年传叔向之嫂谓叔向之妻为姒，二者皆呼夫弟之妻为姒，岂计夫之长幼乎？《释亲》又云：“女子同出，谓先生为姒，后生为娣。”孙炎云：“‘同出’谓俱嫁事一夫也。事一夫者，以已生先后为娣姒。”则知娣姒以已之年，非夫之年也。故贾逵、郑玄及此注皆云“兄弟之妻相谓为姒”，言两人相谓，谓长者为姒。知娣姒之名，不计夫之长幼也。<br/><br/>　<br/><br/>　　生声伯而出之，嫁於齐管于奚，生二子而寡，以归声伯。声伯以其外弟为大夫，外弟，管于奚之子，为鲁大夫。而嫁其外妹於施孝叔。孝叔，鲁惠公五世孙。郤犨来聘，求妇於声伯，声伯夺施氏妇以与之。妇人曰：“鸟兽犹不失俪，俪，耦也。○俪，力许反。<br/><br/>　　[疏]注“俪耦也”。<br/><br/>　　○正义曰：礼谓两皮为俪皮，俪，两也，故为耦。<br/><br/>　<br/><br/>　　子将若何？”曰：“吾不能死亡。”言不与郤犨妇，惧能忿致祸。妇人遂行。生二子於郤氏。郤氏亡，晋人归之施氏。施氏逆诸河，沈其二子。沈之於河。○沈，徐荫反，注同；一音如。妇人怒曰：“已不能庇其伉俪而亡之，伉，敌也。○巳音以，又音纪。庇，必利反，又音秘。伉，苦浪反。<br/><br/>　　[疏]注“伉敌也”。<br/><br/>　　○正义曰：伉者，相当之言，故为敌也。伉俪者，言是相敌之匹耦。<br/><br/>　<br/><br/>　　又不能字人之孤而杀之，字，爱也。将何以终？”遂誓施氏。约誓不复为之妇也。传言郤犨淫纵，所以亡也。○复，扶又反，下文注“复出”皆同。<br/><br/>　　夏，季文子如晋报聘，且莅盟也。郤犨、文子交盟鲁、晋之君，其意一也。故但书来盟，举重略轻。<br/><br/>　　[疏]注“郤犨”至“略轻”。<br/><br/>　　○正义曰：晋臣来盟於鲁，鲁臣往盟於晋，俱是相要，其意一也。意既同矣，可书一以包二，宜举重而略轻。遣使为轻，君亲为重，故郤犨书“聘”，又书“盟”，文子直书“如晋”，略言其聘而已。卫冀隆难以为，他卿来敌鲁君，《春秋》所讳；鲁卿出敌他国，显书名氏。则应郤犨来盟为轻，行父盟晋为重。今书郤犨之盟，则是举轻略重，何得云举重略轻？苏氏释云：“所言轻重者，自谓鲁之君臣，臣盟为轻，君盟为重，二国各禀君命奉使而行，非关敌公之义，其意不同，不得相难。”<br/><br/>　<br/><br/>　　周公楚恶惠、襄之逼也，惠王、襄王之族。○恶，乌路反。且与伯与争政，伯与，周卿士。○伯与，音馀；本亦作“舆”。不胜，怒而出。及阳樊，阳樊，晋地。王使刘子复之，盟于鄄而入。三日，复出奔晋。王既复之而复出，所以自绝於周，为明年周公出奔传。鄄，周邑。○鄄音绢。<br/><br/>　　秋，宣伯聘于齐，以脩前好。鞍以前之好。○好，呼报反，注同。<br/><br/>　　晋郤至与周争鄇田，鄇，温别邑。今河内怀县西南有鄇人亭。○鄇音侯，《字林》音候。“鄇人”本又作“侯人”，如字。王命刘康公、单襄公讼诸晋。郤至曰：“温，吾故也，故不敢失。”言温，郤氏旧邑。○单音善。<br/><br/>　　[疏]注“言温郤氏旧邑”。<br/><br/>　　○正义曰：鄇是温之别邑，本从温内分出，温属晋，鄇属周，温是郤氏旧邑，郤氏既巳得温，则谓从温而分出者，亦宜从温而属郤氏，故郤至争之。其刘子、单子之言“襄王劳文公而赐之温”，於时鄇已分矣，赐晋以温，不赐以鄇也。狐氏、阳氏先处温邑，於时亦不得鄇，鄇本未尝属晋，故为王官之邑。<br/><br/>　<br/><br/>　　刘子、单子曰：“昔周克商，使诸侯抚封，各抚有其封内之地。苏忿生以温为司寇，与檀伯达封于河。苏忿生，周武王司寇苏公也。与檀伯达俱封於河内。○檀，徒丹反。<br/><br/>　　[疏]注“苏忿”至“公也”。<br/><br/>　　○正义曰：《尚书·立政》云：“周公若曰：大史、司寇苏公。”此传与彼俱言苏公为司寇，明是一人。此言克商即为司寇，是为武王司寇。<br/><br/>　<br/><br/>　　苏氏即狄，又不能於狄而奔卫。事在僖十年。襄王劳文公而赐之温，在僖二十五年。○劳，力报反。狐氏、阳氏先处之，狐溱、阳处父先食温地。○溱，侧巾反。而后及子。若治其故，则王官之邑也，子安得之？”晋侯使郤至勿敢争。传言郤至贪，所以亡。<br/><br/>　　宋华元善於令尹子重，又善於栾武子，闻楚人既许晋籴茷成，而使归复命矣。在往年。○华，户化反。冬，华元如楚，遂如晋，合晋、楚之成。为明年盟宋西门外张本。<br/><br/>　　秦、晋为成，将会于令狐。晋侯先至焉。秦伯不肯涉河，次于王城，使史颗盟晋侯于河东。史颗，秦大夫。○令，力丁反。颗，苦果反。晋郤犨盟秦伯于河西。就盟王城。范文子曰：“是盟也何益？齐盟，所以质信也。齐，一心。质，成也。会所，信之始也。始之不从，其何质乎？”秦伯归而背晋成。为十三年伐秦传。○背音佩，卷内皆同。<br/><br/>　　【经】十有二年，春，周公出奔晋。<br/><br/>　　夏，公会晋侯、卫侯于琐泽。琐泽，地阙。○琐，素果反；依字宜作“璅”。<br/><br/>　　秋，晋人败狄于交刚。交刚，地阙。<br/><br/>　　冬，十月。<br/><br/>　　【传】十二年，春，王使以周公之难来告。（周公奔在前年。○难，乃旦反。）书曰“周公出奔晋”，凡自周无出，周公自出故也。（天子无外，故奔者不言“出”。周公为主所复，而自绝於周，故书“出”以非之。）<br/><br/>　　[疏]注“天子”至“非之”。<br/><br/>　　○正义曰：凡言“出”者，谓出其封内；天子以天下为家，本无出封之理，以无外之故，虽有出奔之人，史策皆不言“出”。昭二十六年尹氏、召伯、毛伯以王子朝奔楚，实出而不言“出”，是其事也。襄王蔽於匹夫之孝，不顾天下之重，故书云“出居于郑”；此周公、王既复之，而又自出，故书云“出奔”，是不应言“出”而言“出”，皆所以罪责之也。郑玄答孙皓曰：“凡自周无出者，周无放臣之法，罪大者刑之，小则宥之。”以为实无出法。案《书》：流宥五刑。则宥者流之，非不出也。舜放四罪，投之四裔，安得不出畿乎？若如《周礼》无流放之文，即云“周无放臣之法”，礼：三谏不从，待放於郊。然则周臣三谏不从，终是不蒙王放。欲令谏者何所措身？《左传》发凡，自是书策之例，因即以为周制，谓其实无出者，执文害意，为蔽何甚！<br/><br/>　<br/><br/>　　宋华元克合晋、楚之成，终前年事。夏，五月，晋士燮会楚公子罢、许偃。二子，楚大夫。○罢音皮。癸亥，盟于宋西门之外，曰：“凡晋、楚无相加戎，好恶同之，同恤菑危，备救凶患。若有害楚，则晋伐之；在晋，楚亦如之。交贽往来，道路无壅；贽，币也。○好、恶，并如字；又上呼报反，下乌路反。菑音灾。贽本又作挚，之二反。壅，於勇反。<br/><br/>　　[疏]注“贽，币也”。<br/><br/>　　○正义曰：传言“交贽住来”，谓聘使来去也。《聘礼》：“宾执圭以通命，执币以致享。”故知贽是币，谓聘享之币也。<br/><br/>　<br/><br/>　　谋其不协，而讨不庭。讨背叛不来在王庭者。有渝此盟，明神殛之，殛，诛也。○渝，羊朱反。“殛”本又作“极”，纪力反，注同。俾队其师，无克胙国。”俾，使也。队，失也。○俾，本亦作卑，必尔反。队，直类反，注同。胙，才故反。郑伯如晋听成，听，犹受也。晋、楚既成，郑往受命。会于琐泽，成故也。晋既与楚成，合诸侯以申成好。○好，呼报反，尽年皆同。狄人间宋之盟以侵晋，而不设备。○间宋，间厕之间。秋，晋人败狄于交刚。○晋郤至如楚聘，且莅盟。楚子享之，子反相，为地室而县焉。县锺鼓也。○相，息亮反。县音玄，注同。郤至将登，登堂。金奏作於下，击锺而奏乐。<br/><br/>　　[疏]注“击锺而奏乐”。<br/><br/>　　○正义曰：作乐谓之奏，奏乐先击锺，故《周礼·大司乐》、《乐师》每事皆云“令奏锺鼓”，以锺先击，故先言锺也。锺以金为之，谓之金奏，故锺师掌金奏。郑玄云：“金奏，击金以为奏乐之节。金谓锺及镈也”。郑玄《燕礼》注云：“以锺、镈播之，鼓、磬应之，所谓金奏也。”是金为奏节之初，故传言“金奏作於下”。作乐先击锺，故注云：“击锺而奏乐也。”《礼记·仲尼燕居》云：“两君相见，入门而县兴，升堂而乐阕。”《郊特牲》曰：“宾入大门而奏《肆夏》，示易以敬也。”郑玄云：“宾，朝聘者。”朝、聘连言之，则燕享朝宾、聘客，皆入门即奏乐矣。其实朝宾入门而奏乐，聘、客则至庭乃奏乐。此郤至将登堂始奏乐者，县当在庭，而楚之为地室而县，待客将登乃奏，皆所以见异，故欲以惊宾矣。燕享聘客，皆当入门奏《肆夏》；若燕已之群臣，则有王事之劳者，乃得以乐纳宾。其常燕唯有升歌间合而已，无纳宾之乐也。故《燕礼记》云：“若以乐纳宾，则宾及庭奏《肆夏》。”郑玄云：“卿大夫有王事之劳者，则奏此乐焉。”是燕己之臣，无王事之劳者，不以乐纳宾也。<br/><br/>　<br/><br/>　　惊而走出。子反曰：“日云莫矣，寡君须矣，吾子其入也！”宾曰：“君不忘先君之好，施及下臣，贶之以大礼，重之以备乐。贶，赐也。○莫音暮，本亦作“暮”。施，以豉反。重，直用反。<br/><br/>　　[疏]“惊而”至“备乐”。<br/><br/>　　○正义曰：卒闻地下锺声，出其不意，故惊而走出。其出实为惊怖，因即饰辞辞乐，言己不敢当大礼，匿其惊走之意。<br/><br/>　<br/><br/>　　如天之福，两君相见，何以代此？下臣不敢。”言此两君相见之礼。<br/><br/>　　[疏]注“言此”至“之礼”。<br/><br/>　　○正义曰：《仲尼燕居》云“两君相见，入门而县兴”，是宾入门作乐，为两君相见之礼也。而《燕礼》虽兼聘问之宾，以燕已臣为主，而云“若以乐纳宾”，燕己之臣，尚有以乐纳宾之法，则燕享聘客，必以乐纳宾矣。故郑玄《郊特牲》注云：“宾，朝聘者。”朝、聘并言，则君臣同乐，郤至不敢同君，故以之为辞耳，非谓礼不得也。<br/><br/>　<br/><br/>　　子反曰：“如天之福，两君相见，无亦唯是一矢以相加遗，焉用乐？言两君战乃相见，无用此乐。○遗，唯季反。焉，於虔反。<br/><br/>　　[疏]注“言两”至“此乐”。<br/><br/>　　○正义曰：子反意言晋、楚并是大国，不肯相朝，唯战乃相见。其相见之时，唯当用是一矢以相加陵、相遗与耳，无为用此乐也。<br/><br/>　<br/><br/>　　寡君须矣，吾子其入也！”宾曰：传诸交让得宾主辞者，多曰宾主以明之。<br/><br/>　　[疏]注“传诸”至“明之”。<br/><br/>　　○正义曰：知传诸交让得宾主辞，多曰宾主者，此传每称郤至为宾，文十二年传称西乞术为宾，并称“主人曰”之类是也。<br/><br/>　<br/><br/>　　“若让之以一矢，祸之大者，其何福之为？世之治也，诸侯间於天子之事，则相朝也，王事间缺，则脩私好。○治，直吏反，下注“治世”同。间音闲，注同。於是乎有享、宴之礼。享以训共俭，享有体荐，设几而不倚，爵盈而不饮，肴乾而不食，所以训共俭。○享，许丈反，旧又许亮反；本亦作“飨”。宴，於见反；徐，於显反。倚，於绮反。<br/><br/>　　[疏]注“享有”至“共俭”。<br/><br/>　　○正义曰：“享有体荐”，宣十六年传文也。“设几而不倚，爵盈而不饮”，昭五年传文也。《礼·聘义记》曰：“聘之礼，至大礼也”。酒清人渴，而不敢饮也；肉乾人饥，而不敢食也。”彼言聘礼，即是享聘宾之礼，此事皆所以教训恭俭也。<br/><br/>　<br/><br/>　　宴以示慈惠。宴则折俎，相与共食。○折，之设反。<br/><br/>　　[疏]注“宴则”至“共食”。<br/><br/>　　○正义曰：宣十六年传云：“宴有折俎。”宴则节折其肉，升之於俎，相与共啗食之，所以表示慈惠也。<br/><br/>　<br/><br/>　　共俭以行礼，而慈惠以布政。政以礼成，民是以息。百官承事，朝而不夕，不夕，言无事。○朝，直遥反；朝，日朝；徐音朝旦之朝。<br/><br/>　　[疏]“朝而不夕”。<br/><br/>　　○正义曰：旦见君谓之朝，莫见君谓之夕。哀十四年传称“子我夕”，《晋语》称“叔向夕”，皆谓夕见君也。人息事少，故百官承奉职事，皆朝朝而莫不夕。不夕，言无事也。<br/><br/>　<br/><br/>　　此公侯之所以扞城其民也。扞，蔽也。言享宴结好邻国，所以蔽扞其民。○扞，户旦反。<br/><br/>　　[疏]注“扞蔽”至“其民”。<br/><br/>　　○正义曰：扞者，扞御寇难，故为蔽也。言燕享结好，与邻国通和，甲兵不兴，人得安息，所以蔽扞其民，若如城然。故云“所以扞城其民也”。<br/><br/>　<br/><br/>　　故《诗》曰：‘赳赳武夫，公侯干城。’《诗·周南》之风。赳赳，武貌。干，扞也。言公侯之以武夫，止于扞难而已。○赳，居黝反，一音居丑反。难，乃旦反。干，户旦反；本亦作“扞”，又如字，下同。<br/><br/>　　[疏]注“诗周”至“而已”。<br/><br/>　　○正义曰：《诗·周南·兔罝》之篇。言兔罝之人，亦是贤者，其人乃是赳赳然雄武之夫，与公侯共扞城其民也。引《诗》之意，言世治无事，公侯之与武夫，设共俭慈惠之礼，与人扞难而已，不侵伐他国也。“干，扞”，《释言》文。<br/><br/>　<br/><br/>　　及其乱也，诸侯贪冒，侵欲不忌，争寻常以尽其民，八尺曰寻，倍寻曰常。言争尺丈之地，以相攻伐。○冒，莫报反，又亡北反。<br/><br/>　　[疏]注“八尺”至“攻伐”。<br/><br/>　　○正义曰：《周礼·考工记》云：“人长八尺，殳长寻有四尺，崇於人四尺。车戟常崇於殳四尺。”是八尺曰：“寻”，倍寻曰：“常”，喻其少，故言争尺丈之地，以相攻伐，尽杀其民。《孟子》曰：“争城以战，杀人盈城；争地以战，杀人盈野。”是谓尽杀其民也。<br/><br/>　<br/><br/>　　略其武夫，以为己腹心、股肱、爪牙。略，取也。言世乱则公侯制御武夫以从己志，使侵害邻国，为搏噬之用无已。○搏音博。噬，市制反。<br/><br/>　　[疏]注“略取”至“无巳”。<br/><br/>　　○正义曰：武夫有武，能为人之扞蔽。世治，则公侯同於武夫，同其腹心，相与扞己民而已，不侵犯他人也。世乱，则使武夫同於公侯，其公侯欲得拓竟宽土，则制御武夫以从己志，使武夫为己腹心、股肱、爪牙，令之侵害邻国。搏，击也。噬，齧也。犬能搏噬，譬之於犬，为搏噬之用无巳时也。<br/><br/>　<br/><br/>　　故《诗》曰：‘赳赳武夫，公侯腹心。’举《诗》之正，以駮乱义。《诗》言治世，则武夫能合德公侯，外为扞城，内制其腹心。○駮，邦角反。<br/><br/>　　[疏]注“举诗”至“腹心”。<br/><br/>　　○正义曰：此亦《兔罝》之篇。美贤人之事，而引之以证世乱，故解之此举《诗》之正，以駮世乱之义。《诗》言治世，则武夫能合德公侯，外则扞城其民，内则制其腹心也。以其人心则本贪，纵之则害物矣。美公侯能以武夫制已腹心，自守扞难而已，不害人也。<br/><br/>　<br/><br/>　　天下有道，则公侯能为民干城，而制其腹心。乱则反之。略其武夫，以为已腹心爪牙。○能为，于伪反，又如字。<br/><br/>　　[疏]“天下”至“反之”。<br/><br/>　　○正义曰：天下有道之时，则公侯能为扞城御难，而使武夫制其已之腹心，不侵犯他国也。乱则反之，不复扞蔽已民，乃以武夫从已腹心，将武夫为股肱、爪牙以侵害他国，是反治世也。晋、楚世为仇敌，常有相害之心，子反言一矢相加，仍怀战斗之意，故郤至言世治则自守，世乱则相侵害，答上“一矢”之言，冀得久为和好，故说此也。<br/><br/>　<br/><br/>　　今吾子之言，乱之道也，不可以为法。然吾子，主也，至敢不从？”遂入，卒事。归以语范文子文子。曰：“无礼，必食言，吾死无日矣夫！”言晋、楚不能久和，必复相伐。为十六年鄢陵战张本。○语，鱼据反。夫音扶，本亦无此字。复，扶又反。鄢，谒晚反；《汉书音义》，一建反。<br/><br/>　　[疏]“无礼”至“矣夫”。<br/><br/>　　○正义曰：以一矢为辞，是无礼也。食言，是其将背盟也。背盟必相伐，故为死亡无日矣。<br/><br/>　<br/><br/>　　冬，楚公子罢如晋聘，且莅盟。报郤至。十二月，晋侯及楚公子罢盟于赤棘。晋地。<br/><br/>　　【经】十有三年，春，晋侯使郤锜来乞师。（将伐秦也。侯伯当召兵，而乞师，谦辞。○锜，鱼绮反。）<br/><br/>　　[疏]注“将伐”至“诸辞”。<br/><br/>　　○正义曰：晋虽是侯伯，恐鲁不与，若言召兵，或容辞说，言乞，则不得不与。《释例》曰：“乞师者，深求过理之辞，执谦以逼成其讣。”是解乞为谦意。<br/><br/>　<br/><br/>　　三月，公如京师。伐秦道过京师，因朝王。○过，古禾反，又古卧反。<br/><br/>　　[疏]注“伐秦”至“朝王”。<br/><br/>　　○正义曰：公本为伐秦，道过京师，因往朝王。不称“朝”，而言“公如京师”者，以明公朝于王所，王不在京师，故指言王所。据王言之，不得不称“朝”，此则王在京师，京师是国之总号，不斥王身，不可称朝，故依寻常朝聘邻国之文，称“如”而已。刘炫云：“鲁朝聘皆言如，不果彼国必成其礼，或在道而还。如者，书其始发言往而已。言公朝王所者，发国不为朝王，至彼遇王朝之，朝讫乃书，故称朝也。此过京师亦宜称朝，言如者，发虽主为伐秦，即有朝王之意，书其初发，故言如也。”<br/><br/>　<br/><br/>　　夏，五月，公自京师，遂会晋侯、齐侯、宋公、卫侯、郑伯，曹伯、邾人、滕人伐秦。<br/><br/>　　曹伯卢卒于师。五同盟。○卢，本亦作庐，力吴反。<br/><br/>　　[疏]注“五同盟”。<br/><br/>　　○正义曰：卢以宣十五年即位，十七年盟于断道，成二年于袁娄，又于蜀，五年于蟲牢，七年于马陵，九年于蒲，凡六同盟。不数宣公断道为五。<br/><br/>　<br/><br/>　　秋，七月，公至自伐秦。无传。<br/><br/>　　冬，葬曹宣公。<br/><br/>　　【传】十三年，春，晋侯使郤锜来乞师，将事不敬。（将事，致君命。）孟献子曰：“郤氏其亡乎？礼，身之幹也；敬，身之基也。郤子无基。<br/><br/>　　[疏]“礼身”至“无基”。<br/><br/>　　○正义曰：幹以树木为喻，基以墙屋为喻。树木以本根为幹，有幹，故枝叶茂焉；墙屋以下土为基，有基，乃墙屋成焉。人身以礼、敬为本，必有礼、敬，身乃得存。郤子无基，则亦无幹，但言有所局，不复得言幹耳。<br/><br/>　<br/><br/>　　且先君之嗣卿也，受命以求师，将社稷是卫，而惰，弃君命也，不亡何为？”郤锜，郤克子，故曰嗣卿。为十七年晋杀郤锜传。○惰，徒卧反。<br/><br/>　　三月，公如京师。宣伯欲赐，欲王赐己。请先使。王以行人之礼礼焉。不加厚。○使，所吏反。孟献子从。王以为介，而重贿之。介，辅相威仪者。献子相公以礼，故王重贿之。○从，才用反。介音界。相，息亮反，下同。<br/><br/>　　[疏]“宣伯”至“贿之”。<br/><br/>　　○正义曰：《周语》云：“简王八年，鲁成公来朝，使叔孙侨如先聘且告，见王孙说，与之语。说言於王曰：‘鲁叔孙之来，有异焉。其币薄而言谄，殆请之也。若请之，必欲赐也。且其状方上而锐下，宜触冒人王，其勿赐。若贪陵之人来而盈愿，是不赏善也，且财不给。’王使私问诸鲁，鲁人云：‘请之也。’王遂不赐，礼如行人。”孔晁云：“行人，使人也。”以使人之礼礼之，不从聘者之赐礼也。又曰：“鲁侯至，仲孙蔑为介。王孙说与之语，说让说以语王，王厚贿之。”<br/><br/>　<br/><br/>　　公及诸侯朝王，遂从刘康公、成肃公会晋侯伐秦。刘康公，王季子。刘、成二公不书，兵不加秦。成子受脤于社，不敬。脤，宜社之肉也，盛以脤器，故曰脤。宜，出兵祭社之名。○脤，市轸反。盛音成。<br/><br/>　　[疏]注“脤宜”至“之名”。<br/><br/>　　○正义曰：宜者，祭社之名，脤是盛肉之器。受脤于社，受祭社之胙肉也。《周礼·掌蜃》：“祭祀共蜃器之蜃。”郑玄云：“饰祭器之属也。《春秋》定十四年秋，‘天王使石尚来归蜃’。蜃之器以蜃饰，因名焉。”郑玄云：“蜃可以白器，令色白。”是盛以脤器，故曰“脤”也。既言“宜社”，又自解宜名。《释天》云：“起大事，动大众，必先有事乎社而后出，谓之宜。”孙炎曰：“有事，祭也。宜，求见祐也。”是宜者，出兵祭社之名。<br/><br/>　<br/><br/>　　刘子曰：“吾闻之：民受天地之中以生，所谓命也。是以有动作礼义威仪之则，以定命也。能者养之以福，养威仪以致福。不能者败以取祸。是故君子勤礼，小人尽力。勤礼莫如致敬，尽力莫如敦笃。敬在养神，笃在守业。国之大事，在祀与戎。祀有执膰，膰，祭肉。○尽，津忍反，下同。膰音烦。<br/><br/>　　[疏]注“膰，祭肉”。<br/><br/>　　○正义曰：《诗》咏祭祀之礼云：“为俎孔硕，或膰或炙。”又曰：“旨酒欣欣，燔炙芬芬。”毛传云：“傅火曰：“燔祭肉有燔而荐者，因谓祭肉为膰也。”<br/><br/>　<br/><br/>　　戎有受脤，神之大节也。交神之大节。今成子惰，弃其命矣，惰则失中和之气。其不反乎！”为成肃公卒于瑕张本。<br/><br/>　　[疏]“民受”至“反乎”。<br/><br/>　　○正义曰：“天地之中”，谓中和之气也。民者，人也。言人受此天地中和之气以得生育，所谓命也。命者，教命之意，若有所禀受之辞，故《孝经》说云：“命者，人之所禀受度是也。”命虽受之天地，短长有本，顺理则寿考，逆理则夭折。是以有动作礼义威仪之法则，以定此命。言有法则命之长短得定，无法则夭折无恒也。故人有能者，养其威仪礼法，以往適於福，或本分之外更得延长也；不能者，败其威仪礼法，而身自取祸，或本分之内仍有减割也。为其求福畏祸之故，君子勤礼以临下，小人尽力以事上。勤礼莫如临事致敬，尽力莫如用心敦笃。敬之所施，在於养神，朝廷百官，事神必敬；笃在守业，草野四民，勿使失业也。“国之大事，在祀与戎”，宗庙之祀，则有执膰；兵戎之祭，则有受脤，此是交神之大节也。今成子受脤而惰，是自弃其命矣，死必在近，此行其不得反乎？尔之往也，“养之以福”，谓将身向福也；“败以取祸”，谓祸及身也。福则人之所欲，作往就之辞也；祸则人之所恶，作自来之语也。敬则所施有处，故言“致敬”也；厚则唯在已身，无所可致，故重言“敦笃”也。执膰、受脤，俱是於祭末受而执之，互相见也。刘炫云：“命者，冥也。言其生育之性得之於冥兆也。”<br/><br/>　<br/><br/>　　夏，四月，戊午，晋侯使吕相绝秦。吕相，魏锜子。盖口宣巳命。○相，息亮反，注同。曰：“昔逮我献公及穆公晋献公、秦穆公。○逮音代，一音大计反。相好，戮力同心，申之以盟誓，重之以昏姻。穆公夫人，献公之女。○好，呼报反。六同戮，力相承，音六；嵇康，力幽反；吕静《字韵》：与飂同；《字林》：音辽。<br/><br/>　　[疏]“戮力同心”。<br/><br/>　　○正义曰：孔安国以戮力为陈力，以《论语》有“陈力就列”故也。戮力，犹言勉力、努力耳。<br/><br/>　<br/><br/>　　天祸晋国，文公如齐，惠公如秦。辟骊姬也。不言狄、梁，举所恃大国。○辟音避。骊，力知反。无禄，献公即世。穆公不忘旧德，俾我惠公用能奉祀于晋。僖十年，秦纳惠公。○俾，本或作“卑”，必尔反，下及注同。又不能成大勋，而为韩之师。僖十五年，秦伐晋，获惠公。<br/><br/>　　[疏]“又不”至“之师”。<br/><br/>　　○正义曰：言秦既纳惠公，又不能遂成大功，而复伐晋，为此韩之师也。下云“亦悔于厥心”，谓秦悔伐晋也。<br/><br/>　<br/><br/>　　亦悔于厥心，用集我文公，集，成也。是穆之成也。成功於晋。文公躬擐甲胄，跋履山川，草行为跋。○擐音患。胄，直又反。跋，蒲末反。逾越险阻，征东之诸侯，虞、夏、商、周之胤而朝诸秦，则亦既报旧德矣。郑人怒君之疆埸，我文公帅诸侯及秦围郑。晋自以郑贰於楚，故围之，郑非侵秦也，晋以此诬秦。事在僖三十年。○疆，居良反。埸音亦。秦大夫不询于我寡君，擅及郑盟。询，谋也。盟者秦伯，谦言大夫。○询，思巡反。擅，市战反。诸侯疾之，将致命于秦。致死命而讨秦。时无诸侯，盖诸侯遥致此意。<br/><br/>　　[疏]注“致死”至“此意”。<br/><br/>　　○正义曰：刘炫以为诬秦。今知不然者，凡诬秦者，谓加之罪，传辞少略者，可得称诬。今传云：“诸侯疾之，将致命于秦。文公恐惧，绥静诸侯。”又云：“我有大造于西。”传文既详明诸侯实有此意，若无诸侯，何得称为大造？且秦师袭郑，郑亦疾秦，此则诸侯之义也。刘以为实无诸侯，而规杜过，非也。<br/><br/>　<br/><br/>　　文公恐惧，绥静诸侯，秦师克还无害，则是我有大造于西也。造，成也。言晋有成功於秦。○恐，曲勇反无禄，文公即世，穆为不吊，不见吊伤。<br/><br/>　　[疏]注“不见吊伤”。<br/><br/>　　○正义曰：《曲礼》云：“知生者吊，知死者伤。知生而不知死，吊而不伤；知死而不知生，伤而不吊。”郑玄云：“人恩各施於所知。吊、伤皆谓致命辞也。《杂记》：‘诸侯使人吊辞曰：寡君闻君之丧，寡君使某，如何不淑。’此施於生者，伤辞未闻也。说者有衍吊辞云：皇天降灾，子遭罹之，如何不淑。此施於死者，盖本伤辞。辞毕退，皆哭。”是吊伤之事。<br/><br/>　<br/><br/>　　蔑死我君，寡我襄公，寡，弱也。○“死我君”，本或以“我”字在“死”上。<br/><br/>　　[疏]“蔑死”至“襄公”。<br/><br/>　　○正义曰：轻蔑文公，以为死无知矣。谓襄公寡弱，而陵忽之。<br/><br/>　<br/><br/>　　迭我殽地，奸绝我好，伐我保城，殄灭我费滑，伐保城，诬之。费滑，滑国都於费，今缑氏县。○迭，直结反，徐音逸。殽，户交反。奸音干。费，扶味反。滑，于八反。缑，古侯反。<br/><br/>　　[疏]“奸绝我好”。<br/><br/>　　○正义曰：奸乱断绝，不复与我和好也。<br/><br/>　　○注“伐保”至“氏县”。<br/><br/>　　○正义曰：“伐我涑川，俘，我王官”，传皆无文，独谓此为诬者，於时轻行郑，不得在道用兵，故知此伐保城是诬之也。春秋之时，更无费国。秦惟灭滑，不灭费，知费即滑也，国都於费，国邑并举以圆文耳。<br/><br/>　<br/><br/>　　散离我兄弟，挠乱我同盟，滑，晋同姓。○挠，乃卯反；徐，许高反。倾覆我国家。我襄公未忘君之旧勋，纳文公之勋。○覆，孚服反，下同。而惧社稷之陨，是以有殽之师。在僖三十三年。○陨，于敏反，下同。犹原赦罪于穆公。晋欲求解於秦。穆公弗听，而即楚谋我。天诱其衷，成王陨命，秦使斗克归楚求成。事见文十四年。文元年，楚弑成王。○见，贤遍反。<br/><br/>　　[疏]注“秦使”至“成王”。<br/><br/>　　○正义曰：文十四年传云：“初，斗克囚于秦，秦有殽之败，使归求成。”僖三十三年，秦败于殽。文元年，楚弑成王，故谋不成也。<br/><br/>　<br/><br/>　　穆公是以不克逞志于我。逞，快也。○逞，敕景反。穆、襄即世，康、灵即位。文六年，晋、襄秦穆皆卒。康公，我之自出，晋外甥。又欲阙翦我公室，倾覆我社稷，“阙剪我公室”。<br/><br/>　　○正义曰：阙谓缺损，剪谓灭削，言欲损害晋之公室。帅我蝥贼，以来荡摇我边疆，蝥贼，食禾稼蟲名。谓秦纳公子雍。○阙，其月反；徐，如字。蝥贼，莫侯反；《尔雅》：蟲食苗为蝥，食节为贼。<br/><br/>　　[疏]注“蝥贼”至“蟲名”。<br/><br/>　　○正义曰：《释蟲》云：“食根蟊，食节贼。”是食禾稼之蟲也。纳雍害晋，若蟲食禾，然彼晋自召雍，非秦罪也。<br/><br/>　<br/><br/>　　我是以有令狐之役。在文十年。康犹不悛，八我河曲，悛，改也。○悛，七全反。伐我涑川，俘我王官，涑水出河东闻喜县，西南至蒲坂县入河。○涑，徐息录反，又音速；《字林》同。俘，芳夫反。翦我羁马，我是以有河曲之战。在文十二年。东道之不通，则是康公绝我好也。言康公自绝，故不复东通晋。○复，扶又反。及君之嗣也，君，秦桓公。我君景公引领西望曰：‘庶抚我乎！’望秦抚恤晋。君亦不惠称盟，不肯称晋望而共盟。○称，尺证反，注同。利吾有狄难，谓晋灭潞氏时。○难，乃旦反。入我河县，焚我箕、郜，芟夷我农功，夷，伤也。○箕音基，一音其。郜，古报反。芟，所衔反。夷，本亦作痍，音夷。虔刘我边陲，虔，刘，皆杀也。<br/><br/>　　[疏]注“虔刘皆杀也”。<br/><br/>　　○正义曰：“刘，杀”，《释诂》文。《方言》云：“虔，杀也”。重言杀者，亦圆文耳。<br/><br/>　<br/><br/>　　我是以有辅氏之聚。聚，众也。在宣十五年。○聚，才喻反，注同。<br/><br/>　　[疏]注“聚，众也”。<br/><br/>　　○正义曰：谓聚众以拒秦也。以上有殽之师、令狐之役、河曲之战，不用重文，故变文言“聚”。古人为文，亦有辟耳。<br/><br/>　<br/><br/>　　君亦悔祸之延，延，长也。而欲徼福于先君献、穆，晋献、秦穆。○徼，古尧反。使伯车来命我景公伯车，秦桓公子。曰：‘吾与女同好弃恶，复脩旧德，以追念前勋。’言誓未就，景公即世，我寡君是以有令狐之会。令狐会在十一年。申厉公之命，宜言寡人，称君误也。○女音汝，下文皆同。好，呼报反，一音如字。复音服，又扶又反。寡君，读者亦作“寡人”。<br/><br/>　　[疏]注“令狐”至“误也”。<br/><br/>　　○正义曰：刘炫以为，臣之出使，自称己君皆曰“寡君”，今吕相虽奉君，兼有己语，称“寡君”正是其理。杜何知宜为“寡人”，称“君”为误？今删定知刘说非者，以吕相奉厉公之命而往绝秦，则皆是厉公之言，不得兼有己语。案隐十一年，郑伯告许大夫云“假手于我寡人”，今吕相称厉公之命，还与自称无异，亦当云“我寡人”，故知称“君”为误。刘以称“寡君”为是，以规杜过，非也。<br/><br/>　<br/><br/>　　君又不祥，祥，善也。背弃盟誓。白狄及君同州，及，与也。<br/><br/>　　[疏]“白狄及君同州”。<br/><br/>　　○正义曰：《周礼·职方氏》“正西曰雍州，其川泾汭，其浸渭、洛”，皆秦地也；“正北曰并州，其泽薮曰昭馀祁，其川虖池、呕夷”，皆晋地也。是秦属雍而晋属并，白狄盖狄之西偏，属雍州也。<br/><br/>　<br/><br/>　　君之仇雠，而我之昏姻也。季隗，廧咎如赤狄之女也，白狄伐而获之，纳诸文公。○隗，五罪反。廧，在良反。咎音羔。<br/><br/>　　[疏]“季隗”至“文公”。<br/><br/>　　○正义曰：三年，晋、卫伐廧咎如，传曰“讨赤狄之馀焉”。知咎如是赤狄也。文公所奔之狄，不言赤、白，以其伐赤，不应赤自相伐，知白狄伐之也。其女虽是赤狄之种，而由白狄以纳文公，得以白狄为昏姻也。且此辞多诬，欲亲狄以曲秦，故引狄为昏姻耳。晋人自数伐狄，宁复顾昏姻也？杜以传有季隗之事，引之以证昏姻，未必晋於白狄处无昏姻。<br/><br/>　<br/><br/>　　君来赐命曰：‘吾与女伐狄。’寡君不敢顾昏姻，畏君之威，而受命于吏。君有二心於狄，曰：‘晋将伐女。’狄应且憎，是用告我。言狄虽应答秦，而心实憎秦无信。○应，应对之应，注同。楚人恶君之二三其德也，亦来告我曰：‘秦背令狐之盟，而来求盟于我，昭告昊天上帝、秦三公、楚三王，三公，穆、康、共。三王，成、穆，庄。○恶，乌路反，下同。昊，户老反。共音恭。<br/><br/>　　[疏]“昭告昊天上帝”。<br/><br/>　　○正义曰：礼，诸侯不得祭天，其盟不主天神。郑玄《觐礼》注云：“巡守之盟，其神主日；诸侯之盟，其神主山川。”襄十一年亳城北之盟，其载书云：“司慎、司盟，名山、名川”，注云：“二司，天神。”唯告天之别神，不告昊天上帝。此秦、楚为盟，告天帝者，春秋之时，不能如礼；且此辞多诬，未必是实。晋与诸国结盟，皆不告昊天上帝，何由秦、楚独敢告之？盖欲示楚人恨秦之深，言其所告处重耳。<br/><br/>　<br/><br/>　　曰：“余虽与晋出入，出入，犹往来。余唯利是视。”不穀恶其无成德，是用宣之，以惩不壹。’诸侯备闻此言，斯是用痛心疾首，暱就寡人。疾，亦痛也。暱，亲也。○惩，直升反。昵，女乙反。<br/><br/>　　[疏]“以惩不壹”。<br/><br/>　　○正义曰：楚道秦人用心不壹，其盟不足与固，宣示诸侯，以惩创不壹之人。<br/><br/>　<br/><br/>　　寡人帅以听命，唯好是求。君若惠顾诸侯，矜哀寡人，而赐之盟，则寡人之原也，其承宁诸侯以退，承君之意，以宁静诸侯。岂敢徼乱？徼，要也。○要，一遥反。君若不施大惠，寡人不佞，其不能诸侯退矣。敢尽布之执事，俾执事实图利之。”俾，使也。<br/><br/>　　[疏]“寡人不佞”。<br/><br/>　　○正义曰：服虔云：“佞，才也。不才者，自谦之辞也。”《论语》云：“焉用佞？御人以口给，屡憎於人。”则佞非善事。而以不佞为谦者，佞是口才捷利之名，本非善恶之称。但为佞有善有恶耳，为善敏捷是善佞，为恶敏捷是恶佞。但君子欲讷於言而敏於行，言之虽多，情或不信，故云“焉用佞”耳。<br/><br/>　<br/><br/>　　秦桓公既与晋厉公为令狐之盟，而又召狄与楚，欲道以伐晋，诸侯是以睦於晋。晋辞多诬秦，故传据此三事以正秦罪。○道音导。晋栾书将中军，荀庚佐之；庚代荀首。○将，子匠反；凡将某军者放此，以意求之。士燮将上军，伐荀庚。郤锜佐之；伐士燮。韩厥将下军，代郤锜。荀罃佐之；代赵同。赵旃将新军，代韩厥。旃，之然反。郤至佐之。代赵括。郤毅御戎，栾针为右。郤毅，卻至弟。栾针，栾书子。○针，其廉反。孟献子曰：“晋帅乘和，师必有大功。”帅，军帅。乘，车士。○帅，所类反。乘，绳证反，注同。<br/><br/>　　五月，丁亥，晋师以诸侯之师及秦师战于麻隧。秦师败绩，获秦成差及不更女父。不更，秦爵。战败绩不书，以为晋直秦曲，则韩役书战；时公在师，复不须告；克获有功，亦无所讳。盖经文阙漏，传文独存。○隧音遂。差，初佳反；徐，初宜反。更音庚。女音汝。复，扶又反。<br/><br/>　　[疏]注“不更”至“独存”。<br/><br/>　　○正义曰：秦之官爵有此不更之名，知女父是人之名字，不更是官爵之号。《汉书》称，商君为法於秦，战斩一首者，赐爵一级。其爵名：一为公士，二上造，三簪褭，四不更，五大夫，六官大夫，七公大夫，八公乘，九五大夫，十左庶长，十一右庶长，十二左更，十三中更，十四右更，十五少上造，十六大上造，十七驷车庶长，十八大车庶长，十九关内侯，二十彻侯。商君者，商鞅也，秦孝公之相，封於商，号为商君。案传，此有不更女父，襄十一年有庶长鲍、庶长武，春秋之世，巳有此名。盖后世以渐增之，商君定为二十，非是商君尽新作也。其名之义，难得而知耳。传言战败，而经不书，杜以意测之，不知其故，欲以为秦曲晋直，不以曲者敌直，故不书战，则僖十五年韩之战，秦直晋曲，书“战于韩”也；欲以为不告，故不书，当时公亲在师，复不须告也；欲以为无功讳负，则克获有功，亦无所讳也。再三揆度，不识所以，故云“盖经文阙漏，传文独存”也。经文依史官策书，策书所无，故经文遂阙也；传文采於简牍，简牍先有，故传文独存也。<br/><br/>　<br/><br/>　　曹宣公卒于师。师遂济泾，及侯丽而还。泾水出安定，东南径扶风、京兆高陆县入渭也。○径音经。丽，力驰反。<br/><br/>　　[疏]注“泾水”至“渭也”。<br/><br/>　　○正义曰：《释例》曰：“泾水出安定朝那县西，东南经新平、扶风，至京兆高陆县入渭。”<br/><br/>　<br/><br/>　　迓晋侯于新楚。迓，迎也。既战，晋侯止新楚。故师还过迎之。麻隧、侯丽、新楚，皆秦地。○迓本又作讶，五嫁反。<br/><br/>　　[疏]注“迓迎”至“秦地”。<br/><br/>　　○正义曰：经书“公会晋侯、齐侯、宋公、卫侯、郑伯、曹伯、邾人、滕人伐秦”，是伐时诸侯亲行也；传云“晋师以诸侯之师及秦师战”，则知诸侯不亲行也。盖皆别次以待之，新楚当是晋侯次之处也。以传不言其次，晋侯或闻战胜而移处，故云“止新楚”也。<br/><br/>　<br/><br/>　　成肃公卒于瑕。终刘子之言。瑕，晋地。<br/><br/>　　六月，丁卯，夜，郑公子班自訾求入于大宫，不能，杀子印、子羽，訾，郑地。大宫，郑祖庙。十年班出奔许，今欲还为乱。子印、子羽，皆穆公子。○班，本亦作般，同。訾，子斯反。大音泰，下同。印，一刃反。反军于市。己巳，子驷帅国人盟于大宫，子驷，穆公子。遂从而尽焚之，焚，烧也。杀子如、子駹、孙叔、孙知。子如，公子班。子駹，班弟。孙叔，子如子。孙知，子駹子。○駹，武邦反。<br/><br/>　　[疏]注“子如”至“駹子”。<br/><br/>　　○正义曰：子如即是子班，据传可知。以外无文，见其同时被杀，必是近亲，相传为此说耳。<br/><br/>　<br/><br/>　　曹人使公子负刍守，使公子欣时逆曹伯之丧。二子，皆曹宣公庶子。○刍，初俱反。守，子又反。欣时，如字；徐云，或作款，亦音欣；案《公羊传》作喜时，宜音忻。秋，负刍杀其大子而自立也。宣公大子。诸侯乃请讨之。晋人以其役之劳，请俟他年。冬，葬曹宣公。既葬，子臧将亡，子臧，公子欣时。国人皆将从之。不义负刍故。成公乃惧，成公，负刍。告罪，且请焉。请留子臧。乃反，而致其邑。迁邑於成公。为十五年执曹伯传。<br/><br/>　　【经】十有四年，春，王正月，莒子朱卒。（无传。九年盟于蒲。）<br/><br/>　　夏，卫孙林父自晋归于卫。晋纳之，故曰归。<br/><br/>　　秋，叔孙侨如如齐逆女。成公逆夫人，最为得礼，而经无纳币者，文阙绝也。<br/><br/>　　[疏]注“成公”至“绝也”。<br/><br/>　　○正义曰：《释例》曰：“成公逆女及夫人至，最为得礼，故详其文。丘明谓之‘微而显’、‘婉而成章’也。”然则杜以传文详知其最得礼也。《释例》又云：“成公娶夫人而不纳币，此经文阙也。贵聘而贱逆，失礼之微者，传犹详之，言其不终；若实不纳币，非所略也。”是言阙之意也。阙绝者，阙而文断绝。盖疑仲尼脩定，后其文始阙；若脩时巳阙，传应言其故也。<br/><br/>　<br/><br/>　　郑公子喜帅师伐许。<br/><br/>　　九月，侨如以夫人妇姜氏至自齐。<br/><br/>　　冬，十月，庚寅，卫侯臧卒。五同盟。<br/><br/>　　[疏]注“五同盟”。<br/><br/>　　○正义曰：臧父速以二年八月卒，而臧代立。其年十一月，卫大夫与公盟于蜀，三年孙良夫来盟，五年于蟲牢，七年于马陵，九年于蒲，皆鲁、卫俱在，是五同盟也。<br/><br/>　<br/><br/>　　秦伯卒。无传。二年大夫盟於蜀，而不赴以名，例在隐七年。<br/><br/>　　【传】十四年，春，卫侯如晋，晋侯强见孙休父焉。（林父以七年奔晋。强见，欲归之。○强，其丈反，注同。见，贤遍反，注“强见”、下“而见之”同。）定公不可。夏，卫侯既归，晋侯使郤犨送孙林父而见之。卫侯欲辞，定姜曰：“不可！（定姜，定公夫人。）是先君宗卿之嗣也，（同姓之卿。）<br/><br/>　　[疏]注“同姓之卿”。<br/><br/>　　○正义曰：《世本》：“孙氏出於卫武公，至林父八世。”是同姓也。<br/><br/>　<br/><br/>　　大国又以为请。不许，将亡。虽恶之，不犹愈於亡乎？君其忍之！违大国，必见伐，故亡。○为，如字，或于伪反。恶，乌路反。安民而宥宗卿，不亦可乎？卫侯见而复之。复林父位。○宥音又。卫侯飨苦成叔，成叔，郤犨。甯惠子相。相，佐礼。惠子，甯殖。○相，息亮反，注同。苦成叔傲。甯子曰：“苦成家其亡乎？古之为享食也，以观威仪、省况福也，故《诗》曰：‘兕觥其�，旨酒思柔。《诗·小雅》。言君子好礼，饮酒皆思柔德，虽设兕觵，�然不用。以兕角为觵，所以罚不敬。�，陈设之貌。○傲，五报反；本又作敖，音同，下同。食音嗣。兕，徐辞姊反。觵，古横反。�，徐音虬，又巨彪反，一音巨秋反。好，呼报反。<br/><br/>　　[疏]注“诗小”至“之貌”。<br/><br/>　　○正义曰：《诗·小雅·桑扈》之章。言设爵不用之意。君子好礼，与於燕者皆思柔顺之德，无过可罚，故虽设觵爵，不用之也。兕是兽名，觵是爵称，知兕觵以兕角为觵也。《周礼·小胥职》云：“觵其不敬者”，是所以罚不敬也。《异义》：《韩诗》说觵五升，所以罚不敬也，觵，廓也，著明之貌，君子有过，廓然明著；《诗毛传》说觵大七升；许慎云：觵，罚有过。一饮七升为过多，当谓五升，是也。《诗·良耜》云“有�其角”，则�是角貌，此诗之意指其角貌；言陈设不用，故云“陈设之貌”。<br/><br/>　<br/><br/>　　彼交匪傲，万福来求。’彼之交於事而不惰傲，乃万福之所求。<br/><br/>　　[疏]“诗曰”至“来求”。<br/><br/>　　○正义曰：兕觵，罚酒之爵。言古之王者与群臣燕饮，无失礼者，用兕觵之爵，其�然空陈设之，无所可罚。在席饮美酒者，皆能思柔顺中和，故不用也。彼饮燕君子，与人交接，非有傲慢之心，故万种福禄来求归之。<br/><br/>　<br/><br/>　　今夫子傲，取况之道也。”为十七年郤氏亡。<br/><br/>　　秋，宣伯如齐逆女。称族，尊君命也。<br/><br/>　　[疏]“称族，尊君命”。<br/><br/>　　○正义曰：宣元年已发尊君命、尊夫人之例，今复发者，彼以丧娶，嫌非正礼，且公子非族，故重明之。何休《膏盲》难《左氏》叔孙侨如舍族为尊夫人。案襄二十七年，豹及诸侯之大夫盟，复何所尊，而亦舍族？《春秋》之例，一事再见者，亦以省文耳，《左氏》为短。郑箴云：“《左氏》以豹违命，故贬之而去族；今侨如无罪而亦去族，故以为尊夫人也。《春秋》有事异文同，则此类也。”<br/><br/>　<br/><br/>　　八月，郑子罕伐许，败焉。为许所败。○败，必迈反，下同。戊戌，郑伯复伐许。庚子，八其郛。郛，郭也。○复，扶又反。许人平以叔申之封。四年，郑公孙申疆许田，许人败之，不得定其封疆。今许以是所封田，求和於郑。○疆，居良反，下同。<br/><br/>　　“九月，侨如以夫人妇姜氏至自齐”。舍族，尊夫人也。舍族，谓不称叔孙。○舍音舍，注同。故君子曰：“《春秋》之称，微而显，辞微而义显。○称，尺证反。志而晦，志，记也。晦亦微也。谓约言以记事，事叙而文微。○晦，呼内反。婉而成章，婉，曲也。谓曲屈其辞，有所辟讳，以示大顺，而成篇章。○婉，怨晚反。尽而不汙，谓直言其事，尽其事实，无所汙曲。○汙，忧于反，注同。惩恶而劝善，善名必书，恶名不灭，所以为惩劝。○惩，直升反。非圣人，谁能脩之？”脩史策成此五者。<br/><br/>　　卫侯有疾，使孔成子、甯惠子立敬姒之子衎以为大子。成子，孔达之孙。敬姒，定公妾。衎，献公。○衎，徐，苦旦反。冬，十月，卫定公卒。夫人姜氏既哭而息，见大子之不哀也，不内酌饮，叹曰：“是夫也，将不唯卫国之败，其必始於未亡人。定姜言献公行无礼，必从己始。下言暴妾使余，是也。○内，如字，徐音纳。酌，市略反，又章略反。乌呼！天祸卫国也夫！吾不获鱄也使主社稷。”鱄，衎之母弟。○夫音扶。鱄，徐市恋反，一音专。大夫闻之，无不耸惧。孙文子自是不敢舍其重器於卫，宝器。○耸，息勇反。舍音赦，或音舍。尽寘诸戚，寘，置也。戚，孙氏邑。○寘，之豉反。而甚善晋大夫。备乱起，欲以为援。为襄十四年卫侯出奔传。<br/><br/>　　【经】十有五年，春，王二月，葬卫定公。（无传。）<br/><br/>　　三月，乙巳，仲婴齐卒。无传。襄仲子，公孙归父弟。宣十八年，逐东门氏，既而又使婴齐绍其后，曰仲氏。<br/><br/>　　[疏]注“襄仲”至“仲氏”。<br/><br/>　　○正义曰：《公羊》、《穀梁》皆以婴齐为仲遂之子，归父之弟也。以为归父之弟则同，其言称仲之意则异。《公羊》以为弟无后兄之义，使婴齐为归父之子，则为仲遂之孙，故以王父字为氏。《穀梁》以为宣八年“仲遂卒”者，为杀子赤，疏之，不使称公子。父既见疏，不得称公子，故其子由父亦疏之，不得称公孙，故别言仲氏。杜之此注，其言不明，当以为襄仲、归父本以东门为氏，及命婴齐绍归父之后，改之曰仲氏也。刘炫云：“仲遂受赐为仲氏，故其子孙称仲氏耳”。<br/><br/>　<br/><br/>　　癸丑，公会晋侯、卫侯、郑伯、曹伯、宋世子成、齐国佐、邾人同盟于戚。○成音城。晋侯执曹伯归于京师。不称人以执者，曹伯罪不及民。归之京师，礼也。<br/><br/>　　[疏]注“不称”至“礼也”。<br/><br/>　　○正义曰：诸传於其事之下发凡例者，杜皆於经之下引传而言“传例曰”。今传因曹伯发凡，杜不引传例者，据称人以执为例，却云“不然则否”，曹伯称侯以执，从“不然”之例，故杜不得引之也。不称人以执者，曹伯罪不及民，其称人之例，於义为然也。诸侯不得相治，故归之京师，使天子治之，是礼也。《释例》曰：“执诸侯，当归于京师，而或以归，或归于诸侯，皆失其所，从实而显之，义可知也。”<br/><br/>　<br/><br/>　　公至自会。无传。<br/><br/>　　夏，六月，宋公固卒。四同盟。<br/><br/>　　[疏]注“四同盟”。<br/><br/>　　○正义曰：固父鲍以二年八月卒，而固代立。其年十一月，宋大夫与公盟于蜀，五年于蟲牢，七年于马陵，九年于蒲，皆鲁、宋俱在，是四同盟。<br/><br/>　<br/><br/>　　楚子伐郑。<br/><br/>　　秋，八月，庚辰，葬宋共公。三月而葬，速。○共音恭。<br/><br/>　　宋华元出奔晋。宋华元自晋归于宋。华元欲挟晋以自重，故以外纳告。○挟音协。<br/><br/>　　[疏]注“华元”至“纳告”。<br/><br/>　　○正义曰：案传华元奔晋，鱼石即议止之，鱼石自止华元于河上，元始至河，本未至晋。既书“奔晋”，又书“自晋归”者，华元既出，宋即来告；华元既归，宋复来告。十八年传例曰：凡去其国，国逆而立之，曰“入”；复其位，曰“复归”；诸侯纳之，曰“归”。此是鱼石止之，宜从国逆之例，而为诸侯纳之文，书曰“自晋归”者，华元与栾书相善，布惧桓族，欲挟晋以自重，以晋纳告于诸侯，《春秋》从而书之，以示元之本情故也。<br/><br/>　<br/><br/>　　宋杀其大夫山。不书氏，明背其族。宋鱼石出奔楚。公子目夷之曾孙。<br/><br/>　　冬，十有一月，叔孙侨如会晋士燮、齐高无咎、宋华元、卫孙林父、郑公子&#19617;、邾人会吴于锺离。吴夷未尝与中国会，今始来通，晋帅诸侯大夫而会之，故殊会，明本非同好。锺离，楚邑，淮南县。○燮，息协反。咎，其九反。&#19617;音秋。好，呼报反。<br/><br/>　　许迁于叶。许畏郑，南依楚，故以自迁为文。叶，今南阳叶县也。○叶，舒涉反。<br/><br/>　　【传】十五年，春，会于戚，讨曹成公也。（讨其杀大子而自立，事在十三年。）执而归诸京师。书曰“晋侯执曹伯”，不及其民也。（恶不及民。）凡君不道於其民，诸侯讨而执之，则曰“某人执某侯”，（称人，示众所欲执。）不然则否。（谓身犯不义者。）<br/><br/>　　[疏]“凡君”至“则否”。<br/><br/>　　○正义曰：《春秋》执诸侯多矣，或名或否。此例不言之者。《释例》曰：“诸侯见执者，巳在罪贱之地，名与否，非例所加，故但书执某侯也。天生民而树之君，使司牧之，勿使失性；若乃肆於民上，人怀怨雠，诸侯致讨，则称某人执某侯，众讨之文也。诸侯虽身犯不义，而恶不及民，则不称人以执之，晋人执曹伯是也。诸无加民之恶，而称人以执，皆时之赴告欲重其罪，以加民为辞，国史承以书策，而简牍之记具存，夫子因示虚实，传随而著其本状，以明得失也。”<br/><br/>　<br/><br/>　　诸侯将见子臧於王而立之子。臧辞曰：“前《志》有之曰：‘圣达节，圣人应天命，不拘常礼。○见，贤遍反。应，应对之应。拘，九于反。次守节，谓贤者。下失节。’愚者妄动。为君非吾节也。虽不能圣，敢失守乎？”遂逃，奔宋。<br/><br/>　　[疏]“圣达”至“守乎”。<br/><br/>　　○正义曰：节犹分也，人生天地之间，性命各有其分。圣人达於天命，识已知分，若以历数在己，则当奉承天命，不复拘君臣之交、上下之礼，舜、禹受终，汤、武革命，是言达节者也。若自知已分不合高位，得而不取，与而不受，子臧、季札、卫公子郢、楚公子闾，如此之类，皆守节者也。下愚之人，不识已分，侜张妄作，取非其理，干纪乱常，如此之辈，古今多矣，州吁、无知之等，皆失节者也。子臧自以身是庶子，不合有国，故言为君，非吾节也。虽不能为圣，敢失其守节者乎？<br/><br/>　<br/><br/>　　夏，六月，宋共公卒。为下宋乱起。<br/><br/>　　楚将北师，侵郑、卫。子囊曰：“新与晋盟而背之，无乃不可乎？”子反曰：“敌利则进，何盟之有？”晋、楚盟在十二年。子囊，庄王子公子贞。○囊，乃郎反。申叔时老矣，在申，老归本邑。闻之，曰：“子反必不免！信以守礼，礼以庇身。信、礼之亡，欲免得乎？”言不得免。○庇，必利反，又音秘。楚子侵郑，及暴隧。遂侵卫，及首止。郑子罕侵楚，取新石。新石，楚邑。○隧音遂。栾武子欲报楚。韩献子曰：“无庸，庸，用也。使重其罪，民将叛之。背盟数战，罪也。○数，所角反。无民，孰战？”为明年晋败楚於鄢陵传。<br/><br/>　　秋，八月，葬宋共公。於是华元为右师，鱼石为左师，荡泽为司马，荡泽，公孙寿之孙。<br/><br/>　　[疏]注“荡泽，公孙寿之孙”。正义曰：《世本》云：“公孙寿生大司马虺，虺生司马泽也”。华喜，督之玄孙者，又云：“督生世子家，家生季老，老生司徒郑，郑生司徒喜也。”公孙师，庄公之孙者，又云：“庄公生右师戊，戊生司城师也。”鳞朱，鳞矔孙者，又云：“桓公生公子鳞，鳞生东乡矔，矔生司徒文，文生大司寇子奏，奏生小司寇朱也。”向戌，桓公曾孙者，又云：“桓公生向父盻，盻生司城訾守，守生小司寇鳣及合左师。”左师即向戌也。<br/><br/>　<br/><br/>　　华喜为司徒，华父，督之玄孙。公孙师为司城，庄公孙。向为人为大司寇，鳞朱为少司寇，鳞矔孙。○少，诗照反，下同矔，古乱反。向为大宰，鱼府为少宰。荡泽弱公室，杀公子肥。轻公室以为弱，故杀其枝党。肥，文公子。○音带，本又作带。大音泰。华元曰：“我为右师，君臣之训，师所司也。今公室卑，而不能正，不能讨荡泽。吾罪大矣。不能治官，敢赖宠乎？”乃出奔晋。二华，戴族也。华元、华喜。司城，庄族也。六官者，皆桓族也。鱼石、荡泽、向为人、鳞朱、向带、鱼府皆出桓公。鱼石将止华元。鱼府曰：“右师反，必讨，是无桓氏也。”恐华元还讨荡泽，并及六族。鱼石曰：“右师苟获反，虽许之讨，必不敢。言畏桓族强。且多大功，国人与之，不反，惧桓氏之无祀於宋也。华元大功，克合晋、楚之成，劫子反以免宋围。右师讨，犹有戌在，向戌，桓公曾孙。言其贤，华元必不讨。○戌音恤。桓氏虽亡，必偏。”偏，不尽。鱼石自止华元于河上。请讨，许之，乃反。使华喜、公孙师帅国人攻荡氏，杀子山。喜、师非桓族，故使攻之。书曰“宋杀大夫山”，言背其族也。荡氏，宋公族。还害公室，故去族以示其罪。○去，起吕反。鱼石、向为人、鳞朱、向带、鱼府出舍於睢上，睢，水名。五大夫畏同族罪及，将出奔。○睢音虽；徐，许惟反，又音绥。华元使止之，不可。冬，十月，华元自止之，不可，乃反。五子不止，华元还。鱼府曰：“今不从，不得入矣。不得复入宋。○复，扶又反。右师视速而言疾，有异志焉。若不我纳，今将驰矣！”登丘而望之则驰，骋而从之，五子亦驰逐之。○登丘而望之则驰，绝句。骋，敕景反。则决睢澨，澨，水涯。决，壤也。○澨，市利反。涯，本又作崖，鱼佳反，一音宜。坏音怪。闭门登陴矣。左师、二司寇、二宰遂出奔楚。四大夫不书，独鱼石告。○陴，毗支反。<br/><br/>　　[疏]注“四大”至“石告”。<br/><br/>　　○正义曰：襄元年传谓此五人为五大夫，故除去鱼石，谓之四大夫也。彼四大夫所以不书者，宋人独以鱼石告，不以四人告也。服虔云：“鱼石，卿，故书。”以为四人非卿，故不书。杜不然者，案文七年传云：“宋成公卒。於是公子成为右师，公孙友为左师，乐豫为司马，鳞矔为司徒，公子荡为司城，华御事为司寇。六卿和公室。”哀二十六年传：“宋景公无子，於是皇缓为右师，皇非我为大司马，皇怀为司徒，灵不缓为左师，乐茷为司城，乐朱鉏为大司寇，六卿三族降听政。”据彼二文，则向为人为大司寇，亦是卿也。若五人皆告，为卿则书，向为人亦当书之，何以独书鱼石？杜言独以鱼石告，正为向为人不书故也。或少司寇、二宰等六卿之外，亦是卿官，合书名氏，犹如鲁之三卿外，别有公孙婴齐、臧孙许，但非如六卿等世掌国政也。<br/><br/>　<br/><br/>　　华元使向戌为左师，老佐为司马，乐裔为司寇，以靖国人。老佐，戴公五世孙。○裔，以制反。<br/><br/>　　晋三卻害伯宗，谮而杀之，及栾弗忌。栾弗忌，晋贤大夫。伯州犁奔楚。伯宗子。○犁，力兮反。韩献子曰：“卻氏其不免乎！善人，天地之纪也，而骤绝之，不亡何待？”既杀伯宗，又及弗忌，故曰骤也。为十七年晋杀三卻传。○骤，仕救反。初，伯宗每朝，其妻必戒之曰：“‘盗憎主人，民恶其上。’子好直言，必及於难。”传见虽妇人之言不可废。○恶，为路反。好，呼报反。难，乃旦反。见，贤遍反。<br/><br/>　　十一月，会吴于锺离，始通吴也。始与中国接。<br/><br/>　　许灵公畏逼于郑，请迁于楚。辛丑，楚公子申迁许于叶。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10176.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10309.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

