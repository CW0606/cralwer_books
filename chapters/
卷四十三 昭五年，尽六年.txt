<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十三 昭五年，尽六年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十三 昭五年，尽六年全文,孔颖达作品" />
<meta name="description" content="春秋左传正义原文阅读,卷四十三 昭五年，尽六年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10323.html";
var nextpage="novel-read-1018-10325.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十三 昭五年，尽六年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10323.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十三 昭五年，尽六年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:28:07<span class="divide">|</span></p>
<div class="page-body">
<div class="page-content">
<p> 　　【经】五年，春，王正月，舍中军。（襄十一年始立中军。○舍音舍，传同。）<br/><br/>　　楚杀其大夫屈申。书名，罪之。<br/><br/>　　公如晋。<br/><br/>　　夏，莒牟夷以牟娄及防、兹来奔。城阳平昌县四南有防亭。姑幕县东北有兹亭。○牟，亡侯反。幕，亡博反。<br/><br/>　　秋，七月，公至自晋。<br/><br/>　　戊辰，叔弓帅师败莒师于蚡泉。蚡泉，鲁地。○蚡，扶粉反。<br/><br/>　　秦伯卒。无传。不书名，未同盟。<br/><br/>　　冬，楚子、蔡侯、陈侯、许男、顿子、沈子、徐人、越人伐吴。<br/><br/>　　【传】五年，春，王正月，舍中军，卑公室也。（罢中军。季孙称左师，孟氏称右师，叔孙氏则自以叔孙为军名。）<br/><br/>　　[疏]“舍中军卑公室也”。<br/><br/>　　○正义曰：襄十一年初作三军，十二分其国民，三家得七，公得五。国民不尽属公，公室已是卑矣。今舍中军，四分公室，三家自取其税，减已税以贡於公，国民不复属於公，公室弥益卑矣。是“舍中军”者，三家所以卑弱公室也。作中军，卑公室之渐；舍中军，卑公室之极。初作云“作三军”，今不云“舍三军”者，初云“作”者，旧有二军，今更增一军，人数不足，故总皆浑破，各毁其乘，足成三军，故云“作三军”。此则唯舍中军之众，属上下二军，其上下二军依旧不动，故唯云“舍中军”也。刘炫云：“四分公室，制法别耳。还作三军，不得言舍三军。”<br/><br/>　　○注“罢中”至“军名”。<br/><br/>　　○正义曰：鲁之军名，传无其号。晋作三军为上、中、下，则鲁之三军亦当然也。其废中军之后，上下二军分为四分。哀十一年，齐帅伐鲁，传称“孟子孺泄帅右师，冉求帅左师”。冉求，季氏宰也。又言“叔孙武叔退而蒐乘”，更无别称，知自以叔孙为军名也。<br/><br/>　<br/><br/>　　毁中军于施氏，成诸臧氏。季孙不欲亲其议，敕二家会诸大夫发毁置之计，又取其令名。○臧，子郎反。<br/><br/>　　[疏]注“取其令名”。<br/><br/>　　○正义曰：“取其令名”者，季孙实欲自厚，令诸大夫议论，似若已之不与，取其令善廉絜之名也。刘炫以为：“施者，舍也。臧者，善也。成诸臧氏，取其令名也。其二家谓叔、孟，非谓施、臧二氏也。”<br/><br/>　<br/><br/>　　初作中军，三分公室而各有其一。三家各有一军家属。季氏尽征之，无所入於公。叔孙氏臣其子弟，以父兄归公。孟氏取其半焉。复以子弟之半归公。○复，扶又反。<br/><br/>　　[疏]“初作”至“半焉”。<br/><br/>　　○正义曰：将述其舍，倒本其初。“初作中军”，谓襄十一年也。“三分公室，而各有其一”，民皆分属三家，就中减以与公，令公自税取也。“季氏尽征之”，不减入於公，令尽属於已也。“叔孙氏臣其子弟”，明其更有父兄。以一家之内，有此四品，叔孙氏则以父兄之税入公，子弟之税入己。总率所属之人，悉皆如此。若总计父兄之数不足，以子弟添父兄。若子弟不足，以父兄添子弟，大率半属於巳。“以父兄归公”者，尊公室也。孟氏则於子弟之中，而取其半。於一家之内，或取其子，或取其弟，大率而言，三分归公，一分入已也。或以为其军分为四分，假以父兄子弟四分讬之。若以假讬为言，何得云“若子若弟”？直云叔孙氏两分归公，两分入已；孟氏三分归公，一分入已，於文简略，其事易知，何须以父兄子弟虚为假讠狂？故知不然也。鲁之三卿，李彊孟弱，纵使如此差之，季氏犹应以一分归公，言“尽征之”者，季氏专恣也。<br/><br/>　<br/><br/>　　及其舍之也，四分公室，季氏择二，简择取二分。○二分，扶运反，或如字。<br/><br/>　　[疏]“及其”至“择二”。<br/><br/>　　○正义曰：季氏因叔孙家祸，退之使同於孟孙。独取其半，为专已甚，又择取善者，是专之极。故传言“择二”以见之。<br/><br/>　<br/><br/>　　二子各一，皆尽征之，而贡于公。国人尽属三家，三家随时献公而已。以书使杜泄告於殡，告叔孙之柩。○殡，必刃反。柩，其又反。曰：“子固欲毁中军，既毁之矣，故告。”杜泄曰：“夫子唯不欲毁也，故盟诸僖闳，诅诸五父之衢。”皆在襄十一年。○闳音宏。诅，侧虑反。衢，其俱反。受其书而投之，投，掷也。○掷，直亦反。帅士而哭之。痛叔孙之见诬。叔仲子谓季孙曰：“带受命於子叔孙曰，葬鲜者自西门。”不以寿终为鲜。西门，非鲁朝正门。○鲜音仙，徐息浅反，注同。寿音授。<br/><br/>　　[疏]注“不以”至“正门”。<br/><br/>　　○正义曰：叔孙饿死，而带言“葬鲜”，知不得以寿终者，名之为“鲜”，言年命鲜少也。叔仲带得以此言告季孙，则季孙知竖牛饿杀叔孙矣。而不讨者，季孙利其祸，而已得专，故舍之而不讨也。杜泄云“卿丧自朝”，知西门非正门。<br/><br/>　<br/><br/>　　季孙命杜泄。命使从西门。杜泄曰：“卿丧自朝，鲁礼也。从生存朝觐之正路。<br/><br/>　　[疏]注“从生”至“正路”。<br/><br/>　　○正义曰：服虔云：“言卿葬，三辞於朝，从朝出正门。卿佐，国之桢榦，君之股肱，必过於朝，重之也。”案：《檀弓》云：“君为大夫，将葬，吊於宫；及出，命引之，三步则止。如是三，君退。”是君当就家视之，无造君朝之礼。且杜泄不欲从西门所竞道路耳，假令自朝而去，犹得更从西门，不须言“自朝”也。故杜以“自朝”为“从生存朝觐之正路”。盖以西门幽辟，故欲从正路而出南门。<br/><br/>　<br/><br/>　　吾子为国政，未改礼而又迁之，迁，易也。群臣惧死，不敢自也。”自，从也。既葬而行。善杜泄能辟祸。仲至自齐，闻丧而来。季孙欲立之。南遗曰：“叔孙氏厚则季氏薄。彼实家乱，子勿与知，不亦可乎？”南遗使国人助竖牛，以攻诸大库之庭。攻仲壬也。鲁城内有大庭氏之虚，於其上作库。○与音预。虚，起居反。<br/><br/>　　[疏]“大库之庭”。<br/><br/>　　○正义曰：十八年传，“梓慎登大庭氏之库”，是鲁城内有大庭氏之虚。於其上作库，谓之大庭氏之库。此言“大库”，明是彼也。此言“之庭”，庭是堂前地名，仲壬在此库之庭前，竖牛就攻之。此庭非大庭也。<br/><br/>　<br/><br/>　　司宫射之，中目而死。竖牛取东鄙三十邑，以与南遗。取叔孙氏邑。○射，食亦反。中，丁仲反。昭子即位，朝其家众，曰：“竖牛祸叔孙氏，使乱大从，使从於乱。○“使乱大从”，如字。服云：“使乱大和顺之道也。”<br/><br/>　　[疏]“使乱大从”。<br/><br/>　　○正义曰：杜云“使从於乱”，服虔云“使乱大和顺之道”。<br/><br/>　<br/><br/>　　杀適立庶，又披其邑，将以赦罪，披，析也。谓以邑与南遗。昭子不知竖牛饿杀其父，故但言其见罪。○適，丁历反，本又作“嫡”。披，普皮反。析，星历反。见，贤遍反。<br/><br/>　　[疏]注“披析”至“见罪”。<br/><br/>　　○正义曰：昭子若知竖牛饿杀其父，则当显加诛戮，不应宜以杀適立庶为大罪也。若昭子知雠不杀，则昭子有大罪矣，仲尼不宜善其不以立已为功劳也。是昭子不知竖牛饿杀其父，但言见罪，仲尼又据其见言而善之。<br/><br/>　<br/><br/>　　罪莫大焉。必速杀之。”竖牛惧，奔齐。孟、仲之子杀诸塞关之外，齐、鲁界上关。○塞，悉代反。投其首於宁风之棘上。宁风，齐地。仲尼曰：“叔孙昭子之不劳，不可能也。不以立巳为功劳，据其所言善之。时鲁人不以饿死语昭子。○语，鱼据反。周任有言曰：‘为政者不赏私劳，不罚私怨。’《诗》云：‘有觉德行，四国顺之。’”《诗·大雅》。觉，直也。言德行直则四方顺从之。○任音壬。行，下孟反，注同。初，穆子之生也，庄叔以《周易》筮之，庄叔，穆子父得臣也。遇《明夷》《离》下《坤》上，《明夷》。○坤，若门反。之《谦》《艮》下《坤》上，《谦》。《明夷》初九变为《谦》。○艮，古根反。<br/><br/>　　[疏]“遇明夷之谦”。<br/><br/>　　○正义曰：《离》下《坤》上为《明夷》。《离》为日，《坤》为地。《彖》曰：“明入地中。《明夷》。”夷者，伤也。日在地中，光不外发，则为明伤也。《艮》下《坤》上为《谦》。《艮》为山。《彖》曰：“地中有山，谦。”以高下下，谦虚之义。<br/><br/>　<br/><br/>　　以示卜楚丘。楚丘，卜人姓名。曰：“是将行，行，出奔。而归为子祀，奉祭祀。以谗人入，其名曰牛，卒以馁死。《明夷》日也。《离》为日。夷，伤也。日明伤。○馁，奴罪反，饿也。日之数十，甲至癸。故有十时，亦当十位。自王巳下，其二为公，其三为卿。日中当王，食时当公，平旦为卿，鸡鸣为士，夜半为皂，人定为舆，黄昏为隶，日入为僚，晡时为仆，日昳为台，隅中日出，阙不在第，尊王公，旷其位。○皂，才早反。舆音馀。僚，力彫反。晡，布吴反。昳，田结反。隅，遇俱反。<br/><br/>　　[疏]“楚丘”至“馁死”。正义曰：此先略言卦意有此四事也。“是”者，是此子也。将出奔，而归为国卿，奉子叔孙之祭祀也。并以谗人入，而其名曰牛。然此子终以饿死也。牛在国生，云以入者，去时未有，来而有之，以谗人入其家，非从外国入。既已略论此意，乃复具释爻辞云：“明夷于飞，垂其翼；君子于行，三日不食。有攸往，主人有言。”此三辞之间，无为祀之意。但卦名《明夷》，故先推卦名，求为祀之义也。先行后归，始得为祀。然后推演爻辞，得其行去之象，又论不食谗言之事。爻辞之内，亦无名牛，故别於《离》卦以求牛名。推演爻之三辞既讫，乃复更推卦体，以终为祀之言，故曰“其为子后”，以总结前言也。<br/><br/>　　○注“日中”至“其位”。<br/><br/>　　○正义曰：七年传曰：“王有十日，人有十等。”彼即历言从王至台十等之目。此传既云“十时”、“十位”，位以王、公、卿为三，日以中、食旦为三。“日上其中”，知从中而右旋配之也。晡，谓食也。晡时谓日西食时也。日昳，谓蹉跌而下也。隅，谓东南隅也。过隅未中，故为隅中也。若据时之先后，则从旦至食，乃至於中，宜以左旋为次。今传以配十位，从中而右旋者，以人之道，高以下为基，贵以贱为本，欲从贱而渐至於贵也。若从中左旋，则位乃渐退，非进长之义，故右旋也。<br/><br/>　<br/><br/>　　日上其中，日中盛明，故以当王。食日为二，公位。旦日为三。卿位。《明夷》之《谦》，明而未融，其当旦乎！融，朗也。《离》在《坤》下，日在地中之象。又变为《谦》，谦道卑退，故曰“明而未融”。日明未融，故曰“其当旦乎”。<br/><br/>　　[疏]注“融朗”至“旦乎”。<br/><br/>　　○正义曰：明而未融，则融是大明，故为朗也。《释言》云：“明，朗也。”樊光云：“《诗》云‘高朗令终，日月光明’。是朗为大明也。”据卦，《离》下《坤》上，日在地中之象。又爻变为《谦》，《谦》是卑退之意。日未出而又卑退，故曰“明而未融”。日明未融，故曰“其当旦也”。若於《易》之《明夷》，据日入之后，故《明夷·象》云：“初登于天，照四国也。”后入于地，失则也。”此传《明夷》据日未出前者，以日未出与日已入，皆日在地下，其明不见，故各取象为义。<br/><br/>　<br/><br/>　　故曰为子祀。庄叔，卿也。卜豹为卿，故知为子祀。日之《谦》当鸟，故曰‘明夷于飞’。《离》为日、为鸟，《离》变为《谦》，日光不足，故当鸟。鸟飞行，故曰“于飞”。<br/><br/>　　[疏]注“离为”至“于飞”。<br/><br/>　　○正义曰：《说卦》：“《离》为日、为雉。”雉为鸟也。《离》之一卦，为日、为鸟，日为高明，鸟为微细。今日之谦退，不得高明，下当为细，是日光不足，故当鸟也。<br/><br/>　<br/><br/>　　明之未融，故曰‘垂其翼’。於日为未融，於鸟为垂翼。象日之动，故曰‘君子于行’。《明夷》初九，得位有应，君子象也。在明伤之世，居谦下之位，故将辟难而行。○应，应对之应。谦下，如字，又遐嫁反。难，乃旦反。<br/><br/>　　[疏]注“明夷”至“而行”。<br/><br/>　　○正义曰：卦有六位，初、三、五奇数，为阳位也。二、四、上耦数，为阴位也。初与四、二与五、三与上，位相值为相应。阳之所求者阴，阴之所求者阳，阳阴相值为有应。阴还值阴，阳还值阳，为无应。《明夷》初九，阳爻在奇，是得位也。所应在四，四为阴爻，是有应也。居得位而物应之，是君子象也。初九在明伤之世，有大难也。居谦下之位，宜卑退也。以此知将辟难而行也。<br/><br/>　<br/><br/>　　当三在旦，故曰‘三日不食’。旦位在三，又非食时，故曰“三日不食”。<br/><br/>　　[疏]注“旦位”至“不食”。<br/><br/>　　○正义曰：位当三而时在旦，是三日象也。旦又未至食时，非食时则无可食，故曰“三日不食”也。<br/><br/>　<br/><br/>　　《离》，火也。《艮》，山也。《离》为火，火焚山，山败。《离》、《艮》合体故。○败，必迈反，又如字，注同。於人为言，《艮》为言。<br/><br/>　　[疏]注“艮为言”。<br/><br/>　　○正义曰：说卦云：“成言乎艮。”故《艮》为言也。<br/><br/>　<br/><br/>　　败言为谗，为《离》所焚，故言败。故曰‘有攸往，主人有言’。言必谗也。《离》变为《艮》，故言有所往。往而见烧，故主人有言。言而见败，故必谗言。攸音由。纯《离》为牛。《易》，“《离》上《离》下，《离》，畜牝牛，吉”。故言纯《离》为牛。○牝，频忍反，旧扶死反。<br/><br/>　　[疏]注“易离”至“为牛”。<br/><br/>　　○正义曰：纯离者，言上体下体皆是离也。《易·离卦》云：“畜牝牛，吉。”故言纯《离》为牛。《明夷》初九，无此牛象。但《明夷》初卦，下体是《离》，故转於纯《离》之卦，求牛象也。<br/><br/>　<br/><br/>　　世乱谗胜，胜将適《离》，故曰其名曰牛。《离》焚山则《离》胜，譬世乱则谗胜，山焚则《离》独存，故知名牛也。竖牛非牝牛，故不吉。《谦》不足，飞不翔，谦道冲退，故飞不远翔。垂不峻，翼不广，峻，高也。翼垂下，故不能广远。故曰其为子后乎！不远翔，故知不远去。<br/><br/>　　[疏]“谦不”至“后乎”。<br/><br/>　　○正义曰：其爻辞唯云“君子于行”，无还之义。故复推此爻於鸟，为飞不用，翼不大，知其不能远去，行必当归，故曰“其为子后乎！”<br/><br/>　<br/><br/>　　吾子，亚卿也，抑少不终。”旦日，正卿之位。庄叔父子，世为亚卿，位不足以终尽卦体，盖引而致之。<br/><br/>　　楚子以屈伸为贰於吴，乃杀之。造生贰心。以屈生为莫敖，生，屈建子。使与令尹子荡如晋逆女。过郑，郑伯劳子荡于汜，劳屈生于菟氏。汜、菟氏，皆郑地。○过，古禾反。劳，力报反，后皆同。氾，徐扶严反。菟，大胡反。晋侯送女于邢丘。子产相郑伯会晋侯于邢丘。传言楚强，诸侯畏敬其使。○相，息亮反。使，所使反。<br/><br/>　　[疏]注“传言”至“其使”。<br/><br/>　　○正义曰：《聘礼》云“若过邦至于竟，使次介假道，束帛将命于朝。下大夫取以入告，出许，饩之以其礼。上宾大牢，积惟刍禾”。如彼礼文，唯当饩之而已。今郑伯亲劳，是郑畏楚也。桓三年传例云：“凡公女嫁于敌国，公子则下卿送之。於天子，则诸卿皆行，尚公不自送。”《昏礼》，父母送女不下堂。今晋侯亲送女至邢丘，是敬楚也。此兼顾上文，故云“诸侯畏敬其使”。<br/><br/>　<br/><br/>　　公如晋，即位而往见。○见，贤遍反。自郊劳至于赠贿，往有郊劳，去有赠贿。○贿，呼罪反。<br/><br/>　　[疏]注“往有”至“赠贿”。<br/><br/>　　○正义曰：《聘礼》：“宾至于近郊，君使卿朝服，用束帛劳。”及聘事皆毕，乃去，宾遂行，舍于郊，公使卿赠如觌币。聘既如此，朝亦当然。其朝据《大行人》，上公三劳，主国使下大夫劳于畿，卿劳于远郊，主君自劳于近郊。其去赠贿无文。聘尚有贿，明朝亦然，但礼文不具耳。其文据公去言，故云“往有”也。赠据晋言，故云“去有”也。<br/><br/>　<br/><br/>　　无失礼。揖让之礼。晋侯谓女叔齐曰：“鲁侯不亦善於礼乎？”对曰：“鲁侯焉知礼！”公曰：“何为？自郊劳至于赠贿。礼无违者，何故不知？”对曰：“是仪也，不可谓礼。礼所以守其国，行其政令，无失其民者也。今政令在家，在大夫。○女音汝。焉，於虔反。不能取也。有子家羁，弗能用也。羁，庄公玄孙懿伯也。○羁，居宜反。奸大国之盟，陵虐小国。谓伐莒取郓。○奸音干。郓音运。利人之难，谓往年莒乱而取鄫。○难，乃旦反，下及注并同。不知其私。不自知有私难。公室四分，民食於他。他，谓三家也。言鲁君与民无异。<br/><br/>　　[疏]“民食於他”。<br/><br/>　　○正义曰：言公如民然，求食於他也。其时四分公室，民皆属三家。三家税以贡公，公仰给食，自无食也。<br/><br/>　<br/><br/>　　思莫在公，不图其终。无为公谋终始者。○思，息吏反，谓群臣虑也，一音如字。为，于伪反。<br/><br/>　　[疏]“思莫”至“其终”。<br/><br/>　　○正义曰：群臣思虑，无在公者，不为公图谋其终，言其终必祸败，无为谋者。<br/><br/>　<br/><br/>　　为国君，难将及身，不恤其所。礼之本末，将於此乎在，在恤民与忧国。而屑屑焉习仪以亟。言以习仪为急。○屑屑，先结反。亟，纪力反，急也。言善於礼，不亦远乎？君子谓：“叔侯於是乎知礼。”时晋侯亦失政，叔齐以此讽谏。○讽，芳凤反，本亦作“风”，音同。<br/><br/>　　晋韩宣子如楚送女，叔向为介。郑子皮、子大叔劳诸索氏。河南成皋县东有大索城。○介音界。大叔，音泰。索，悉洛反。大叔谓叔向曰：“楚王汏侈已甚，子其戒之！”叔向曰：“汏侈已甚，身之灾也，焉能及人？若奉吾币帛，慎吾威仪，守之以信，行之以礼，敬始而思终，终无不复。事皆可复行。○焉，於虔反。从而不失仪，从，顺也。敬而不失威，道之以训辞，奉之以旧法，考之以先王，以先王之礼成其好。○道音导。好，呼报反。度之以二国，度晋、楚之势而行之。○度，待洛反，注同。<br/><br/>　　[疏]“奉吾”至“二国”。<br/><br/>　　○正义曰：朝聘之礼，享用币帛，致国之所有。送女虽则非聘，亦以币帛通意，故云“奉吾币帛，慎吾威仪”也。信当守而无失，故云“守之以信”也。礼当勉力履行，故云“行之以礼”也。礼无不敬，故以敬为始也。始敬则终亦敬，终恐其惰，故云“思终”也。思终亦思始，终始无有不可复行之事，行必得礼，使皆可复行也。曲从则失仪，“从而不失仪”，不曲从也。过敬则无威，“敬而不失威”，不妄敬也。圣人教训之辞，用之以通意，故言“道之”也。聘使旧故之法，奉承以致命，故言“奉之”也。用先王之礼，以成其交好，故言“考之”也。量二国形势，以传通时事，故言“度之”也。皆准事为文。<br/><br/>　<br/><br/>　　虽汏侈，若我何？”及楚，楚子朝其大夫曰：“晋，吾仇敌也。苟得志焉，无恤其他。今其来者，上卿、上大夫也。若吾以韩起为阍，刖足使守门。○仇音求。阍音昏。刖音月，又五刮反。<br/><br/>　　[疏]注“刖足使守门”。<br/><br/>　　○正义曰：《周礼·掌戮》云：“墨者使守门，劓者使守关，宫者使守内，刖者使守囿，髡者使守积。”则守门者，当以墨也。知不以韩起为墨者，楚子意在辱晋，必将加之重罪。墨是刑之轻者，知其必非墨也。旦欲以叔向为宫刑，明起刑亦次宫也。庄十九年传称“鬻拳自刖，楚人以为大阍”，知此亦是刖也。欲以叔向为司宫，为奄官之长，则韩起为阍，亦欲令为门官之长。刑若鬻拳，故以鬻拳之刑解之。<br/><br/>　<br/><br/>　　以羊舌肸为司宫，加宫刑。○肸，诈乙反。足以辱晋，吾亦得志矣，可乎？”大夫莫对。薳启彊曰：“可。苟有其备，何故不可？耻匹夫不可以无备，况耻国乎？是以圣王务行礼，不求耻人。朝聘有珪，珪以为信。<br/><br/>　　[疏]“朝聘有珪”。<br/><br/>　　○正义曰：《周礼·典瑞》云：“公执桓珪，侯执信珪，伯执躬珪，子执穀璧，男执蒲璧。以朝觐宗遇会同于王，诸侯相见亦如之。”是朝有珪也。又曰：“绿珪璋璧琮，以覜聘。”是聘有珪也。聘用珪璧，其饰虽与君同，其长降君一等。《聘礼》记曰：“所以朝天子，珪与缫皆九寸。问诸侯，朱绿缫八寸。”问即聘也。郑玄云：“九寸，上公之珪也。於天子曰朝，於诸侯曰问，记之於聘，文互相备。”郑云“互相备”者，言诸侯相朝，与朝天子同也；遣使聘天子，与诸侯同也。彼《典瑞》及《聘礼》记聘圭八寸，据上公为文耳。公之使既降公一等，知侯伯之使，当瑑圭六寸；子男之使，当瑑璧四寸。《考工记·玉人》云：“瑑圭璋八寸，璧琮八寸，以覜聘。”亦谓上公之聘也。其实子男君臣用璧，云“朝聘有珪”者，据公侯伯言之。<br/><br/>　　○注“珪以为信”。<br/><br/>　　○正义曰：郑玄《典瑞》注云：“人执以见曰瑞。礼神曰器。瑞，符信也。”用珪朝聘，所以为信，故执之。<br/><br/>　<br/><br/>　　享覜有璋，享，飨也。覜，见也。既朝聘而享见也。臣为君使执璋。○覜，他吊反，徐他彫反。璋音章。享、飨，并许丈反。郑、服皆以享为献耳。见，贤遍反，下同。臣为，于伪反。使，所吏反。<br/><br/>　　[疏]“淳覜有璋”。正义曰：郑氏、先儒以为，朝聘之礼，使执玉以授主国之君，乃行享礼，献国之所有。覜，见也，谓行享礼以见主国之君也。案：《小行人》：“合六币：圭以马，璋以皮，璧以帛，琮以锦，琥以绣，璜以黼。”郑玄云：“上公享王，圭以马；享后，璋以皮。侯、伯、子、男享王，璧以帛；享后，琮以锦。公、侯、伯於诸侯，则享用璧琮。子、男於大国，享君琥以绣；於夫人璜以黼。”此云“享覜有璋”者，据上公享后言之。所以特举享后者，举璋与圭相对。其实享礼，圭与璧、琮、琥、璜皆有。今检杜注意，义则不然，谓王国设酒食以飨宾，宾则执璋以行礼，故云“享覜有璋”。注云“享，飨也”，破享献之“享”为飨食之“飨”。杜必然者，以此传下云：“设机而不倚，爵盈而不饮；宴有好货，飧有陪鼎。”皆论飨礼及飨宴之事，故破“享”为“飨”，即《大行人》三飨、三食、三宴之类是也。但飨礼既亡，执璋无文耳，故杜云“臣为君使执璋”，则《诗》云：“奉璋峨峨”，《尚书》“大保秉璋以酢”之类是也。<br/><br/>　<br/><br/>　　小有述职，诸侯適天子曰述职。○述职，述其所治国之功职也。<br/><br/>　　[疏]注“诸侯”至“述职”。<br/><br/>　　○正义曰：《孟子》云：“天子適诸侯曰巡狩。巡狩者，巡所守也。诸侯朝天子曰述职。述职者，述所职也。”其意言诸侯职在治国家，事天子，以时人朝，述脩其所职也。天子职在立诸侯，抚下民，以时巡狩，省视其功劳也。<br/><br/>　<br/><br/>　　大有巡功。天子巡守曰巡功。○巡功，巡所守之功绩。巡守，手又反。设机而不倚，爵盈而不饮；言务行礼。○机音几。倚，於绮反。<br/><br/>　　[疏]“设机”至“不饮”。<br/><br/>　　○正义曰：朝聘之礼，有设几进爵之时。朝礼虽亡，而《聘礼》有其略也。《聘义》曰：“聘射之礼，至大礼也，质明而始行事，日几中而后礼成。非强有力者，弗能行也。酒清，人渴而不敢饮也。肉乾，人饥而不敢食也。”是言务在行礼，不敢倚机，不敢饮酒也。<br/><br/>　<br/><br/>　　宴有好货，宴饮以货为好。衣服、车马，在客所无。○好，呼报反，注及下同。<br/><br/>　　[疏]注“宴饮”至“所无”。<br/><br/>　　○正义曰：谓主国宴宾，以货才为恩好。谓“衣服、车马，在客所无”者，与之也。明年，晋享季武子，重其好货。僖二十九年，介葛卢来，礼之加宴好。《诗·序》云：“《鹿鸣》，燕群臣嘉宾也。既饮食之，又实币帛筐篚以将其厚意。”是也。<br/><br/>　<br/><br/>　　飧有陪鼎，熟食为飧。陪，加也，加鼎所以厚殷勤。○飧音孙。陪，薄回反，徐扶杯反。<br/><br/>　　[疏]注“熟食”至“殷勤”。<br/><br/>　　○正义曰：《聘礼》：“宾始入馆，宰夫朝服设飧，饪一牢，在西鼎九，羞鼎三。”郑玄云：“食不备礼曰飧。饪，熟也。其鼎实如饔饩。羞鼎，则陪鼎也。以其实言之则曰羞，以其陈言之则曰陪。”是飧有陪鼎。郑以飧礼小，饔饩礼大，故云“食不备礼曰飧”。言饔饩备而飧不备也。杜以饩生而飧熟，故云“熟食为飧”。《聘礼》又云：“君使卿韦弁，归饔饩五牢，饪一牢，鼎九，设于西阶前，陪鼎当内廉。”郑玄云：“陪鼎三牲臛：膷、臐、膮也。陪之庶羞，加也。”服虔云：“陪牛、羊、豕鼎，故云‘陪鼎’。”《周礼·掌客》云：“凡诸侯之礼，上公飧五牢，饔饩九牢；侯伯飧四牢，饔饩二牢；子男飧三牢，饔饩五牢。”是朝聘皆有飧也。案：《聘礼》“归饔饩五牢”：於宾馆，饪一牢，鼎九，设于西阶前。牛鼎一、羊鼎一、豕鼎一、鱼鼎一、腊鼎一、肠胃鼎一、肤鼎一、鲜鱼鼎一、鲜腊鼎一，凡九鼎，从北向南而陈。又有陪鼎三，其一曰膷鼎，牛臛也，在牛鼎之西；其一曰臐鼎，羊臛也，在羊鼎之西；其一曰膮鼎，豕臛也，在豕鼎之西；其陪所设，当西阶之内廉。腥二牢，陈于东阶之前，南陈，牢别七鼎，无鲜鱼、鲜腊也。并上饪一牢，所谓死牢三。又饩二牢，陈于门内之西。是卿之饔饩五牢。案：郑注《掌客》：“其子男饔饩五牢，与卿同，其腥鼎加鲜鱼鲜腊，牢别有九也，其陈设如卿之礼。侯伯饔饩七牢，死牢四，饪一牢在西，腥三牢在东，饩三牢在门西。其陈设如子男之礼上公饔饩九牢，死五牢，饪七牢在西，腥四牢在东，饩四牢陈于门西。其陈皆如侯伯之礼也。”《掌客》注云：“爵卿也，则飧二牢，饔饩五牢。爵大夫也，则飧大牢，饔饩二牢。”<br/><br/>　<br/><br/>　　入有郊劳，宾至，逆劳之於郊。出有赠贿，去则赠之以货贿。礼之至也。国家之败，失之道也，则祸乱兴。失朝聘宴好之道。城濮之役，在僖二十八年。○濮音卜。晋无楚备，以败於邲。在宣十二年言兵祸始於城濮。○邲，皮必反。邲之役，楚无晋备，以败於鄢。在成十六年。○鄢，於晚反。<br/><br/>　　[疏]“以败於鄢”。<br/><br/>　　○正义曰：以上文类之，当注云：“言兵祸始於邲”。而不注者，从可知也。<br/><br/>　<br/><br/>　　自鄢以来，晋不失备，而加之以礼，重之以睦，君臣和也。○重，直用反。是以楚弗能报，而求亲焉。既获姻亲，又欲耻之，以召寇雠，备之若何？言何以为备。○姻音因。谁其重此？言怨重。若有其人，耻之可也。谓有贤人以敌晋，则可耻之。若其未有，君亦图之。晋之事君，臣曰可矣。求诸侯而麇至。麇，群也。○麇，音陨反，又其郧反，注同。求昏而荐女，荐，进也。君亲送之，上卿及上大夫致之。犹欲耻之，君其亦有备矣。不然，奈何？韩起之下，赵成、中行吴、魏舒、范鞅、知盈；五卿位在韩起之下，皆三军之将佐也。成，赵武之子。吴，荀偃之子。○行，户郎反。鞅，於丈反。知音智。将，子匠反。羊舌肸之下，祁午、张趯、籍谈、女齐、梁丙、张骼、辅跞、苗贲皇，皆诸侯之选也。言非凡人。○趯，他历反。骼，古百反，或音各。跞，力狄反，又力各反，木又作“栎”，同。贲，扶云反。选，息恋反。韩襄为公族大夫，韩须受命而使矣。襄，韩无忌子也。为公族大夫。须，起之门子，年虽幼，巳任出使。○使，所吏反，注及下注同。任音壬。<br/><br/>　　[疏]“韩须受命而使”。<br/><br/>　　○正义曰：三年传云：“韩须如齐，逆少姜”。是受命出使之事。<br/><br/>　<br/><br/>　　箕襄、邢带、二人，韩氏族。叔禽、叔椒子羽，皆韩起庶子。<br/><br/>　　[疏]注“皆韩起庶子”。<br/><br/>　　○正义曰：贾逵云然，杜依用之。杜以上箕襄、邢带食邑於箕、邢，故为韩氏之族。叔禽、叔椒皆连叔为文，羽又称子，事似兄弟，故云“皆韩起庶子”。刘炫以为叔禽等亦是韩起之族，既无明证，而妄规杜氏非也。<br/><br/>　<br/><br/>　　皆大家也。韩赋七邑，皆成县也。成县，赋百乘也。○韩赋七邑。韩襄，起之兄子。箕襄、邢带二人，韩氏族。韩须、叔禽、叔椒、子羽四人，皆韩起子。凡七人，人一邑。乘，绳证反，下皆同。羊舌四族，皆彊家也。四族：铜鞮伯华、叔向、叔鱼、叔虎兄弟四人。○鞮，丁兮反。<br/><br/>　　[疏]注“四族”至“四人”。<br/><br/>　　○正义曰：《家语》孔子曰：“铜鞮伯华不死，天下其定矣。”其人名赤，字伯华，食邑於铜鞮。叔鱼名鲋，见於十三年传。叔虎见於襄二十一一年传。於时虎已死。今得数叔虎者，虽身死，其族犹在。故传不言羊舌四人，而云“四族”，明指其族也。据传文，叔向兄弟四人，有叔虎。案：《世本》，叔向兄弟有“季夙”。疑季夙即是虎也。故服氏数伯华、叔向、叔鱼、季夙。刘炫以为叔虎於时已死，别有季夙，而规杜氏，非也。<br/><br/>　<br/><br/>　　晋人若丧韩起、杨肸五卿八大夫五卿，赵成以下。八大夫，祁午以下。○丧，息浪反。杨肸，叔向本羊舌氏，食菜於杨，故又号杨肸也。辅韩须杨石，石，叔向子食我也。○食音嗣。因其十家九县，韩氏七，羊舌氏四，而言十家，举大数也。羊舌四家，共二县，故但言“彊家”。<br/><br/>　　[疏]注“韩氏”至“彊家”。<br/><br/>　　○正义曰：杜以家、县为一，故并韩赋七邑，与羊舌四族，乃为十一，而言十家，举大数也。羊舌四族，族有一县，则又大多，故以为“四家共二县”也。刘炫以为“韩须是起之门子，不别更称家。去韩须之外，韩氏唯有六家，并羊舌四族，故为十家也。”今知不然者，以传历序韩襄为公族大夫，韩须受命而使，即云箕襄以下皆大家，故知韩须在其内也。又韩赋七邑则韩须有邑。既有其邑，自然称家。哀二年传曰：“上大夫受县。”《论语》云：“百乘之家。”家即县也。刘以为韩须不得为家，家不得称县；以为韩氏六家，羊舌四家，为十家，而规杜氏，非也。<br/><br/>　<br/><br/>　　长毂九百，长毂，戎车也。县百乘。○毂，古木反。<br/><br/>　　[疏]“长毂”。<br/><br/>　　○正义曰：《考工记·车人》云，兵车乘车轮崇六尺六寸，田车轮崇六尺三寸，兵车毂长三尺三寸。又云，大车半柯，长尺半。是短也。<br/><br/>　<br/><br/>　　其馀四十县遗守四千，计遗守国者，尚有四千乘。○遗，唯季反。奋其武怒，以报其大耻，伯华谋之，伯华，叔向兄。中行伯、魏舒帅之，伯，仲行吴。其蔑不济矣。君将以亲易怨，失婚姻之亲。实无礼以速寇，而未有其备，使群臣往遗之禽，以逞君心，何不可之有？王曰：“不穀之过也，大夫无辱。”谢薳启彊。<br/><br/>　　[疏]“何不可之有”。<br/><br/>　　○正义曰：启彊发首言“可”，此云“何不可之有”，言其可也，绍上可之言。服虔云：“何不可之有，如是，大不识文势。”<br/><br/>　<br/><br/>　　厚为韩子礼。王欲敖叔向以其所不知，而不能，言叔向之多知。○敖，五报反。“叔向以其所不知”绝句。多知，如字，一音智。<br/><br/>　　[疏]“王欲”至“不能”。<br/><br/>　　○正义曰：王欲谓叔向以为敖乐，以其所不知不解之处试之，而竟不能。王之所为，叔向悉解。故杜云“叔向之多知”。<br/><br/>　<br/><br/>　　亦厚其礼。韩起反，郑伯劳诸圉，圉，郑地名。辞不敢见，礼也。奉使君命未反故。○见，贤遍反。<br/><br/>　　郑罕虎如齐，娶於子尾氏。自为逆也。○娶，七住反。为，于伪反。晏子骤见之，陈桓子问其故，对曰：“能用善人，民之主也。”谓授子产政。○骤，仕救反。<br/><br/>　　夏，莒牟夷以牟娄及防、兹来奔。牟夷非卿而书，尊地也。尊，重也。重地，故书以名。其人终为不义。莒人愬于晋。愬鲁受牟夷。○愬，悉路反。晋侯欲止公。范献子曰：“不可。人朝而执之，诱也。讨不以师，而诱以成之，惰也。为盟主而犯此二者，无乃不可乎？请归之，间而以师讨焉。”间，暇也。○诱音酉。惰，徒卧反。间音闲，注同，又如字。又归公。秋，七月，公至自晋。莒人来讨，讨受牟夷。不设备。戊辰，叔弓败诸蚡泉，莒未陈也。嫌君臣异，故重发例。○陈，直觐反。重，直用反。<br/><br/>　　冬，十月，楚子以诸侯及东夷伐吴，以报棘、栎、麻之役。役在四年。薳射以繁扬之师，会於夏汭。会楚子。○射，食夜反，又食亦反。越大夫常寿过帅师会楚子于琐。琐，楚地。○过，古禾反。琐，素果反。闻吴师出，薳启彊帅师从之，从吴师也。遽不设备，吴人败诸鹊岸。庐江舒县有鹊尾渚。○遽，其据反。岸，五旦反。楚子以驲至於罗汭。驲，传也。罗，水名。○驲，人实反。传，中恋反。吴子使其弟蹶由犒师，犒，劳。○蹶，居卫反。犒，苦报反。楚人执之，将以衅鼓。王使问焉，曰：“女卜来吉乎？”对曰：“吉。寡君闻君将治兵於敝邑，卜之以守龟，曰：‘余亟使人犒师，请行以观王怒之疾徐，而为之备，尚克知之。’言吴令龟如此。○衅，许觐反。女音汝。守，手又反，下同。亟，纪力反。龟兆告吉，曰，克可知也。君若驩焉，好逆使臣，滋敝邑休殆，休，解也。○好，呼报反。使，所吏反，下并同。解，隹卖反。而忘其死，亡无日矣。今君奋焉，震电冯怒，冯，盛也。○冯，皮冰反，徐敷求反，注同。虐执使臣，将以衅鼓，则吴知所备矣。敝邑虽羸，若早脩完，完器备。○羸，力危反。完音丸。<br/><br/>　　[疏]“今君”至“衅鼓”。<br/><br/>　　○正义曰：言今君奋起威严，如天震电，盛为瞋怒，虐执云云是也。<br/><br/>　<br/><br/>　　其可以息师。息楚之师。难易有备，可谓吉矣。且吴社稷是卜，岂为一人？使臣获衅军鼓，而敝邑知备，以御不虞，其为吉孰大焉？国之守龟，其何事不卜？言常卜。○易，以豉反。岂为，于伪反。御，鱼吕反。<br/><br/>　　[疏]“难易有备”。<br/><br/>　　○正义曰：言知楚为患难，则吴易有防备也。○“且吴社稷是卜”。<br/><br/>　　○正义曰：恐楚王言，女既云“吉”，何故今欲被杀？故言此以塞之。○“国之守龟。”<br/><br/>　　○正义曰：又恐王言，龟既言“吉”，而使人被杀？则是龟不信，故又言此以答之。<br/><br/>　<br/><br/>　　一臧一否，其谁能常之？城濮之兆，其报在邲。城濮战，楚卜吉，其效乃在邲。○否，悲矣反，旧方有反。今此行也，其庸有报志？”言吴有报楚意。乃弗杀。楚师济於罗汭，沈尹赤会楚子次於莱山。薳射帅繁扬之师，先入南怀，楚师从之，及汝清，南怀、汝清，皆楚界。○莱音来。吴不可入。有备。楚子遂观兵於坁箕之山。观，示也。○观旧音官，读《尔雅》者，皆官唤反，注同。坁，直夷反。是行也，吴早设备，楚无功而还，以蹶由归。楚子惧吴，使沈尹射待命于巢，薳启彊待命于雩娄，礼也。善有备。○雩音于，徐况于反，如淳同，韦昭音虚。娄，力侯反，徐力俱反，如淳音楼。<br/><br/>　　秦后子复归於秦，元年奔晋。景公卒故也。终五稔之言。○五稔，而甚反。<br/><br/>　　【经】六年，春，王正月，杞伯益姑卒。（再同盟。）<br/><br/>　　[疏]注“再同盟”。<br/><br/>　　○正义曰：益姑以襄二十四年，即位二十五年盟于重丘，鲁、杞俱在，二十九年又杞子来盟，是再同盟。<br/><br/>　<br/><br/>　　葬秦景公。<br/><br/>　　夏，季孙宿如晋。葬杞文公。无传。<br/><br/>　　宋华合比出奔卫。合比事君不以道，自取奔亡，书名罪之。○华，户化反。比，如字，又毗志反。<br/><br/>　　[疏]“合比”至“罪之”。<br/><br/>　　○正义曰：寺人柳有宠，大子佐恶之，合比请杀之，求媚於大子，而欲杀君之宠臣，是事君不以道也。以此而自取奔亡，故书名以罪之。<br/><br/>　<br/><br/>　　秋，九月，大雩。<br/><br/>　　楚薳罢帅师伐吴。○罢音皮。<br/><br/>　　冬，叔弓如楚。<br/><br/>　　齐侯伐北燕。<br/><br/>　　【传】六年，春，王正月，杞文公卒，吊如同盟，礼也。（鲁怨杞因晋取其田，而今不废丧纪，故礼之。）大夫如秦，葬景公，礼也。（合先王士吊大夫送葬之礼。）<br/><br/>　　[疏]注“合先”至“之礼”。<br/><br/>　　○正义曰：“先王之制，诸侯之丧，士吊，大夫送葬”。三十年传文也。《释例》曰：“先王之制，诸侯之丧，士吊，大夫送葬。及其失也，礼过於重。文、襄之伯，因而抑之。诸侯之丧，大夫吊，卿共丧事。夫人之丧，士吊，大夫送葬，犹过古制。故公子遂如晋，葬襄公，传不言礼。葬秦景公，传曰‘大夫如秦葬景公’，特称礼也。一以示古制；二以示书他国之葬，必须鲁会；三以示奉使非卿，则不书於经。此皆丘明之微文也。”<br/><br/>　<br/><br/>　　三月，郑人铸刑书。铸刑书於鼎，以为国之常法。○铸，之树反。<br/><br/>　　[疏]注“铸刑书於鼎”。<br/><br/>　　○正义曰：传直言“铸刑书”，知铸之於鼎者，二十九年传云：“晋赵鞅、荀寅赋晋国一鼓铁，以铸刑鼎，著范宣子所为刑书焉。”彼是铸之於鼎，知此亦是鼎也。<br/><br/>　<br/><br/>　　叔向使诒子产书诒，遗也。○诒，以之反。遗，唯季反。曰：“始吾有虞於子，虞，度也。言准度子产以为已法。○度，待洛反，下同。今则巳矣。己，止也。昔先王议事以制，不为刑辟，惧民之有争心也。临事制刑，不豫设法也。法豫设，则民知争端。○辟，婢亦反，下皆同。争，争斗之争，注及下注同。<br/><br/>　　[疏]注“临事”至“争端”。<br/><br/>　　○正义曰：《尚书·伊训》云：“先王肇修人纪，制官刑，儆于有位。”又穆王命吕侯训夏赎刑，作《吕刑》之篇，其经云：“墨罚之属千，劓罚之属千，剕罚之属五百，宫罚之属三百，大辟之属二百，五刑之属三千。”《周礼》：“司刑掌五刑之法，以丽万民之罪，墨罪五百，劓罪五百，宫罪五百，剕罪五百，杀罪五百。”据此二文，虽王者相变，条数不同，皆是豫制刑矣。而云“临事制刑，不豫设法”者，圣王虽制刑法，举其大纲，但共犯一法，情有浅深，或轻而难原，或重而可恕，临其时事，议其重轻，虽依准旧条，而断有出入，不豫设定法，告示下民，令不测其浅深，常畏威而惧罪也。法之所以不可豫定者，於小罪之间，或情有大恶，尽皆致之极刑，则本非应重之罪；悉令从其轻比，又不足以创小人也。於大罪之间，或情有可恕，尽加大辟，则枉害良善；轻致其罚，则脱漏重辜。以此之故，不得不临时议之，准状加罪。今郑铸之於鼎，以章示下民，亦既示民，即为定法。民有所犯，依法而断。设令情有可恕，不敢曲法以矜之。罪实难原，不得违制以入之。法既豫定，民皆先知，於是倚公法以展私情，附轻刑而犯大恶，是无所忌而起争端也。汉、魏以来，班律於民，惧其如此，制为比例。入罪者举轻以明重，出罪者举重以明轻。因小事而别有大罪者，则云所为重，以重论。皆不可一定故也。<br/><br/>　<br/><br/>　　犹不可禁御，是故闲之以义，闲，防也。纠之以政，纠，举也。行之以礼，守之以信，奉之以仁，奉，养也。制为禄位，以劝其从，劝从教。严断刑罚，以威其淫。淫，放也。<br/><br/>　　[疏]“闲之”至“其淫”。<br/><br/>　　○正义曰：义者，宜也，合於事宜。闲谓防卫也。“闲之以义”，曰卫之使合於事宜者也。政者，正也，齐正在下。纠谓举治也，纠之以政，举治之使从於齐正也。礼当勉力履行，故“行之以礼”也。信当守而勿失，故“守之以信”也。仁心所以养物，故“奉之以仁”也。位以序德，禄以酬勤，有德能勤，则居官食禄，制为禄位，以劝其从顺教令也。其有犯罪则制之刑罚，故“严断刑罚”，以威其骄淫放佚也。严断，言其不放舍也。对文则加罪为刑，收赎为罚；散则刑、罚通也。闲之以下，皆言在上位者行此事治民也。<br/><br/>　<br/><br/>　　惧其未也，故诲之以忠，耸之以行，耸，惧也。○耸，息勇反。行，下孟反。教之以务，时所急。使之以和，说以使民。○说音悦。临之以敬，涖之以彊，施之於事为涖。○涖音利，又音类。断之以刚。义断恩。<br/><br/>　　[疏]“惧其”至“以刚”。<br/><br/>　　○正义曰：此上言行事，此又言用心。言虽行上事，惧其未从教也，故复劳心以抚之。於文“中、心”为“忠”，“如、心”为“恕”，谓如其已心也。事亲、事君，远及诸物，宜恕以待之，不得虚诈。忠是万事之本，故陈忠恕之事，以训诲之。行善得善，行恶得恶，举善恶之行以恐惧之。时之所急，民或不知，故教示之以当时之务。居上位者，失於以威迫人，故“使之以和”，当和说以使之。临、涖一也，临谓位居其上，俯临其下；涖谓有所施为，临抚其事。临谓平常之时，涖谓当事之时，居上位者，失於骄慢。“临之以敬”，言常共敬以临之。其监於行事者，失於懈倦，“涖之以彊”，言当彊力以临之。柔而少决，为政之病，故断之以刚彊，此云“断之以刚”，即上严断之义。严谓威可畏，刚谓情无私。此皆论心，故重言之。<br/><br/>　　○注“耸惧也”。<br/><br/>　　○正义曰：《释诂》文也。彼作“竦”，音义同。<br/><br/>　　○注“施之於事为涖”。<br/><br/>　　○正义曰：涖亦临也。而与临别文，故解之。《周礼·肆师》称“涖卜”，《曲礼》云“涖官”，《春秋》书“涖盟”，皆谓当其事而临之，故云“施之於事为涖”，则临谓平常，涖谓当事，以此为异，故别文也。若散而言之，涖亦临也。故《论语》云“不庄以涖之，则民不敬”是也。<br/><br/>　　○注“义断恩”。<br/><br/>　　○正义曰：《丧服四制》云：“门内之治恩揜义，门外之治义断恩。”《尚书·胤征》云：“威克厥爱允济，爱克厥威允罔功。”是断狱者，皆当义断恩。<br/><br/>　<br/><br/>　　犹求圣哲之上，明察之官，上，公王也。官，卿大夫也。忠信之长，慈惠之师，民於是乎可任使也，而不生祸乱。民知有辟，则不忌於上。权移於法，故民不畏上。○长，丁丈反。<br/><br/>　　[疏]“犹求”至“使也”。<br/><br/>　　○正义曰：“以刚”以上，虽率意教人，犹为未善，更求圣哲王公之上制、明察大夫之官法、忠诚信著之长则、慈爱温惠之师教。用此四法以教民，民於是乎可任使也。<br/><br/>　　○注“权移”至“畏上”。<br/><br/>　　○正义曰：刑不可知，威不可测，则民畏上也。今制法以定之，勒鼎以示之，民知在上不敢越法以罪己，又不能曲法以施恩，则权柄移於法，故民皆不畏上。<br/><br/>　<br/><br/>　　并有争心，以徵於书，而徼幸以成之，因危文以生争，缘徼幸以成其巧伪。○徼，本又作“邀”，古尧反。巧如字，又苦孝反。<br/><br/>　　[疏]注“因危”至“巧伪”。<br/><br/>　　○正义曰：法之设文有限，民之犯罪无穷。为法立文，不能网罗诸罪。民之所犯，不必正与法同，自然有危疑之理。因此危文以生与上争罪之心，缘徼幸以成其巧伪，将有实罪而获免者也。<br/><br/>　<br/><br/>　　弗可为矣。为，治也。夏有乱政，而作《禹刑》。商有乱政，而作《汤刑》。夏、商之乱，著禹、汤之法。言不能议事以制。○夏，户雅反。<br/><br/>　　[疏]注“夏商”至“以制”。<br/><br/>　　○正义曰：夏、商之有乱政，在位多非贤哲，察狱或失其实，断罪不得其中，至有以私乱公，以货枉法。其事不可复治，乃远取创业圣王当时所断之狱，因其故事，制为定法。亦如郑鼎所铸，遵旧施行，言不能临时议事，以制刑罪也。<br/><br/>　<br/><br/>　　周有乱政，而作《九刑》。周之衰亦为刑书，谓之《九刑》。<br/><br/>　　[疏]注“周之”至“九刑”。<br/><br/>　　○正义曰：准夏、商所作，当为文、武、周公之制。不以圣王名刑而谓之“九刑”者，盖周公别为此名，故称之耳。<br/><br/>　<br/><br/>　　三辟之兴，皆叔世也。言刑书不起於始盛之世。<br/><br/>　　[疏]注“言刑”至“之世”。<br/><br/>　　○正义曰：三辟，谓《禹刑》、《汤刑》、《九刑》也。辟，罪也。三者断罪之书，故为刑书，皆是叔世所为。言刑书不起於始盛之世议事制罪，叔世不复能然，采取上世决事之比，作书以为后法。其事是始盛之世，作书於衰乱之时。服虔云：“政衰为叔世，叔世逾於季世，季世不能作辟也。”<br/><br/>　<br/><br/>　　今吾子相郑国，作封洫，在襄三十年。○相，息亮反。洫，况域反。立谤政，作丘赋，在四年。○谤，布浪反。制参辟，铸刑书，制参辟，谓用三代之末法。○参，七南反，一音三。<br/><br/>　　[疏]注“制参”至“末法”。<br/><br/>　　○正义曰：制参辟、铸刑书，是一事也，为其文，是制参辟；勒於鼎，是铸刑书也。三代之辟，皆取前世故事，制以为法。子产亦取上世故事，故谓之“制参辟”。言其所制，用三代之末法；非谓子产所作还写三代之书也，子产盖亦采取上世所闻见断狱善者以为书也。<br/><br/>　<br/><br/>　　将以靖民，不亦难乎？《诗》曰：‘仪式刑文王之德，日靖四方。’《诗·颂》。言文王以德为仪式，故能日有安靖四方之功。刑，法也。<br/><br/>　　[疏]“诗曰”至“四方”。<br/><br/>　　○正义曰：《周颂·我将》之篇，祀文王之乐歌也。杜言“文王以德为仪式。刑，法也”。则仪、式、刑三者，皆为法也。言以德为仪式法者，是文王之德也。由其以德为法，故能日日有安靖四方之功也。服虔云：“仪、善；式、用；刑，法；靖，谋也。言善用法文王之德，日日谋安四方。”此解於文便於杜也。<br/><br/>　<br/><br/>　　又曰：‘仪刑文王，万邦作孚。’《诗·大雅》。言文王作仪法，为天下所信。<br/><br/>　　[疏]“又曰”至“作孚”。<br/><br/>　　○正义曰：《大雅·文王》之篇也。服虔云：“仪，善也。刑，法也。善用法者，文王也。言文王善用其法，故能为万国所信也。”亦便於杜。<br/><br/>　<br/><br/>　　如是，何辟之有？言《诗》唯以德与信，不以刑也。民知争端矣，将弃礼而徵於书。以刑书为徵。<br/><br/>　　[疏]“民知”至“於书”。<br/><br/>　　○正义曰：端谓本也。今铸鼎示民，则民知争罪之本，在於刑书矣。制礼以为民则，作书以防民罪。违礼之愆，非刑书所禁，故民将弃礼而取徵验於书也。刑书无违礼之罪，民必弃礼而不用矣。<br/><br/>　<br/><br/>　　锥刀之末，将尽争之。锥刀末，喻小事。乱狱滋丰，贿赂并行。终子之世，郑其败乎！肸闻之：‘国将亡，必多制。’数改法。<br/><br/>　　[疏]“终子”至“败乎”。<br/><br/>　　○正义曰：子产铸刑书，而叔向责之。赵鞅铸刑鼎，而仲尼讥之。如此传文，则刑之轻重，不可使民知也。而李悝作法，萧何造律，颁於天下，悬示兆民，秦、汉以来，莫之能革。以今观之，不可一日而无律也，为当吏不及古，民伪於昔。为是圣人作法，不能经远。古今之政，何以异乎？斯有旨矣。古者分地建国，作邑命家，诸侯则奕世相承，大夫亦子孙不绝，皆知国为我土，众实我民，自有爱吝之心，不生残贼之意。故得设法以待刑，临事而议罪，不须豫以告民，自令常怀怖惧，故仲尼、叔向所以讥其铸刑书也。秦、汉以来，天下为一，长吏以时迁代，其民非复已有。懦弱则为殿负，彊猛则为称职。且疆域阔远，户口滋多，大郡竟馀千里，上县数以万计。豪横者陵蹈邦邑，桀健者雄张闾里。故汉世酷吏，专任刑诛。或乃肆情好杀，成其不桡之威；违众用已，以表难测之知。至有积骸满阱，流血丹野，郅都被“苍鹰”之号，延年受“屠伯”之名。若复信其杀伐，任其纵舍，必将喜怒变常，爱憎改竟，不得不作法以齐之，宣众以令之。所犯当条，则断之以律；疑不能决，则谳之上府。故得万民以察，天下以治。圣人制法，非不善也，古不可施於今。今人所作，非能圣也，足以周於用，所谓“观民设教，遭时制宜”，谓此道也。<br/><br/>　<br/><br/>　　其此之谓乎！”复书曰：“若吾子之言，复，报也。<br/><br/>　　[疏]“若吾子之言”。<br/><br/>　　○正义曰：若，如也。诚如吾子之言也。<br/><br/>　<br/><br/>　　侨不才，不能及子孙，吾以救世也。既不承命，敢忘大惠？”以见箴戒为惠。<br/><br/>　　[疏]“吾以救世也”。<br/><br/>　　○正义曰：当时郑国大夫邑长，盖有断狱不平，轻重失中，故作此书以令之，所以救当世。<br/><br/>　<br/><br/>　　士文伯曰：“火见，郑其火乎！火，心星也。周五月昏见。火未出而作火，以铸刑器，刑器，鼎也。藏争辟焉。火如象之，不火何为？”象，类也。同气相求，火未出而用火，相感而致灾。<br/><br/>　　[疏]注“象类”至“致灾”。<br/><br/>　　○正义曰：作刑书以示民，教民使争罪，故谓之“争辟”。火出而象之，象，类也。谓以类相感而致灾也。“同气相求”，《易·文言》文也。《周礼·司爟》云：“季春出火，民咸从之。季秋内火，民亦如之。”郑玄云：“火所以用陶冶，民随国而为之。”是火星未出，不得用火。今郑火未出，而用火以铸鼎，及火星出，则相感以致灾。服虔云：“铸鼎藏争辟，故今出火与五行之火争明，故为灾；在器，故称藏也。”<br/><br/>　<br/><br/>　　夏，季孙宿如晋，拜莒田也。谢前年受牟夷邑不见讨。晋侯享之，有加笾。笾豆之数，多於常礼。武子退，使行人告曰：“小国之事大国也，苟免於讨，不敢求贶。贶，赐也。得贶不过三献。《周礼》：“大夫三献”。<br/><br/>　　[疏]注“周礼大夫三献”。<br/><br/>　　○正义曰：《周礼》：“卿五献，大夫三献。”故郑注《掌客》：“爵卿也，饔饩五牢。爵大夫也，饔饩三牢。献视饔饩之数。”故言“大夫三献”也。若依古礼，大小国之卿皆五献，大夫三献。故《聘礼》侯伯之卿出聘，饔饩五牢，献同饔饩之数。至春秋之时，唯大国得从古礼。故昭元年郑人享赵孟注云：“朝聘之制，大国之卿五献。”其次国以下卿，则从大夫之礼。故今武子云“得贶不过三献”。《周礼》无此文。《大行人》云：“上公九献，侯伯七献，子男五献，献各如其命数。”《典命》云：“公侯伯之卿皆三命。”知其当三献也。大夫，卿之总名，故注云“三献”也。<br/><br/>　<br/><br/>　　今豆有加，下臣弗堪，无乃戾也！”惧以不堪为罪。<br/><br/>　　[疏]“今豆有加”。<br/><br/>　　○正义曰：上言“加笾”，此言“豆”者，笾豆并加，互举其一也。<br/><br/>　<br/><br/>　　韩宣子曰：“寡君以为驩也。”以加礼致驩。对曰：“寡君犹未敢，未敢当此加也。<br/><br/>　　[疏]“寡君犹未敢”。<br/><br/>　　○正义曰：鲁侯爵礼当七献。上文唯言享有加笾，止知加於常礼，不知几献。笾豆未必过七献也。言“寡君犹未敢当此”者，谦耳。<br/><br/>　<br/><br/>　　况下臣，君之隶也，敢闻加贶？”固请彻加，而后卒事。晋人以为知礼，重其好货。宴好之货。<br/><br/>　　宋寺人柳有宠，有宠於平公。○寺，本又作“侍”。柳，良九反，寺人名。大子佐恶之。华合比曰：“我杀之。”欲以求媚大子。○恶，乌路反。柳闻之，乃坎，用牲，埋书，诈为盟处。○处，昌虑反，下同。而告公曰：“合比将纳亡人之族，亡人，华臣也。襄十七年奔陈。既盟于北郭矣。”公使视之，有焉，遂逐华合比。合比奔卫。於是华亥欲代右师，亥，合比弟，欲得合比处。乃与寺人柳比，从为之徵曰：“闻之久矣。”闻合比欲纳华臣。○柳比，毗志反。公使代之。代合比为右师。见於左师，左师，向戌。○见，贤遍反，又如字。左师曰：“女夫也，必亡！夫谓华亥。○女音汝，下并注同。夫，方于反，注同。女丧而宗室，於人何有？人亦於女何有？言人亦不能爱女。○丧，息浪反。《诗》曰：‘宗子维城，母俾城坏，母独斯畏。’《诗·大雅》，言宗子之固若城。俾，使也。○俾，必尔反。<br/><br/>　　[疏]“诗曰”至“斯畏”。<br/><br/>　　○正义曰：《大雅·板》之篇，凡伯刺厉王之诗也，言宗子之固惟若城也。即谓宗子为城，言宗人当固之，母使此城倾壤倾坏，则女独矣。女既独此，必有所畏惧也。<br/><br/>　<br/><br/>　　女其畏哉！”为二十年华亥出奔传。<br/><br/>　　六月，丙戌，郑灾。终士文伯之言。<br/><br/>　　楚公子弃疾如晋，报韩子也。报前年送女。过郑，郑罕虎、公孙侨、游吉从郑伯以劳诸柤，辞不敢见。不敢当国君之劳。柤，郑地。○过，地卧反，又古禾反。从，才用反，或如字。劳，力报反，注及下同。柤，侧加反。见贤遍反，下“见王”，注“见郑伯”、“如见楚王”、“私见郑伯”同。固请见之，见如见王，见郑伯如见楚王。言弃疾共而有礼。<br/><br/>　　[疏]注“共而有礼”。正义曰：见如见王，是共也。解不敢见，是礼也。<br/><br/>　<br/><br/>　　以其乘马八匹私面。私见郑伯。○乘，绳证反。见子皮如上卿，如见楚卿。以马六匹。见子产，以马四匹。见子大叔，以马二匹。降杀以两。○杀，所界反。禁刍牧采樵，不入田，不犯田种。○刍，初俱反。樵，似遥反，下同。不樵树，不采蓺，蓺，种也。<br/><br/>　　[疏]“不樵树不采蓺”。<br/><br/>　　○正义曰：不樵树，不伐树以为樵。不采蓺，不采所种之菜果。<br/><br/>　<br/><br/>　　不抽屋，不强匄。誓曰：“有犯命者，君子废，小人降。”君子则废黜不得居位，小人则退给下剧也。○抽，敕留反。强，其丈反，又其良反。匄，本或作“丐”，音盖，乞也。《说文》作“匄”。逯安说，“亡人为匄”。黜，敕律反。<br/><br/>　　[疏]“不抽屋不强”。<br/><br/>　　○正义曰：服虔云：“抽，裂也。言不毁裂所舍之屋也。匄，乞也。不就人强乞也。”<br/><br/>　<br/><br/>　　舍不为暴，主不慁宾。慁，患也。○慁，户困反。往来如是。郑三卿皆知其将为王也。三卿：罕虎、公孙侨、游吉。韩宣子之適楚也，楚人弗逆。公子弃疾及晋竟，晋侯将亦弗逆。叔向曰：“楚辟我衷，辟，邪也。衷，正也。○竟音境，下注同。辟，匹亦反，注及下同。衷音忠。邪，似嗟反。若何效辟？《诗》曰：‘尔之教矣，民胥效矣。’《诗·小雅》。言上教下效。○效，户孝反，下同。从我而已，焉用效人之辟？《书》曰：‘圣作则。’逸《书》。则，法也。○焉，於虔反。无宁以善人为则，无宁，宁也。而则人之辟乎？匹夫为善，民犹则之，况国君乎？”晋侯说，乃逆之。传言叔向知礼。○说音悦。<br/><br/>　　秋，九月，大雩，旱也。<br/><br/>　　徐仪楚聘于楚。仪楚，徐大夫。楚子执之，逃归。惧其叛也，使薳泄伐徐。薳泄，楚大夫。○泄，息列反。吴人救之。令尹子荡帅师伐吴，师于豫章，而次于乾谿。乾谿，在谯国城父县南，楚东竟。○谿，苦兮反。父音甫。吴人败其师於房锺，房锺，吴地获宫厩尹弃疾。斗韦龟之父。○厩，九又反。子荡归罪於薳泄而杀之。归罪於薳泄。不以败告，故不书。<br/><br/>　　冬，叔弓如楚聘，且吊败也。吊为吴所败。<br/><br/>　　[疏]“且吊败也”。<br/><br/>　　○正义曰：如上注“不以败告，故不书”，而得“吊败”者，本自为聘，闻败，因吊之，故言“且”也。<br/><br/>　<br/><br/>　　十一月，齐侯如晋，请伐北燕也。告盟主。士匄相士鞅逆诸河，礼也。士匄，晋大夫。相为介，得敬逆来者之礼。○匄，古害反，本或作“丐”。相，息亮反，注同。士鞅，於丈反。今传本皆作“士匄相士鞅”，古本“士匄”或作“王正”。董遇、王肃本同。学者皆以士匄是范宣子，即士鞅之父，不应取其父同姓名人以为介。今传本误也，依“王正”为是。王元规云：“古人质，口不言之耳，何妨为介也。”案：士文伯是士鞅之族，亦名匄，无妨。今相范鞅，即文伯也。然士文伯名，古本或有作正者。解见前卷襄三十一年。介音界。<br/><br/>　　[疏]“士匄相士鞅”。<br/><br/>　　○正义曰：《世族谱》以王正为杂人。诸本及王肃、董遇注皆作“王正”，俗本或误为“士匄”。此人不当与士鞅之父同姓名，而为之介也。<br/><br/>　<br/><br/>　　晋侯许之。十二月，齐侯遂伐北燕，将纳简公。简公，北燕伯。三年出奔齐。晏子曰：“不入，燕有君矣，民不贰。吾君贿，左右谄谀，作大事不以信，未尝可也。”为明年暨齐平传。○谄，敕检反。谀，羊朱反。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10323.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10325.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

