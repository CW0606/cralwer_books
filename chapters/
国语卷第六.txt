<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《国语注》正文_国语卷第六_韦昭作品 - 维普阅读网</title>
<meta name="keywords" content="国语注,国语注原文,国语注阅读,国语卷第六全文,韦昭作品" />
<meta name="description" content="国语注原文阅读,国语卷第六全文在线阅读,韦昭作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-353-5280.html";
var nextpage="novel-read-353-5282.html";
var indexpage = "novel-chapter-353.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-353.html">国语注</a></strong>
<strong><a href="novel-chapter-353.html">国语注目录</a></strong>
<span>国语卷第六</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-353-5280.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>国语卷第六</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=韦昭&amp;searchsubmit=yes"  target="_blank">韦昭</a><span class="divide">|</span>发布时间：2014-09-05 23:03:24<span class="divide">|</span></p>
<div class="page-body">
<div class="page-content">
<p>齐语<br/><br/>　　１　桓公自莒反于齐〔一〕，使鲍叔为宰〔二〕，辞曰：「臣，君之庸臣也〔三〕。君加惠于臣，使不冻馁，则是君之赐也。若必治国家者，则非臣之所能也。若必治国家者，则其管夷吾乎〔四〕。臣之所不若夷吾者五：宽惠柔民，弗若也〔五〕；治国家不失其柄，弗若也〔六〕；忠信可结于百姓，弗若也；制礼义可法于四方，弗若也；执枹鼓立于军门，使百姓皆加勇焉，弗若也〔七〕。」桓公曰：「夫管夷吾射寡人中钩，是以滨于死〔八〕。」鲍叔对曰：「夫为其君动〔九〕也〔一０〕。君若宥而反之，夫犹是也〔一一〕。」桓公曰：「若何〔一二〕？」鲍子对曰：「请诸鲁〔一三〕。」桓公曰：「施伯，鲁君之谋臣也〔一四〕，夫知吾将用之，必不予我矣。若之何？」鲍子对曰：「使人请诸鲁，曰：『寡君有不令之臣在君之国，欲以戮之于群臣，故请之。』则予我矣。」桓公使请诸鲁，如鲍叔之言。<br/><br/>　　〔一〕　桓公，齐太公之后、僖公之子、襄公之弟桓公小白也。初，襄公立，其政无常，鲍叔牙曰：「乱将作矣。」奉公子小白出奔莒。公孙无知杀襄公而立。管夷吾、邵忽奉公子纠奔鲁。齐人杀无知，逆子纠于鲁，庄公不即遣，而盟以要之。齐大夫归逆小白于莒。庄公伐齐，纳子纠，桓公自莒先入。<br/><br/>　　〔二〕　鲍叔，齐大夫，似姓之后、鲍敬叔之子叔牙也。宰，太宰也。<br/><br/>　　〔三〕　庸，凡庸也。<br/><br/>　　〔四〕　管夷吾，齐卿，姬姓之后、管严仲之子敬仲也。<br/><br/>　　〔五〕　宽则得众，惠则足以使民。柔，安也。<br/><br/>　　〔六〕　柄，谓本也。<br/><br/>　　〔七〕　军门，立旍为军门，若今牙门矣。加，益也。<br/><br/>　　〔八〕　三君皆云：「滨，近也。管仲臣于子纠，乾时之战，亲射桓公中钩。」<br/><br/>　　〔九〕　案攷异卷二引洪颐烜说：「『动』，当为『勤』字之误也。」<br/><br/>　　〔一０〕君，子纠也。<br/><br/>　　〔一一〕宥，赦也。犹是，言为君犹为子纠也。<br/><br/>　　〔一二〕若何得还。<br/><br/>　　〔一三〕是时桓公使鲍叔胁鲁杀子纠，邵忽死之，管仲不死。<br/><br/>　　〔一四〕施伯，鲁大夫，惠公之孙、施父之子。<br/><br/>　　庄公以问施伯，施伯对曰：「此非欲戮之也，欲用其政也。夫管子，天下之才也〔一〕，所在之国，则必得志于天下。令彼在齐，则必长为鲁国忧矣。」庄公曰；「若何？」施伯对曰：「杀而以其尸授之〔二〕。」庄公将杀管仲，齐使者请曰：「寡君欲亲以为戮〔三〕，若不生得以戮于群臣，犹未得请也〔四〕。请生之。」于是庄公使束缚以予齐使，齐使受之而退。<br/><br/>　　〔一〕　才冠天下也。<br/><br/>　　〔二〕　授予齐使也。<br/><br/>　　〔三〕　欲得生自戮之，以逞射己之忿。<br/><br/>　　〔四〕　犹未得所请也。<br/><br/>　　比至，三衅、三浴之〔一〕。桓公亲逆之于郊〔二〕，而与之坐而问焉〔三〕，曰：「昔吾先君襄公筑台以为高位〔四〕，田、狩、罼、弋〔五〕，不听国政，卑圣侮士，而唯女是崇〔六〕。九妃、六嫔〔七〕，陈妾数百〔八〕，食必粱肉，衣必文绣。戎士冻馁，戎车待游车之裂〔九〕，戎士待陈妾之馀〔一０〕。优笑在前，贤材在后〔一一〕。是以国家不日引〔一二〕，不月长〔一三〕。恐宗庙之不扫除，社稷之不血食，敢问为此若何〔一四〕？」管子对曰：「昔吾先王昭王、穆王，世法文、武远绩以成名〔一五〕，合群叟，比校民之有道者〔一六〕，设象以为民纪〔一七〕，式权以相应〔一八〕，比缀以度〔一九〕，竱本肇末〔二０〕，劝之以赏赐，纠之以刑罚，〔二一〕班序颠毛，以为民纪统〔二二〕。」桓公曰：「为之若何？」管子对曰：「昔者，圣王之治天下也，参其国而伍其鄙〔二三〕，定民之居，成民之事〔二四〕，陵为之终〔二五〕，而慎用其六柄焉〔二六〕。」<br/><br/>　　〔一〕　以香涂身曰衅，亦或为「熏」。<br/><br/>　　〔二〕　逆，迎也。郊，近郊也。<br/><br/>　　〔三〕　还国与坐也。<br/><br/>　　〔四〕　居高台以自尊也。<br/><br/>　　〔五〕　田，猎也。狩，围守而取禽也。罼，掩稚兔之网也。弋，缴射也。<br/><br/>　　〔六〕　崇，高也。<br/><br/>　　〔七〕　唐尚书曰：「九妃，三国之女，以姪娣从也。」昭谓：正适称妃，言「九」者，尊之如一，明其淫侈非礼制也。姪娣之属皆称妾。嫔，妇官也。<br/><br/>　　〔八〕　陈，列也。<br/><br/>　　〔九〕　案：「｛前衣｝」，公序本作「裂」。攷异卷二引太平御览作「裂」，是，因形近作「｛前衣｝」。<br/><br/>　　〔一０〕戎车，兵车也。游车，游戏之车也。裂，残也。<br/><br/>　　〔一一〕优笑，倡俳也。<br/><br/>　　〔一二〕引，申也。<br/><br/>　　〔一三〕长，益也。<br/><br/>　　〔一四〕为，治也。<br/><br/>　　〔一五〕周，管子之先也。绩，功也。言昭王、穆王虽有所阙，犹能世法文王、武王之典，以成其功名也。周语曰：「厉始革典。」言至厉王乃变更文、武之常典。<br/><br/>　　〔一六〕合，会也。叟，老也。比，比方也。校，考合也。谓考其德行道艺而兴贤者。<br/><br/>　　〔一七〕设象，谓设教象之法于象魏也。周礼：「正月之吉，悬法于象魏，使万民观焉，挟日而敛之。」所以为民纪纲也。<br/><br/>　　〔一八〕式，用也。权，平也。治政、用民，使平均相应也。<br/><br/>　　〔一九〕比，比其众寡也。缀，连也，连其夫家也。度，法也。<br/><br/>　　〔二０〕竱，等也。肇，正也。谓先等其本，以正其末。<br/><br/>　　〔二一〕纠，收也。<br/><br/>　　〔二二〕班，次也。序，列也。颠，顶也。毛，髮也。统，犹经也。言次列顶髮之白黑，使长幼有等，以为治民之经纪。<br/><br/>　　〔二三〕参，三也。国，郊以内也。伍，五也。鄙，郊以外也。谓三分国都以为三军，五分其鄙以为五属。圣王，谓若汤、武也。<br/><br/>　　〔二四〕谓使四民各居其职所也，若工就官府、农就田野，所以成其事也。<br/><br/>　　〔二五〕以为葬地。　案：「地」原作「也」。攷异卷二引太平御览「也」应作「地」，今据改。<br/><br/>　　〔二六〕柄，本也。六柄，生、杀、贫、富、贵、贱也。<br/><br/>　　桓公曰：「成民之事若何？」管子对曰：「四民者，勿使杂处，〔一〕杂处则其言哤，其事易〔二〕。」公曰：「处士、农、工、商若何？」管子对曰：「昔圣王之处士也，使就閒燕「三」；处工，就官府；处商，就市井；处农，就田野。<br/><br/>　　〔一〕　四民，谓士、农、工、商。<br/><br/>　　〔二〕　哤，乱貌。易，变也。<br/><br/>　　〔三〕　士，讲学道艺者。閒燕，犹清淨也。<br/><br/>　　「令夫士，群萃而州处〔一〕，閒燕则父与父言义，子与子言孝，其事君者言敬，其幼者言弟。少而习焉，其心安焉，不见异物而迁焉〔二〕。是故其父兄之教不肃而成〔三〕，其子弟之学不劳而能。夫是，故士之子恒为士。<br/><br/>　　〔一〕　萃，集也。州，聚也。<br/><br/>　　〔二〕　物，事。迁，移也。<br/><br/>　　〔三〕　肃，疾也。<br/><br/>　　「令夫工，群萃而州处，审其四时〔一〕，辨其功苦〔二〕，权节其用〔三〕，论比协材〔四〕，旦暮从事，施于四方〔五〕，以饬其子弟〔六〕，相语以事，相示以巧，相陈以功〔七〕。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故工之子恒为工。<br/><br/>　　〔一〕　言四时各有其宜也，谓死、生、凝、释之时也。<br/><br/>　　〔二〕　辨，别也。功，牢也。苦，脆也。<br/><br/>　　〔三〕　权，平也，视其平沉之均也。节，节其大小轻重。<br/><br/>　　〔四〕　论，择也。比，比其善恶也。协，和也，和其刚柔也。<br/><br/>　　〔五〕　施其物用于四方也。<br/><br/>　　〔六〕　饬，教也。<br/><br/>　　〔七〕　陈，亦示也。功，成功也。功善则有赏。<br/><br/>　　「令夫商，群萃而州处，察其四时〔一〕，而监其乡之资〔二〕，以知其市之贾，负、任、担、荷〔三〕，服牛、轺马〔四〕，以周四方〔五〕，以其所有，易其所无，市贱鬻贵〔六〕，旦暮从事于此，以饬其子弟，相语以利，相示以赖〔七〕，相陈以知贾。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故商之子恒为商。<br/><br/>　　〔一〕　四时所用者，预资之也。<br/><br/>　　〔二〕　监，视也。资，财也。视其贵贱、有无。<br/><br/>　　〔三〕　背曰负。肩曰担。任，抱也。荷，揭也。<br/><br/>　　〔四〕　服，谓牛服车也。轺，马车也。诗云：「睆彼牵牛，不以服箱。」<br/><br/>　　〔五〕　周，遍也。<br/><br/>　　〔六〕　市，取也。鬻，卖也。<br/><br/>　　〔七〕　赖，赢也。<br/><br/>　　「令夫农，群萃而州处，察其四时〔一〕，权节其用，耒、耜、耞、芟〔二〕，及寒，击菒除田〔三〕，以待时耕〔四〕；及耕，深耕而疾耰之，以待时雨〔五〕；时雨既至，挟其枪、刈、耨、鎛〔六〕，以旦暮从事于田野。脱衣就功，首戴茅蒲，身衣襏襫〔七〕，霑体涂足〔八〕，暴其髮肤，尽其四支之敏〔九〕，以从事于田野。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故农之子恒为农，野处而不暱〔一０〕。其秀民之能为士者，必足赖也〔一一〕。有司见而不以告，其罪五。〔一二〕有司已于事而竣〔一三〕。」<br/><br/>　　〔一〕　四时树艺各有宜也。<br/><br/>　　〔二〕　权，平也，平节其器用小大倨句之宜也。耞，柫也，所以击草也。芟，大鎌，所以芟草也。<br/><br/>　　〔三〕　寒，谓季冬大寒之时也。菒，枯草也。<br/><br/>　　〔四〕　时耕，谓立春之后。<br/><br/>　　〔五〕　疾，速也。耰，摩平也。时雨至，当种也。<br/><br/>　　〔六〕　在掖曰挟。枪，桩也。刈，鎌也。耨，鎡錤也。鎛，鉏也。<br/><br/>　　〔七〕　脱，解也。茅蒲，蹬笠也。襏襫，蓑襞衣也。茅，或作「萌」。萌，竹萌之皮，所以为笠也。<br/><br/>　　〔八〕　霑，儒也。<br/><br/>　　〔九〕　敏，犹材也。<br/><br/>　　〔一０〕暱，近也。<br/><br/>　　〔一一〕秀民，民之秀出者也。赖，恃也。<br/><br/>　　〔一二〕有司，掌民之官也。罪在五刑也。<br/><br/>　　〔一三〕已，毕也。竣，退伏也。<br/><br/>　　桓公曰：「定民之居若何？」管子对曰：「制国以为二十一乡。〔一〕」桓公曰：「善。」管子于是制国以为二十一乡〔二〕：工商之乡六〔三〕；士乡十五〔四〕，公帅五乡焉〔五〕，国子帅五乡焉，高子帅五乡焉〔六〕。参国起案，以为三官〔七〕，臣立三宰〔八〕，工立三族〔九〕，市立三乡〔一０〕，泽立三虞〔一一〕，山立三衡〔一二〕。<br/><br/>　　〔一〕　唐尚书云：「四民之所居也。」昭谓：国，国都城郭之域也，唯士、工、商而已，农不在也。<br/><br/>　　〔二〕　二千家为一乡。二十一乡，凡肆万二千家。此管子制，非周法也。<br/><br/>　　〔三〕　工、商各三也，二者不从戎役也。<br/><br/>　　〔四〕　唐尚书云：「士与农共十五乡。」昭谓：此士，军士也。十五乡合三万人，是为三军。农，野处而不暱，不在都邑之数，则下所云伍鄙是也。<br/><br/>　　〔五〕　五乡万人，是谓中军，公所帅也。<br/><br/>　　〔六〕　国子、高子，皆齐上卿，各帅五乡，为左右军也。<br/><br/>　　〔七〕　参，三也。案，界也。分国事以为三也。<br/><br/>　　〔八〕　三宰，三卿也，使掌群臣也。<br/><br/>　　〔九〕　族，属也。晋赵盾为旄车之族。上言工商之乡六，则各三也。<br/><br/>　　〔一０〕市，商也。商处市井，故曰市也。<br/><br/>　　〔一一〕周礼有泽虞之官。虞，度也，掌度知川泽之大小及所生育者。<br/><br/>　　〔一二〕周礼有山虞林衡之官。衡，平也，掌平其政也。<br/><br/>　　桓公曰：「吾欲从事于诸侯，其可乎〔一〕？」管子对曰：「未可。国未安。」桓公曰：「安国若何？」管子对曰：「修旧法〔二〕，择其善者而业用之〔三〕；遂滋民，与无财〔四〕，而敬百姓，则国安矣。」桓公曰：「诺。」遂修旧法，择其善者而业用之；遂滋民，与无财，而敬百姓。国既安矣，桓公曰：「国安矣，其可乎？」管子对曰：「未可。君若正卒伍，修甲兵〔五〕，则大国亦将正卒伍，修甲兵，则难以速得志矣。君有攻伐之器，小国诸侯有守御之备，则难以速得志矣。君若欲速得志于天下诸侯，则事可以隐令，可以寄政〔六〕。」桓公曰：「为之若何？」管子对曰：「作内政而寄军令焉〔七〕。」桓公曰：「善。」<br/><br/>　　〔一〕　欲行伯道，讨不义也。<br/><br/>　　〔二〕　百王之法也。　案：「百王」，公序本作「伯王」。<br/><br/>　　〔三〕　业，犹创也。<br/><br/>　　〔四〕　遂，育也。滋，长也。贫无财者，振业之。<br/><br/>　　〔五〕　周礼：「五人为伍，百人为卒。」今管子亦以五人为伍，而以二百人为卒。<br/><br/>　　〔六〕　事，戎事也。隐，匿也。寄，託也。匿军令，託于国政，若有征伐，邻国不知。<br/><br/>　　〔七〕　内政，国政也。因治政以寄军令也。<br/><br/>　　管子于是制国：「五家为轨，轨为之长〔一〕；十轨为里，里有司〔二〕；四里为连，连为之长；十连为乡，乡有良人焉〔三〕。以为军令〔四〕：五家为轨，故五人为伍，轨长帅之〔五〕；十轨为里，故五十人为小戎，里有司帅之〔六〕；四里为连，故二百人为卒，连长帅之；十连为乡，故二千人为旅，乡良人帅之；五乡一帅，故万人为一军，五乡之帅帅之〔七〕。三军，故有中军之鼓，有国子之鼓，有高子之鼓。春以蒐振旅〔八〕，秋以獮治兵〔九〕。是故卒伍整于里，军旅整于郊。内教既成，令勿使迁徒〔一０〕。伍之人祭祀同福，死丧同恤〔一一〕，祸灾共之。人与人相畴，家与家相畴〔一二〕，世同居，少同游。故夜战声相闻，足以不乖；昼战目相见，足以相识。其欢欣足以相死〔一三〕。居同乐，行同和，死同哀。是故守则同固，战则同疆。君有此士也三万人，以方行于天下〔一四〕，以诛无道，以屏周室〔一五〕，天下大国之君莫之能御〔一六〕。」<br/><br/>　　〔一〕　轨中一人为之长也。<br/><br/>　　〔二〕　为立有司也。<br/><br/>　　〔三〕　贾侍中云：「良人，乡士也。」昭谓：良人，乡大夫也。<br/><br/>　　〔四〕　为军掌令也。<br/><br/>　　〔五〕　居则为轨，出则为伍，所谓寄政也。<br/><br/>　　〔六〕　小戎，兵车也。此有司之所乘，故曰小戎。诗云：「小戎俴收。」古者，戎车一乘，步卒七十二人，今齐五十人。<br/><br/>　　〔七〕　五乡，每一军为五乡也。乡帅，卿也。万人为军，齐制也，周则万二千五百人为军。帅，长也。<br/><br/>　　〔八〕　春田曰蒐。振，整也。旅，众也。周礼：「仲春教振旅，遂以蒐田。」<br/><br/>　　〔九〕　秋田曰獮。周礼：「仲秋教治兵，遂以獮田。」<br/><br/>　　〔一０〕迁徒，犹改更也。<br/><br/>　　〔一一〕恤，忧也。<br/><br/>　　〔一二〕畴，匹也。<br/><br/>　　〔一三〕致死以相救。<br/><br/>　　〔一四〕方，当作「横」。　案：公序本作「方，犹横也」。<br/><br/>　　〔一五〕屏，犹藩也。<br/><br/>　　〔一六〕御，当也。<br/><br/>　　２　正月之朝，乡长复事〔一〕。君亲问焉，曰：「于子之乡，有居处〔二〕好学、慈孝于父母、聪慧质仁〔三〕、发闻于乡里者，有则以告。有而不以告，谓之蔽明，其罪五。」有司已于事而竣〔四〕。桓公又问焉，曰：「于子之乡，有拳勇股肱之力秀出于众者〔五〕，有则以告。有而不以告，谓之蔽贤，其罪五。」有司已于事而竣。桓公又问焉，曰：「于子之乡，有不慈孝于父母、不长悌于乡里、骄躁淫暴、不用上令者〔六〕，有则以告。有而不以告，谓之下比〔七〕，其罪五。」有司已于事而竣。是故乡长退而修德进贤，桓公亲见之，遂使役官〔八〕。<br/><br/>　　〔一〕　乡长，乡大夫也。复，白也。周礼，正月之吉，乡大夫受法于司徒，退班于乡吏，以考其行也。<br/><br/>　　〔二〕　案：述闻卷二０：「『居处』下脱『为义』二字。下文『于子之属有居处为义好学』云云，并与此同，则此文亦当有『为义』二字。管子小匡篇正作『于子之乡有居处为义好学』。」<br/><br/>　　〔三〕　慧，解瞭也。质，性也。<br/><br/>　　〔四〕　竣，退伏也。<br/><br/>　　〔五〕　胫本曰股。肱，臂也。大勇为拳，诗云：「无拳无勇。」<br/><br/>　　〔六〕　上，君长也。<br/><br/>　　〔七〕　比，阿党也。<br/><br/>　　〔八〕　役，为也。<br/><br/>　　桓公令官长期而书伐〔一〕，以告且选，选其官之贤者而复用〔<br/><br/>　　二〕之〔三〕，曰：「有人居我官，有功休德〔四〕，惟慎端悫以待时，使民以劝，绥谤言〔五〕，足以补官之不善政〔六〕。」桓公召而与之语，訾相其质〔七〕，足以比成事〔八〕，诚可立而授之〔九〕。设之以国家之患而不疚〔一０〕，退问之其乡，以观其所能而无大厉〔一一〕，升以为上卿之赞〔一二〕。谓之三选〔一三〕。国子、高子退而修乡，乡退而修连，连退而修里，里退而修轨，轨退而修伍，伍退而修家。是故匹夫有善，可得而举也；匹夫有不善，可得而诛也。政既成，乡不越长〔一四〕，朝不越爵〔一五〕，罢士无伍，〔一六〕罢女无家〔一七〕。夫是，故民皆勉为善。与其为善于乡也，不如为善于里；与其为善于里也，不如为善于家〔一八〕。是故士莫敢言一朝之便，皆有终岁之计；莫敢以终岁之议，皆有终身之功。<br/><br/>　　〔一〕　官长，长官也。期，期年也。伐，功也。书其所掌在官有功者。<br/><br/>　　〔二〕　案述闻卷二０：「『用』字盖涉上文『择其善者而业用之』而衍，管子小匡篇正作『选官之贤者而复之』，无『用』字。」<br/><br/>　　〔三〕　复，白也。<br/><br/>　　〔四〕　休，美也。<br/><br/>　　〔五〕　待时，动不违时也。绥，止也。<br/><br/>　　〔六〕　谓前有阙者也。<br/><br/>　　〔七〕　訾，量也。相，视也。<br/><br/>　　〔八〕　比，辅也。足以辅其官，成其事。<br/><br/>　　〔九〕　言可立以为大官，而授之事也。<br/><br/>　　〔一０〕患，难也。疚，病也。豫设以国家之患难问之，不病不能也。　案：「不能」，公序本作「不罢」。<br/><br/>　　〔一一〕问其乡，本其行能也。厉，恶也。<br/><br/>　　〔一二〕赞，佐也。<br/><br/>　　〔一三〕三选，乡长所进，官长所选，公所訾相。<br/><br/>　　〔一四〕乡里以齿，长幼不相踰也。<br/><br/>　　〔一五〕贤、不肖之爵不相越也。<br/><br/>　　〔一六〕罢，病也。无行曰病。无伍，无与为伍也。周礼：「大司寇以圈土聚教罢民。」<br/><br/>　　〔一七〕夫称家也。<br/><br/>　　〔一八〕本其事行也。<br/><br/>　　桓公曰：「伍鄙若何〔一〕？」管子对曰：「相地而衰征，则民不移〔二〕；政不旅旧，则民不偷〔三〕；山泽各致其时，则民不苟〔四〕；陆、阜、陵、墐、井、田、畴均，则民不憾〔五〕；无夺民时，则百姓富；牺牲不略，则牛羊遂〔六〕。」<br/><br/>　　〔一〕　管子上言「参其国而伍其鄙」，内政既备，故复问伍鄙之事。<br/><br/>　　〔二〕　相，视也。衰，差也。视土地之美恶及所生出，以差征赋之轻重也。移，徒也。<br/><br/>　　〔三〕　旧，君之故旧也。偷，苟且也。不以故人为师旅，则民之相与不苟且也。孔子曰：「故旧不遗，则民不偷。」<br/><br/>　　〔四〕　时，谓衡虞之官禁令各顺其时，则民之心不苟得也。<br/><br/>　　〔五〕　高平曰陆，大陆曰阜，大阜曰陵。墐，沟上之道也。九夫为井，井閒有沟。穀地曰田，麻地曰畴。均，平也。憾，恨也。<br/><br/>　　〔六〕　略，夺也。遂，长也。<br/><br/>　　桓公曰：「定民之居若何？」管子对曰：「制鄙。三十家为邑，邑有司〔一〕；十邑为卒，卒有卒帅；十卒为乡，乡有乡帅；三乡为县，县有县帅；十县为属，属有大夫。五属，故立五大夫，各使治一属焉〔二〕；立五正〔三〕，各使听一属焉。是故正之政听属〔四〕，牧政听县〔五〕，下政听乡〔六〕。」桓公曰：「各保治尔所，无或淫怠而不听治者！」<br/><br/>　　〔一〕　制野鄙之政也。此以下与郊内之制异也。<br/><br/>　　〔二〕　五属，四十五万家也。<br/><br/>　　〔三〕　正，长也。<br/><br/>　　〔四〕　正，五正也。听大夫之治也。<br/><br/>　　〔五〕　牧，五属大夫也。听县帅之治也。<br/><br/>　　〔六〕　下政，县帅也。听乡帅之治也。<br/><br/>　　３　正月之朝，五属大夫复事。桓公择是寡功者而谪之〔一〕，曰：「制地、分民如一，何故独寡功？教不善则政不治〔二〕，一再则宥〔三〕，三则不赦。」桓公又亲问焉，曰：「于子之属，有居处为义好学、慈孝于父母、聪慧质仁、发闻于乡里者，有则以告。有而不以告，谓之蔽明，其罪五。」有司已于事而竣。桓公又问焉，曰：「<br/><br/>　　于子之属，有拳勇股肱之力秀出于众者，有则以告。有而不以告，谓之蔽贤，其罪五。」有司已于事而竣。桓公又问焉，曰：「于子之属，有不慈孝于父母、不长悌于乡里、骄躁淫暴、不用上令者，有则以告。有而不以告，谓之下比，其罪五。」有司已于事而竣。五属大夫于是退而修属，属退而修县，县退而修乡，乡退而修卒，卒退而修邑，邑退而修家。是故匹夫有善，可得而举也；匹夫有不善，可得而诛也。政既成矣，以守则固，以征则疆。<br/><br/>　　〔一〕　谪，谴责也。<br/><br/>　　〔二〕　治，理也。<br/><br/>　　〔三〕　宥，宽也。<br/><br/>　　４　桓公曰：「吾欲从事于诸侯，其可乎？」管子对曰：「未可。邻国未吾亲也。君欲从事于天下诸侯，则亲邻国〔一〕。」桓公曰：「若何？」管子对曰：「审吾疆埸，而反其侵地〔二〕；正其封疆，无受其资〔三〕；而重为之皮币，以骤聘眺于诸侯〔四〕，以安四邻，则四邻之国亲我矣。为游士八十人〔五〕，奉之以车马、衣裘，多其资币，使周游于四方，以号召天下之贤士。皮币玩好，使民鬻之四方〔六〕，以监其上下之所好〔七〕，择其淫乱者而先征之。」<br/><br/>　　〔一〕　邻国亲，足以为援；不然，将为己害，难以远征。<br/><br/>　　〔二〕　审，正也。反，还也。侵地，齐侵取邻国之地。<br/><br/>　　〔三〕　积土为封。资，资财也。<br/><br/>　　〔四〕　眺，视也。<br/><br/>　　〔五〕　州十人。齐居一州。尔雅曰「齐曰营州」也。　案：「州十人」，「州」下原有空格，札记疑缺「游」字，攷异卷二疑缺「八」字而注有脱误。<br/><br/>　　〔六〕　玩好，人所玩弄而好也。鬻，卖也。<br/><br/>　　〔七〕　监，视也。观其所好，则知其奢俭。上下，君臣也。玩好物贵，则其国奢；贱，则其国俭。<br/><br/>　　５　桓公问曰：「夫军令则寄诸内政矣，齐国寡甲兵，为之若何？〔一〕」管子对曰：「轻过而移诸甲兵〔二〕。」桓公曰：「为之若何？」管子对曰：「制重罪赎以犀甲一戟〔三〕，轻罪赎以鞼盾一戟〔四〕，小罪谪以金分〔五〕，宥閒罪〔六〕。索讼者三禁而不可上下，坐成以束矢〔七〕。美金以铸剑戟〔八〕，试诸狗马〔九〕；恶金以铸鉏、夷、斤、斸〔一０〕，试诸壤土。」甲兵大足。<br/><br/>　　〔一〕　甲，铠也。兵，弓矢之属。<br/><br/>　　〔二〕　诸，之也。移之甲兵，谓轻其过，使以甲兵赎其罪也。<br/><br/>　　〔三〕　重罪，死刑也。犀，犀皮，可用为甲也。戟，车戟也，柲长丈六尺。<br/><br/>　　〔四〕　轻罪，劓、刖之属。鞼盾，缀革有文如缋。<br/><br/>　　〔五〕　小罪，不入于五刑者。以金赎，有分两之差，今之罚金是也。书曰：「金作赎刑。」<br/><br/>　　〔六〕　宥，赦也。閒罪，刑罚之疑者。书曰：「五刑之疑有赦。」<br/><br/>　　〔七〕　索，求也，求讼者之情也。三禁，禁之三日，使审实其辞也。而不可上下者，辞定不可移也。坐成，狱讼之坐已成也。十二矢为束。讼者坐成，以束矢入于朝，乃听其讼。两人讼，一人入矢，一人不入则曲，曲则服，入两矢乃治之。矢，取往而不反也。周礼「以两造禁人讼，入束矢于朝，然后听之」也。<br/><br/>　　〔八〕　铸，冶也。<br/><br/>　　〔九〕　狗马难为利也。　案：「也」，公序本作「者」。<br/><br/>　　〔一０〕恶，麤也。夷，平也。夷所以削草平地。斤，形似鉏而小。斸，斫也。<br/><br/>　　６　桓公曰：「吾欲南伐，何主〔一〕？」管子对曰：「以鲁为主。反其侵地棠、潜〔二〕，使海于有蔽，渠弭于有诸〔三〕，环山于有牢〔四〕。」桓公曰：「吾欲西伐，何主？」管子对曰：「以卫为主。反其侵地台、原、姑与漆里〔五〕，使海于有蔽，渠弭于有诸，环山于有牢。」桓公曰：「吾欲北伐，何主？」管子对曰：「以燕为主〔六〕。反其侵地柴夫、吠狗〔七〕，使海于有蔽，渠弭于有诸，环山于有牢。」四邻大亲。既反侵地，正封疆，地南至于鋾阴〔八〕，西至于济，北至于河，东至于纪酅〔九〕，有革车八百乘〔一０〕。择天下之甚淫乱者而先征之。<br/><br/>　　〔一〕　主，主人，共军用也。<br/><br/>　　〔二〕　棠、潜，鲁之二邑。<br/><br/>　　〔三〕　贾侍中云：「海，海滨也。有蔽，言可依蔽也。渠弭，脾海也。水中可居者曰诸。」昭谓：有此乃可以为主人，军必依险阻者也。<br/><br/>　　〔四〕　环，绕也。牢，牛、羊、豕也。言虽山险皆有牢牧也。一曰「牢，固也。」<br/><br/>　　〔五〕　卫之四邑。<br/><br/>　　〔六〕　燕，今广阳蓟也。<br/><br/>　　〔七〕　燕之二邑。<br/><br/>　　〔八〕　鋾阴，地名，齐南界也。<br/><br/>　　〔九〕　纪，故纪侯之国。酅，纪季之邑，已入于齐也。<br/><br/>　　〔一０〕贾侍中云：「一国之赋八百乘也。乘七十五人，凡甲士六万人。」昭谓：此周制耳，齐法以五十人为小戎，车八百乘当有四万人。又上管仲制齐为三军，军万人，下又曰「君有是士三万人，以方行于天下」也，而车数多者，其副贰陪从之车也。或云：「八当为六。」<br/><br/>　　即位数年，东南多有淫乱者，莱、莒、徐夷、吴、越〔一〕，一战帅服三十一国。遂南征伐楚，济汝，踰方城，望汶山〔二〕，使贡丝于周而反。荆州诸侯莫敢不来服。遂北伐山戎〔三〕，刜令支、斩孤竹而南归〔四〕。海滨诸侯莫敢不来服〔五〕。与诸侯饰牲为载，以约誓于上下庶神〔六〕，与诸侯戮力同心〔七〕。西征攘白狄之地〔八〕，至于西河〔九〕，方舟设泭，乘桴济河〔一０〕，至于石枕〔一一〕。悬车束马，踰太行与辟耳之谿拘夏〔一二〕，西服流沙、西吴〔一三〕。南城于周〔一四〕，反胙于绦〔一五〕。岳滨诸侯莫敢不来服〔一六〕，而大朝诸侯于阳穀〔一七〕。兵车之属六，乘车之会三〔一八〕，诸侯甲不解纍〔一九〕，兵不解翳〔二０〕，弢无弓，服无矢〔二一〕。隐武事，行文道，帅诸侯而朝天子〔二二〕。<br/><br/>　　〔一〕　莱，今东莱也。莒，琅邪县也。徐夷，徐州之夷也。<br/><br/>　　〔二〕　济，渡也。汝，水名。方城，楚北之阨塞也。谓师至于陉时也。在鲁僖四年。汶山，楚山也。<br/><br/>　　〔三〕　山戎，今之鲜卑，以其病燕，故伐之。<br/><br/>　　〔四〕　二国，山戎之与也。刜，击也。斩，伐也。令支，今为县，属辽西，孤竹之城存焉。<br/><br/>　　〔五〕　海滨，海水涯也。<br/><br/>　　〔六〕　饰牲，陈其牲。为载书加于牲上而已，不砍血。<br/><br/>　　〔七〕　戮，并也。<br/><br/>　　〔八〕　攘，却也。白狄，赤狄之别也。<br/><br/>　　〔九〕　西河，白狄之西也。<br/><br/>　　〔一０〕方，併也。编木曰泭，小泭曰桴。济，渡也。<br/><br/>　　〔一一〕石枕，晋地名。<br/><br/>　　〔一二〕太行、辟耳，山名也。拘夏，辟耳之谿也。三者皆山险谿谷，故悬钩其车、偪束其马以渡。<br/><br/>　　〔一三〕流沙、西吴，雍州之地。<br/><br/>　　〔一四〕城，王城也。周襄王庶弟子带作乱，与戎伐襄王，焚其东门，不克。桓公使仲孙湫徵诸侯戍周而城之。事在鲁僖十三年。<br/><br/>　　〔一五〕说云：「胙，赐也。谓天子致祭胙，赏以大辂、龙旂。桓公于绦辞之，天子复使宰孔致之。」贾侍中云：「反，复也。胙，位也。绦，晋国都也。晋献公卒，奚齐、卓子死，国绝无嗣，晋侯失其胙位。桓公以诸侯讨晋，至高梁，使隰朋帅师立公子夷吾，复之于绦，是为惠公。事在鲁僖九年。」昭谓：人君即位，谓之践胙。此言桓公城周，尊事天子，又讨晋乱，复其胙位，善之也。案内传宰孔于葵丘致胙肉，赐命，无辞让反覆之文。贾君得之，唐从贾也。<br/><br/>　　〔一六〕岳，北岳常山。<br/><br/>　　〔一七〕阳穀之会，在鲁僖三年也。<br/><br/>　　〔一八〕属，亦会也。兵车之会，谓鲁庄十三年会于北杏，十四年会于鄄，十五年复会于鄄，鲁僖元年会于柽，十三年会于咸，十六年会于淮；乘车之会，在僖三年，会于阳穀，五年会于首止，九年会于葵丘：九会也。<br/><br/>　　〔一九〕纍，所以盛甲也。<br/><br/>　　〔二０〕翳，所以蔽兵也。<br/><br/>　　〔二一〕弢，弓衣也。服，矢衣也。无者，无所用也。<br/><br/>　　〔二二〕谓首止之会，会王太子，谋宁周也。<br/><br/>　　７　葵丘之会，天子使宰孔致胙于桓公〔一〕，曰：「余一人之命〔二〕有事于文、武〔三〕，使孔致胙。」且有后命〔四〕曰：「以尔自卑劳，实谓尔伯舅，无下拜〔五〕。」桓公召管子而谋，管子对曰：「为君不君，为臣不臣，乱之本也。」桓公惧，出见客〔六〕曰：「天威不违颜咫尺〔七〕，小白余敢承天子之命曰『尔无下拜〔八〕』，恐陨越于下，以为天子羞〔九〕。」遂下拜，升受命。掌服大辂，龙旗九旒，渠门赤旂〔一０〕，诸侯称顺焉〔一一〕。<br/><br/>　　〔一〕　天子，周襄王也。宰孔，周之公也。胙，祭肉也。　案：「<br/><br/>　　周之公也」，公序本作「宰周公也」。<br/><br/>　　〔二〕　案述闻卷二０：「『之命』二字因下文『天子之命』而衍。」<br/><br/>　　〔三〕　事，祭事也。<br/><br/>　　〔四〕　且，犹复也。<br/><br/>　　〔五〕　天子称王官之伯，异姓曰伯舅。无下拜，无下堂拜赐也。<br/><br/>　　〔六〕　客，宰孔也。<br/><br/>　　〔七〕　违，远也。颜，眉目之閒也。八寸曰咫。<br/><br/>　　〔八〕　承，受也。<br/><br/>　　〔九〕　陨，坠也。越，失也。<br/><br/>　　〔一０〕唐尚书云：「大辂，非也。」贾侍中云：「大辂，诸侯朝服之车，谓金辂，钩樊缨九就；龙旗九旒也。渠门，亦旗名。赤旂，大旗也。」昭谓：龙旗，画交龙于縿也，正幅为縿，旁属为旒。钩，娄颔之钩；樊，马大带，缨当｛凶月｝，削革为之，皆以五采罽饰之。九就，就，成也。渠门，两旗所建，以为军门，若今牙门也。〔一一〕言下拜顺于礼也。<br/><br/>　　８　桓公忧天下诸侯。鲁有夫人、庆父之乱〔一〕，二君弑死，国绝无嗣。桓公闻之，使高子存之〔二〕。<br/><br/>　　〔一〕　夫人，鲁庄夫人哀姜也。庆父，庄公之弟共仲也，通于哀姜，哀姜欲立之。庄公薨，庆父杀太子般，在庄三十二年；又弑闵公，在闵二年。<br/><br/>　　〔二〕　高子，齐卿，高奚敬仲也。存之，谓立僖公而成鲁。　案：「高奚」，公序本作「高傒」。<br/><br/>　　狄人攻邢，桓公筑夷仪以封之〔一〕，男女不淫，牛马选具〔二〕。狄人攻卫，卫人出庐于曹〔三〕，桓公城楚丘以封之〔四〕。其畜散而无育〔五〕，桓公与之繫马三百〔六〕。天下诸侯称仁焉。于是天下诸侯知桓公之非为己动也〔七〕，是故诸侯归之〔八〕。<br/><br/>　　〔一〕　邢，姬姓，周公之后。夷仪，邢邑也。狄人攻邢，在庄三十二年；封而迁之，在鲁僖元年。<br/><br/>　　〔二〕　淫，见淫略也。选，数也。<br/><br/>　　〔三〕　庐，寄也。狄人攻卫，杀懿公，遂入卫。卫人出走宋，桓公逆之于河，以卫之遗民立公孙申以寄于曹，是为戴公。在鲁闵二年。<br/><br/>　　〔四〕　楚丘，卫地。桓公迁其国而封之。事在鲁僖二年。<br/><br/>　　〔五〕　畜，六畜也。散，谓失亡也。育，养也。<br/><br/>　　〔六〕　繫马，良马在闲，非放牧者。<br/><br/>　　〔七〕　动为救患分灾也。<br/><br/>　　〔八〕　案：「归之」下，公序本有「譬若市人」四字。<br/><br/>　　桓公知诸侯之归己也，故使轻其币而重其礼〔一〕。故天下诸侯罢马以为币〔二〕，缕綦以为奉〔三〕，鹿皮四个〔四〕；诸侯之使垂櫜而入〔五〕，稛载而归〔六〕。故拘之以利，结之以信，示之以武，故天下小国诸侯既许桓公〔七〕，莫之敢背，就其利而信其仁、畏其武。桓公知天下诸侯多与己也〔八〕，故又大施忠焉〔九〕。可为动者为之动，可为谋者为之谋，军谭、遂而不有也，诸侯称宽焉。〔一０〕通齐国之鱼盐于东莱〔一一〕，使关市几而不征〔一二〕，以为诸侯利，诸侯称广焉〔一三〕。筑葵兹、晏、负夏、领釜丘〔一四〕，以御戎、狄之地，所以禁暴于诸侯也〔一五〕；筑五鹿、中牟、盖与、牡丘〔一六〕，以卫诸夏之地〔一七〕，所以示权于中国也。教大成，定三革，隐五刃〔一八〕，朝服以济河而无憷惕焉〔一九〕，文事胜矣〔二０〕。是故大国惭鬼，小国附协。唯能用管夷吾、甯戚、隰朋、宾婿无、鲍叔牙之属而伯功立〔二一〕。<br/><br/>　　〔一〕　币，挚币也。礼，酬宾之礼也。<br/><br/>　　〔二〕　罢，不任用也。币、圭以马也。<br/><br/>　　〔三〕　奉，藉也，所以藉玉之藻也。缕綦，以缕织綦，不用丝，取易共也。綦，绮文。<br/><br/>　　〔四〕　个，枚也。<br/><br/>　　〔五〕　垂，言空而来。櫜，囊也。<br/><br/>　　〔六〕　言重而归也。稛，絭也。<br/><br/>　　〔七〕　许，谓听其盟约。<br/><br/>　　〔八〕　无不从也。与，从也。<br/><br/>　　〔九〕　施其忠信也。<br/><br/>　　〔一０〕军，谓以军灭之。不有，以分诸侯也。桓公奔莒，过谭，谭子不礼，入又不贺。北杏之会，遂人不至。故皆灭之。在鲁庄十年及十三年。<br/><br/>　　〔一一〕言通者，则先时禁之矣。东莱，齐东莱夷也。<br/><br/>　　〔一二〕几，几异服、识异言也。征，税也。取鱼盐者不征税，所以利诸侯、致远物也。<br/><br/>　　〔一三〕施惠广也。<br/><br/>　　〔一四〕四者皆厄塞，与山戎、众狄接也。<br/><br/>　　〔一五〕禁暴，禁其暴掠于诸侯也。<br/><br/>　　〔一六〕四塞，诸夏之关也。<br/><br/>　　〔一七〕卫，蔽扞也。<br/><br/>　　〔一八〕定，奠也。隐，藏也。三革，甲、冑、盾也。五刃，刀、剑、矛、戟、矢也。说云：「三革，甲、楯、鼓。」非也。兵事息，则礼乐兴，焉得废鼓？<br/><br/>　　〔一九〕西行渡河以平晋也。<br/><br/>　　〔二０〕胜，举也。<br/><br/>　　〔二一〕五子皆齐卿、大夫也。隰朋，齐庄公之曾孙、戴仲之子成子也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-353-5280.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-353-5282.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-353.html" action-type="chapterComment" class="comment"><i></i>国语注章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

