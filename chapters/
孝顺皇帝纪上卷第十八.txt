<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_孝顺皇帝纪上卷第十八_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,孝顺皇帝纪上卷第十八全文,袁宏作品" />
<meta name="description" content="后汉纪原文阅读,孝顺皇帝纪上卷第十八全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7674.html";
var nextpage="novel-read-556-7676.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>孝顺皇帝纪上卷第十八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7674.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>孝顺皇帝纪上卷第十八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:29:38<span class="divide">|</span></p>
<div class="page-body">
<div class="page-content">
<p>　永建元年（丙寅、一二六）<br/>　　春正月甲寅，大赦天下。赐男子爵各有差；鳏寡孤独笃癃不能自存者粟，人五石；贞妇帛，人三匹。<br/>　　辛未，皇太后阎氏崩。<br/>　　辛巳，太傅冯石、太尉刘喜以阿党权〔贵〕（臣）免〔一〕，司徒李郃以疾疫策罢。<br/>　　〔一〕　黄本无“臣”字，“臣”系蒋氏所加。按范书顺帝纪注引东观记作“以阿党权贵” ，故据以补“贵”字。<br/>　　二月甲申，葬安思阎皇后。<br/>　　丙戌，太常桓焉为太傅，大鸿胪朱宠为太尉，长乐少府朱伥为司徒。凡三公居位或不书，史失之也。封尚书郭镇为定颠侯。<br/>　　是时司隶校尉虞诩纠正邪枉，无所回避。中常侍张防等专权纵肆，诩奏免之。防遂谮诉诩等作威福〔一〕，帝怒，下诩狱。浮阳侯孙程、祝阿侯张贤等知诩以忠获罪，乃相率请诩，上引见之，程贤曰：“陛下始与臣等造事之时，常疾奸臣，知其倾国。今即位而自为，何以非先帝乎！司隶校尉虞诩为陛下尽忠，无所回避，反拘系；常侍张防赃罪明正，陷构忠良。今星守羽林，其占宫中有奸臣，宜急出诩，收防送狱，以塞天变。” 时防直上后，程叱防曰：“奸臣张防，何不下殿！”即趋东厢。上召问诸尚书，尚书贾服素与防善〔二〕，遂讽尚书奏诩，会赦，以赎罪免死〔三〕。<br/>　　〔一〕　书洪范曰：“臣无有作福作威玉食。臣之有作福作威玉食，其害于而家，凶于而国。”<br/>　　〔二〕　范书虞诩传作“贾朗”。<br/>　　〔三〕　范书虞诩传作“诩坐论输左校”。又曰：“诩子顗与门生百余人，举幡候中常侍高梵车，叩头流血，诉言枉状。梵乃入言之，防坐徙边，贾朗等六人或死或黜；即日赦出诩。”<br/>　　秋九月，有司奏：“浮阳侯孙程、祝阿侯张贤为司隶校尉虞诩诃叱左右〔一〕，谤讪大臣，妄造不祥，干乱悖逆。王国等皆与程党，久留京师，益其骄溢。” 诏免程等，徙为都梁侯。程怨恨，封还印绶，更封为宜城侯。<br/>　　〔一〕　“诩”原误作“翻”，迳改之。<br/>　　冬十月辛巳，天下囚减死一等徙戍边，亡命赎罪各有差。<br/>　　丁亥，司徒朱伥以疾疫罢〔一〕，司空陶敦有罪免。光禄勋许敬为司徒，廷尉张皓为司空。<br/>　　〔一〕　范书顺帝纪作永建二年七月壬午罢。按风俗通义卷五十反篇：“司徒朱伥，以年老为司隶虞诩所奏耳目不聪明，见掾属大怒，曰‘颠而不扶。焉用彼相！君劳臣辱，何用为！’”恐当以袁纪为是。<br/>　　甲辰，诏曰：“朕以不德，统承大业，虐气流行，厉疾为灾，重以水潦，秋稼漂没，每州郡所出，恻然自刻。其令当输今年租者，一切勿责。”<br/>　　二年（丁卯、一二七）<br/>　　春二月，鲜卑寇辽东。<br/>　　二月戊申，诏征南阳樊英、江夏黄琼、会稽贺纯、广汉杨厚。<br/>　　英字季齐，南阳鲁阳人也。隐居教授，受业者自四方至。安帝时，博士、公车征皆不至，及于是时，又固辞疾笃，乃诏郡县礼致之。英既至，天子为设坛席〔一〕，延问得失，拜五官中郎将。遂称疾笃，赐告归，复追下诏以光禄大夫，居在所县赐谷千斛，常以八月存问高年，时致羊酒如前世故事〔二〕。英辞让不受，有诏喻旨勿听。<br/>　　〔一〕　按因英善风角、星算、河洛七纬、推步灾异，帝遂于席前设坛，故称坛席。<br/>　　〔二〕　范书樊英传作“致牛一头、酒三斛”。前世故事指礼遇江革、毛义、薛苞等，详见章帝纪上卷。<br/>　　英居家有法度，笃于乡里。自陈寔之徒，少时从英。英尝卧病便坐，妻遣婢拜问疾，英下床答拜。寔问之，英曰：“妻，齐也，共奉祭祀，礼无不答〔一〕。 ”又有邻人子止英家，每醉呴呼，〔英〕曰〔二〕：“ 其父临死，以相委属，故收养之。”寔常以此称之。<br/>　　〔一〕　礼记哀公问篇孔子曰：“昔三代明王之政，必敬其妻子也。有道：妻也者，亲之主也，敢不敬与？”又惠栋曰：“凡非吊丧，非见国君，无不答拜。”<br/>　　〔二〕　据文意补。<br/>　　公卿大臣多荐江夏黄琼之贤，于是公车征琼，至即称疾不进。有司劾以不敬，诏下县次引致，琼不得已前就征，拜侍中。贺纯、杨厚亦笃行士。<br/>　　夏六月乙酉，改殡皇妣李氏，追尊曰恭愍皇后。初，皇妣以宫人得幸于安帝，而生上。阎后妒之，赐酖死，〔葬〕于城北〔一〕。上即位，左右以闻，上歔欷发哀，乃亲到瘗所，号啕断绝。<br/>　　〔一〕　据范书、续汉书补。<br/>　　秋七月丙戌朔，日有蚀之〔一〕。<br/>　　〔一〕　范书顺帝纪、续汉志均作“ 甲戌朔”，袁纪误。<br/>　　西域长史班勇请兵击焉耆，汉发河西四郡兵三千人诣勇。敦煌太守张朗有罪，欲以功自赎，即便宜领诸郡兵出塞。初，勇发诸国兵，使龟兹、鄯善自南道入，勇将诸郡兵，率车师六国兵自北道入。会张朗乃要经自尉黎入，焉耆王请降于朗，既而不出，汉兵罢还，焉耆王卒不加诛。汉以两将不和，皆征免，故勇不论〔一〕。<br/>　　〔一〕　范书本传作“朗遂得免诛。勇以后期，征下狱，免”。<br/>　　三年（戊辰、一二八）<br/>　　春正月丙子，京师、汉阳地震，屋压杀人。乙未，诏曰：“京都地动，汉阳尤甚，加以比年饥馑，夙夜忯懔。群公卿士，其深思古典，有以消灾复异，救此下民，忠信嘉谋，靡有所讳。其勿收汉阳今年田租。”<br/>　　秋七月丁酉，茂陵园火。<br/>　　九月，鲜卑寇渔阳。<br/>　　十二月乙亥〔一〕，太傅桓焉以辟召非其人免。<br/>　　〔一〕　是月丙申朔，无乙亥。范书作“己亥”，是。<br/>　　四年（己巳、一二九）<br/>　　春正月丙寅，大赦天下。<br/>　　丙子，帝加元服。赐公卿已下天下男子爵各有差；鳏寡孤独笃癃不能自存者帛，人一匹。<br/>　　五月，汉阳都尉献大珠〔一〕。诏曰：“海内有灾，太官减膳。都尉不宣扬本朝，而献珠求媚，今其封还。”<br/>　　〔一〕　范书顺帝纪言献大珠者乃“ 桂阳太守文砻”。按东观记曰：“汉阳率善都尉蒲密因桂阳太守文砻献大明珠以求媚，今封珠还蒲密。”则献珠者实蒲密也。范书失于过简而障翳首恶也。<br/>　　袁宏曰：夫饥而思食，寒而欲衣，生之所资也。遇其资则粳粮缊袍，快然自足矣。然富有天下者，其欲弥广，虽方丈黼黻，犹曰不足，必求河海之珍，以充耳目之玩，则神劳于上，民疲于下矣。夫万物之性，非能自止者也。上之所为，民之准的也。今以不止之性，而殉准的于上，是弥而开之，使其侈竞也。古之帝王不为靡丽之服，不贵难得之货，所以去华竞，以嘿止喧也。夫上苟不欲，则物无由贵；物无由贵，则难得之货息；难得之货息，则民安本业；民安本业，则衣食周，力任全矣。夫不明其本而禁其末，不去其华而密其实，虽诛杀日加，而奢丽逾滋矣。<br/>　　秋八月丁巳，太尉朱宠、司空张皓以阴阳不和免〔一〕。<br/>　　〔一〕　东观记、范书“朱宠”均作 “刘光”。<br/>　　癸酉〔一〕，大鸿胪庞参为太尉，太常王龚为司空。<br/>　　〔一〕　按八月癸巳朔，无癸酉。范书作“九月癸酉”，是。疑袁纪脱“九月”二字。<br/>　　冬十一月，司徒许敬策免，宗正刘〔崎〕（俊）为司徒〔一〕。<br/>　　〔一〕　东观记曰：“崎字叔峻，华阴人也。”钮永建曰：“盖纪文涉字而误。”是。<br/>　　朱宠字仲威，京兆杜陵人也。初为颍川太守，表孝悌儒义，理冤狱，抚孤老，功曹、主簿皆选明经有高行者。每出行县，使文学祭酒佩经书前驱，顿止亭传，辄复教授。周旋阡陌，观课农桑，吏安其政，民爱其礼。所至县界，父老迎者常数千人，宠乃使三老御车，问人得失，百姓翕然，治甚有声。<br/>　　宠以正月岁首宴赐群吏，问功曹史郑凯曰〔一〕：“闻贵郡山川多产奇士，前贤往哲，可得闻乎？”对曰：“鄙郡炳嵩山之灵，受中岳之精，是以圣贤龙蟠，俊乂凤集。昔许由、巢父耻受尧禅，洗耳河滨，重道轻帝，遁也高跱〔二〕。樊仲父者，志洁心遐，耻饮山河之功，贱天下之重，抗节参云〔三〕。公仪、许由，俱出阳城〔四〕。留侯张良，奇谋辅世，玄算入微，济生民之命，恢帝王之略，功成而不居，爵厚而不受，出于〔父城〕（辅成）〔五〕。胡元安体曾参之至行，履乐正之纯业，丧亲泣血，骨立形存，精诚洞于神明，雉兔集其左右，出于颍阳〔六〕。彪义山英姿秀伟，逸才挺出，究孔圣之房奥，存文武于将坠，文丽春华，辞蔚藻绩，出于昆阳〔七〕。杜伯夷经学称于师门，政事熙于国朝，清身不苟，有于陵之操，损己存公，有公仪之节，以荣华为尘埃，以富贵为厚累，草庐蓬门，藜藿不供，出于定陵〔八〕。”宠曰：“太原周伯况，汝南周彦祖〔九〕，皆辞征聘之宠，隐林薮之中，清迈夷齐，德拟古人，恐贵郡之士未有如此者也。”凯对曰：“此二贤但让公卿之荣耳！若许由不受尧位，樊仲父不屈当世，以此准之，不以远乎？”<br/>　　〔一〕　功曹史，原作“公曹吏”，误。续汉百官志曰：“功曹吏，主选署功劳。”故宠询之以地方前贤往哲。<br/>　　〔二〕　事见史记正义引皇甫谧高士传。详见卷五注。<br/>　　〔三〕　樊仲父，即樊仲子，亦作樊穆仲。本名仲山甫，因封于樊，故亦称樊仲山父，乃周宣王时名臣。<br/>　　〔四〕　公仪，公仪休也，鲁博士。详见史记循吏传。<br/>　　〔五〕　据续汉郡国志及水经注改。<br/>　　〔六〕　惠栋引汝南先贤传曰：“胡定，字元安，颍川颍阳人也。至行绝人，在丧，雉兔游其庭，雪霜覆其室。县令遣户曹掾排闼问定，定已绝谷，妻子皆卧在床。令遣掾以干糒就遗之，定乃受半。” 又乐正，乐正子春也。曾子弟子。礼记檀弓下曰：“乐正子春之母死，五日而不食。”<br/>　　〔七〕　彪义山，事迹无考。<br/>　　〔八〕　杜伯夷，即杜安。范书乐恢传注引华峤书曰：“安擢为宛令，以病去。章帝行过颍川，安上书，召拜侍御史，迁至巴郡太守。而恢在家，安与恢书通问，恢告吏口谢，且让之曰：‘为宛令不合志，病去可也。干人主以窥□，非也。违平生操，故不报。’安亦节士也，年十三入太学，号奇童。洛阳令周纡自往候安，安谢不见。京师贵戚慕其行，或遗之书，安不发，悉壁藏之。及后捕案贵戚宾客，安开壁出书，印封如故。”<br/>　　〔九〕　周伯况，周党也。周彦祖，周燮也。<br/>　　宠征入为大鸿胪，拜太尉。自为宰相，数抗直言，虽为三公，卧布被，仅能覆身，食脱粟米，藜藿不厌。子弟同衣而出，并日而食。将薨，遗其子曰：“吾本寒贱诸生，才非周干，横受朝恩，位过其任，不能竭身报国，负责深重。身没之后，百僚所赙赠，一无所受。素棺殡敛，疏布单衣，无设绂冕。敛毕，便以所有牛车，夜载丧还乡里，勿告群僚，以密静为务。”<br/>　　许敬字鸿卿，汝南平舆人也。为吏有诬君者，会于县令坐，敬拔刀断席曰：“敬不忍与恶人连席。”由是知名。举茂才，除南昌令。以土地卑湿，不可迎亲，亲老，则弃官归供养。辟司徒府，稍迁江夏、沛相〔一〕，自光禄勋入为司徒。敬以臧否为己任，仕于和、安之间，当窦、邓、阎氏之盛，直道而进，无所屈挠。三家既败，多有染污者，敬居然自适，引谤不及己，当世以此奇之。<br/>　　〔一〕　疑“江夏”下脱“太守”二字。<br/>　　五年（庚午、一三０）<br/>　　春正月，疏勒、大宛、莎车王遣使贡献。<br/>　　夏四月，京都旱。<br/>　　冬十月丙寅〔一〕，天下系囚皆免死一等，徙边戍。<br/>　　〔一〕　范书顺帝纪作“丙辰”。<br/>　　六年（辛未、一三一）<br/>　　无事。<br/>　　阳嘉元年（壬申、一三二）<br/>　　春正月乙丑〔一〕，立皇后梁氏。赐天下男子爵各有差；鳏寡孤独笃癃贫不能自存者粟，人三斛。<br/>　　〔一〕　是月戊寅朔，无乙丑。范书作“乙巳”，是。<br/>　　后，梁商女也。初，梁竦中子雍生商，商袭父爵为乘氏侯。商生三男四女：长曰冀，次曰不疑，次曰蒙；长女田，次〔妠〕（姬），即后也〔一〕，次阿重。后生，有光影之祥。及长，好史书，治韩诗，大义略举，以列女图常在左右〔二〕，宗族中外咸敬异焉。商谓诸弟子曰：“我先人镇抚西河，全济生民，使免虎口之害，所活者不可胜数，而大位不究。夫积德之报，不及其身，必流福子孙，当因此女兴邪？”选入掖庭，相工茅通见之，惊曰：“此所谓日角偃月，相之极贵，臣未尝见之。”于是以为贵人。拜商侍中、屯骑校尉。贵人有宠，从容言于上曰：“阳以博施为德，阴以不专为义。盖螽斯之福，则百祚之兴也〔三〕。愿陛下思天行之普〔逮〕（达）〔四〕，均贯鱼之次序，使小妾得免罪谤之累。”于是上愈嘉之，亲宠益固。<br/>　　〔一〕　范书皇后纪“姬”作“妠” 。按此乃涉阎后讳而误，故改。<br/>　　〔二〕　李贤曰：“刘向撰列女传八篇，图画其像。”惠栋曰：“刘向七略别录曰：‘臣向与黄门侍郎歆所校列女传，种类相从，为七篇，以着祸福荣辱之效，是非得失之分，画之于屏风四堵。’”<br/>　　〔三〕　诗国风螽斯序曰：“言若螽斯不妒忌，则子孙众多也。”又诗大雅思齐曰：“大姒嗣徽音，则百斯男。”疏曰：“大姒一人有十子，不妒忌而进众妾，则宜有百子。”<br/>　　〔四〕　据续汉志及钮永建说改。说文曰：“逮，及也。”<br/>　　三月庚辰〔一〕，大赦天下。<br/>　　〔一〕　范书作“庚寅”。<br/>　　夏四月，有司依旧制加梁商位特进，增国土。商上书让曰：“禄命过厚，受祖考多福，又讬日月末光，以斗筲之材〔一〕，乘君子之器，惧有负乘之累，不守历世之荣。诚不如旧制，与左贤同科。”书十余上，帝辄敦喻之。商又上书让校尉曰：“臣讬椒房，被蒙荣宠，兼官二职，非材可堪。受宠战栗，惊惧惶戚，不遑宁处，披露赤诚，敢遂狂狷。谨上屯骑校尉印绶。”上乃许焉，以特进就第，赐安车驷马。顷之，拜执金吾。<br/>　　〔一〕　论语子路曰：“斗筲之人，何足算也。”斗筲，言其器小，以喻寡能少识之人。<br/>　　冬十月，望都狼食数十人〔一〕。本志曰：“言之不从，则有毛虫之孽。京房易曰：‘君无道，害将及人。去之深山〔以〕全身，厥灾狼食人。’〔二〕”<br/>　　〔一〕　范书作“冬十一月甲申，望都、蒲阴狼杀女子九十七人”。又续汉志作“十月中，望都、蒲阴，狼杀童儿九十七人”。而东观记作“望都、蒲阴狼杀子女九十七人，为不祠北岳所致，害加孕妇。”据此则被害人乃孕妇也。袁纪恐脱“蒲阴”二字。<br/>　　〔二〕　“以”字据惠栋说补。又此乃京房易传之文。<br/>　　辛酉，诏天下死罪囚减罪一等，亡命赎罪各有差。<br/>　　鲜卑寇辽东。<br/>　　十一月丁未，东平王敞薨〔一〕。敞有孝行，丧母，三年如礼，诏书增户五千。<br/>　　〔一〕　范书作十二月事。按十一月甲戌朔，无丁未，袁纪“十一”当系“十二”之误。<br/>　　是时长吏数易，去就烦费。尚书左雄上疏曰：“ 臣闻柔远能迩，莫大宁民，宁民之务，莫重用贤，是以皋繇对禹：‘贵在知人，安人则惠，黎民怀之。’〔一〕”<br/>　　〔一〕　见尚书皋陶谟。“贵在知人 ”作“知人则哲”。<br/>　　昔三代垂统，封建侯伯，世位亲亲，民用和睦。宗周既灭，六国并秦，坑儒泯典，革除五等，郡县设令，封冢黎民〔一〕。大汉受命，蠲免苛政，宽以三章〔二〕，抚以因循。至于文、景，天下康乂，诚由玄靖渊默，使万民不扰也。宣帝兴于侧陋，知世所疾，综名核实，赏罚必行。刺史、守、相初拜，辄亲见问之，观其所由，退而考察，以质其言。常叹曰：‘民所以安而无愁者，政平吏良也。与我共此者，其唯良二千石乎？’ 以为吏数变易，则下不安业，民知不久，则诈以求过。故二千石有治能者，辄以玺书勉励，增秩赐金，爵至封侯，公卿时缺，则以次用之。是以吏称其职，民安其业，故能降来仪之瑞，建中兴之功〔三〕。<br/>　　〔一〕　汉书扬雄传引长杨赋曰：“ 封豕其士，窫窳其民。”应劭曰：“淮南子云，尧之时窫窳、封豨、凿齿皆为民害。窫窳类貙，虎爪，食人。 ”李奇曰：“以喻秦贪婪，残食其民也。”<br/>　　〔二〕　刘邦初入关，与父老约法三章：杀人者死，伤人及盗抵罪。<br/>　　〔三〕　胡三省曰：“谓尹翁归、韩延寿、朱邑、龚遂、黄霸之属也。事并见宣帝纪。”<br/>　　汉元至今，三百余载，俗浸雕弊，巧伪滋萌，下饰其诈，上肆其残。列城百里，转动烦数。以杀害为贤，以循理为劣，以聚敛为辨，以修己为弱。髡钳之戮，生于睚眦；覆尸之祸，成于喜怒。视民如寇，税之如狼〔一〕。监司相望，见非不举，观政于亭传，责成于耳目〔二〕，言善不称德，论功不核实。虚诞者获佑，束修者见黜；或因罪而致高，或处危以成名。所以天灾屡降，治道未宁，皆由于此也。<br/>　　〔一〕　哀公元年左传曰：“子西曰：‘今闻夫差，珍异是聚，观乐是务；视民如雠，而用之日新。’”又国语楚语曰：斗且语令尹子常弟曰：“ 吾见令尹，令尹问蓄聚积实，如饿豺狼焉，殆必亡者也！”<br/>　　〔二〕　沈钦韩曰：“言监司按部，但一过亭传而已，未尝深考其治状也。”<br/>　　臣愚以为长吏理绩有显效者，可就增秩，勿使移徙，非父母丧不得去官〔一〕。其不从，王制锢之终身，虽赦令不在齿列。必竞修善政，亲抚百姓，率土之民，各宁其所。追配文宣中兴之轨，流光垂祚，永世不刊。”于是复申无故去官之禁〔二〕。〔一〕　赵翼廿二史札记曰：“贾琮为冀州刺史，有司有赃过者，望风解印绶去。朱穆为冀州刺史，令长解印绶去者四十余人。及穆到任，劾奏至有自杀者。李膺为青州刺史，有威政，属城闻风皆自引去。范滂为清诏使，案察贪吏，守令自知赃污，皆望风解印绶。陈寔为太邱长，以沛相赋敛无法，乃解印绶去。宗慈为修武令，太守贪贿，慈遂弃官去。按令长丞尉各有官守，何以欲去即去。据左雄疏云：今之墨绶，拜爵王廷，而齐于匹庶，动辄避负，非所以崇宪明理也。请自今守相长吏非父母丧，不得去官。其不遵法禁者，锢之终身，若被劾奏，逃亡不就法者，家属徙边，以惩其后。黄巾贼起，诏诸府掾属不得妄有法就。可见平时朝廷无禁人擅去官之令，听其自来自去，而不追问也。法网亦太疏矣。”<br/>　　〔二〕　胡三省曰：“先已有此禁，今复申严之。”然不详前令之所自出。且范书左雄传亦言因宦者擅权，此令终不能用。故汉末又复申之，亦无实效也。<br/>　　闰月壬子，恭陵庙灾〔一〕。<br/>　　〔一〕　闰月癸酉朔，无壬子。范书顺帝纪作“庚子”，是。而续汉志注引古今注又言“十二月，河南郡国火烧庐舍，杀人”，与袁、范书又异。<br/>　　北海人郎顗上书曰：“臣闻天垂诫，地见灾异，所以谴告人主，克己修德也。故应天以诚而不以言，导下以躬而不以刑。顷者宫殿官府，多所治饰。昔盘庚迁殷，去奢即俭〔一〕；夏后卑宫，尽力以致美〔二〕。愚以为诸所缮治，事可减省，以恤贫民，以赈孤寡，天之意也，人之愿也。陛下躬亲庶事，诏书每下，广开不讳之路，以天下为忧，百姓为念，而不数见公卿，责以政事，诚优游养德之道也。然三公者，调和阴阳，仪刑百寮。今水旱连年，五谷不登，不能忧也。官失其序，庶事不治，不能正也。但迟回偃仰，称病自逸，忘天下之忧，甘宴安之乐，岂不谬哉！”尚书问状，顗对多言术数、占候之事〔三〕，大旨以三公非其人，将有饥馑、水旱、地震、盗贼之变。其后海贼攻会稽，而青、徐盗贼起，西羌反，明年四月京师地震，其夏大旱，略如其言〔四〕。<br/>　　〔一〕　李贤引帝王纪曰：“盘庚以耿在河北，迫近山川，自祖辛以来，奢淫不绝，乃渡河，将徙都亳之殷地。人咨绝相怨，不欲徙，盘庚乃作书三篇以告喻之。”<br/>　　〔二〕　论语泰伯曰：“子曰：‘禹，吾无间然矣。菲饮食而至孝乎鬼神，恶衣服而致美乎黻冕，卑宫室而尽力乎沟洫。’”疑袁纪“尽力以致美 ”句有讹。<br/>　　〔三〕　“术数”原误倒，迳改。<br/>　　〔四〕　范书系郎顗上此书于二年正月。<br/>　　华峤曰：汉之十叶，王莽篡位，闻道术之士西门君惠、李守等多称谶云“刘秀为天子”〔一〕。自光武为布衣时，数言此，及后终为天子，故甚信其书。郑兴以忤意见疏，桓谭以远斥忧死。及明、章二帝祖述此意，故后世争为图纬之学，以矫世取资。是以通儒贾逵、马融、张衡、朱穆、崔寔、荀爽之徒，忿其若此，奏皆以为虚妄不经，宜悉收藏之。惟斯事深奥，善言古者必有验于今，善言天者必有验于人，而托云天之历数、阴阳、占候，今所宜急也。占候、术数，能仰瞻俯察，参诸人事，祸福吉凶既应，引之教义，亦有着明。此盖道术之有益于后世，为后人所尚也。<br/>　　〔一〕　按汉书王莽传曰：“卫将军王涉素养道士西门君惠。君惠好天文谶记，为涉言：‘ 星孛扫宫室，刘氏当复兴，国师公姓名是也。’”又范书及袁纪载李守谶曰：“刘氏复兴，李氏为辅”。而直言“刘秀当为天子”者，蔡少公也。见袁纪卷一。<br/>　　二年（癸酉、一三三）<br/>　　夏四月丁丑，封虎贲中郎将冀为襄邑侯。执金吾商上书陈让，辞意恻至，书十余上，上遂听许。<br/>　　爵阿母〔宋〕（宗）娥为山阳君〔一〕。尚书左雄谏曰：“臣闻高祖约，非刘氏不王，非功臣不封。孝安皇帝封江京、王圣等，皆有地震之异。永建二年，封阴谋之功〔二〕，又有日蚀之变。通道术之士，或归于封爵不时之咎。方今青、徐饥馑，盗贼未息，陛下干干劳思以济民〔三〕，宜清净无为，以求天意。诚不应追录小恩，以亏大典。”上不从。<br/>　　〔一〕　据范书、续汉书及袁纪本卷永和二年五月史文改。<br/>　　〔二〕　胡三省曰：“不见于史。”<br/>　　〔三〕　易干卦曰：“君子，终日干干。”疏曰：“干干，言每恒终竟此日，健健自强，勉力不有止息。”<br/>　　雄复谏曰：“臣闻君莫不好忠正，恶谗谀；而臣莫不以忠得罪，以谗得幸。盖忠言难入，谗言顺耳易从也。夫刑罪，人情之所甚恶也。是以世俗为忠者少，而习谀者多。故令人主数闻其美，稀知其过，迷而不悟，至于危亡。臣伏见尚书故事〔一〕，无乳母赐爵之制。唯先帝时阿母王圣为野王君，造生残贼废立之祸，生则为天下所咀嚼，死则为海内所共快。桀、纣贵为天子，而庸仆恶以为比，以其富而无义也。夷、齐贱于匹夫，而王侯争与为类，以其贫而有德也。今阿母躬蹈俭约，以身率下，群僚蒸庶，莫不向风。而与王氏并同爵号，惧违本操，失其常愿。愚以为人心不相远，其所不安，远近一也。王圣之祸，未绝于口，倾覆之势，危于垒卵。臣请岁以钱千万给阿母，内可以尽恩爱之亲，外可以不为吏民之所怪也。”上卒不从。<br/>　　〔一〕　胡三省曰：“汉故事，皆尚书主之。”<br/>　　雄字伯豪，南〔阳〕郡涅阳人也〔一〕。居贫好学经，常以“服勤不足，学足。学者懈怠，宜崇经术，缮治太学”。既为尚书而陈之，帝从其言，更增弟子科〔二〕，除儒者为郎百余人。<br/>　　〔一〕　据洪亮吉说补。<br/>　　〔二〕　范书左雄传曰：“诏试明经者补弟子，增甲乙两科：员各十人。”<br/>　　雄上言曰：“郡国孝廉，古之贡士，出则宰民，宣协风教。若其面墙，无以施化，招灾致祸，为害不细。孔子曰：‘四十而不惑。’〔一〕礼：‘四十彊而仕。’〔二〕请自今孝廉不满四十不得察举，皆先诣公府，诸生试家法〔三〕，文吏试笺奏〔四〕，覆之端门〔五〕，练其虚实，以观异能，以美风俗；有不承科，正其罪法。”帝从之。诏“郡国孝廉年四十已上，考德行，试其经。奏其茂才异行如颜渊、子奇，不拘年齿”。<br/>　　〔一〕　见论语为政。<br/>　　〔二〕　见礼记曲礼上，“彊”上原有“曰”字。<br/>　　〔三〕　李贤曰：“儒有一家之学，故称家法。”<br/>　　〔四〕　胡三省引汉杂事曰：“凡群臣之书，通于天子者四品：一曰章，二曰奏，三曰表，四曰驳议。章者需头称‘稽首上闻’，谢恩陈事，诣阙通者也。奏者亦需头，其京师官但言‘稽首言’，下言 ‘稽首以闻’，其中有所请若罪法劾案，公府送御史台，卿校送谒者台也。表者不需头，上言‘臣某言’，下言‘诚惶诚恐，顿首顿首，死罪死罪’，左方下附曰： ‘某官臣某甲、乙上。’”<br/>　　〔五〕　胡三省曰：“宫之正南门曰端门，尚书于此受天下章奏，令举者先诣公府谓试，以副本纳之端门，尚书审覆之。”<br/>　　今举孝廉徐淑年未满限〔一〕，台郎诘之，对曰：“诏书有‘颜渊、子奇，不拘年齿’，是以本郡以臣充选。郎不能屈。雄诘之曰：“昔颜渊、子奇问一知十〔二〕，孝廉问一知几邪？”淑无以对。乃却归，郡守坐免。时郡国守相坐举者百余人。<br/>　　〔一〕　疑“今”系“广陵”之误。<br/>　　〔二〕　问，闻也，古通用。<br/>　　初，明帝时，政严事峻，九卿皆鞭杖。雄上言曰：“九卿位亚三〔事〕（等）〔一〕，班在大臣，行有佩玉之节，动有庠序之仪，加以鞭杖，诚非古典。”上即除之。<br/>　　〔一〕　据黄本改。三事，即三公也。<br/>　　袁宏曰：夫谋事作制令，以经世训物，使必可为也。古者四十而仕，非谓弹冠之会〔一〕，必将是年也。以为可仕之时，在于彊盛，故举大限，以为民表。且颜渊、子奇，旷代一有，而欲以斯为格，岂不偏乎！<br/>　　〔一〕　师古曰：“弹冠，云入仕也。”<br/>　　己亥，京都地震。<br/>　　五月庚子，诏曰：“朕以不德，统奉洪业，无以承顺干坤，协和阴阳，灾眚屡见，咎征仍彰。群公卿士将何以匡辅朕之不逮，奉答灾异？灾异不空设，必有所应，其各举敦朴之士一人，直言厥咎，靡有所讳。”<br/>　　汉中李固对曰：<br/>　　愚以为天不言，以灾异为谴告。政之治乱，主之得失，皆上帝所伺，而应以灾祥者也。王者父天母地〔一〕，体〔具〕（其）山川〔二〕。今日蚀地动，山崩昼晦，主将安立？物将安寄？昔江京之奸，祸及骨肉，至令陛下幽废，亲履艰难。天诱其衷，陛下龙兴，海内莫不忻悦。实有沛然改图，抑退权臣，询求善政，以顺天意。夜而得之，坐而待旦。今则不然，政令纷纭，以复仿蹈前轨矣。臣伏在草泽，痛心疾首。诚以陛下圣德应朝，实当嘉会，反衰弊之政，弘中兴之美，其功甚易，譬犹指掌。<br/>　　〔一〕　李贤引春秋感精符曰：“人主日月同明，四时合信。故父天母地，兄日姊月。”宋均曰：“父天于圜丘之祀也，母地于方泽之祭也。”<br/>　　〔二〕　据严可均全后汉文改。范书李固传作“宝有山川”。<br/>　　臣闻善罚不如善政，善赏不如善教，善教之道，宜从内起。昔周宣、孝文，中兴之主也，皆改华服，霈然易规，乃能移风易俗，〔反〕（及）之于古〔一〕。今封阿母，恩赏太过，常侍近臣，威权太重。臣案图书，灾异之发，亦以为然。今宜斥退邪佞，投之四裔，〔二〕引纳方直，令在左右。陛下亲发德音，以招群俊，临御座，见公卿，言有称意，即时施行，显拔其人，以旌忠善。则陛下日有所闻，忠臣日有所献，君臣相体，上下交泰。阿保虽有大功，勤劳之恩，可赐以货贿，传之子孙，列土分爵，实非天意。汉兴以来，贤君相继，岂无保乳之养？非不宠贵之。然上畏天威，俯察经典，不可，故不封也。<br/>　　〔一〕　据全后汉文改。<br/>　　〔二〕　投之四裔，见文公十八年左传载史克之言。<br/>　　梁氏子弟群从，征为列侯，永平、建初故事，殆不如此。妃后之家，所以少有存全者，非天性皆然，但坐权宠太过，天道恶盈也。<br/>　　天有北斗，所以斟酌元气；帝有尚书，所以出纳王命。若赋役平均，则百姓以安；万机不治，则天下以乱。今陛下所共治天下者，外则公卿、尚书，内则常侍、黄门，譬犹一门之内，一家之事，安则共其福，危则同其祸。由是观之，权柄不可不慎，号令不可不详。<br/>　　夫人君之有政，犹水之有堤防，堤防完全，虽遭雨水霖潦，不能为变。政教一立，暂遭凶年，不足为忧。诚令堤防穿漏，万夫同力，不复能救。政教一坏，贤智驰骛，不能复还。今堤防虽坚，渐有孔穴。譬之一人之身，本朝者，心腹也；州郡者，四支也。心腹痛则四支不举，故臣所忧，在腹心之疾，非四支之患。臣以为坚堤防，务政教，先安心腹，厘理本朝，虽有寇贼、水旱之变，不足介意也。〔<br/>　　诚〕（臣）令堤防坏〔漏〕（陋）〔一〕，心腹有疾，虽无水旱之灾，天下固不可不忧矣。<br/>　　〔一〕　皆据黄本改。<br/>　　臣父故司徒臣郃，受先帝厚恩，子孙不敢自比于余隶〔一〕，故敢图书，悉心以对，不敢虚进。<br/>　　〔一〕　隶本贱称，此乃官宦子弟自谦之辞。<br/>　　扶风马融独对曰：<br/>　　臣闻“立天之道曰阴与阳，立地之道曰柔与刚”〔一〕。夫阴阳刚柔，天地所以立也。取仁于阳，资义于阴，柔以施德，刚以行刑，各顺时月，以厚群生。帝王之法，天地设位，四时代序。王者奉顺，则风雨时至，嘉禾繁植；天失其度，则咎征并至，饥馑荐臻。今科条品制，〔四时〕禁令〔二〕，所以承天顺民者，备矣，悉矣，不可加矣。然而〔天犹有〕不平之效，〔民〕犹有咨嗟之怨者〔三〕，百姓屡闻恩泽之声，而未见惠和之实也。<br/>　　〔一〕　见易说卦。<br/>　　〔二〕　据通鉴卷五十一引补。<br/>　　〔三〕　皆据通鉴卷五十一引补。<br/>　　今从政者变忽法度，以杀戮威刑为能贤。问其国守、相及令、长何如？其称之也曰“太急”，其毁之也曰“太缓”。夫急致寒，缓致燠，二者罪同，而论者许急，此阴阳所以不和也。复之之道，审察缓急之谤誉，钧同寒燠之罪罚，以崇王政，则阴阳和也。好恶既明，则宰官之吏，知所避就。又正身以先之，严以□之，不变则刑罚之。夫知为善之必利，为恶之必害，孰能不化？则官良矣。<br/>　　臣闻洪范八政，以食为首〔一〕；周礼九职，以农为本〔二〕。民失耕桑，饥寒并至，盗贼之原所由起也。古之足民，仰足以养父母，府足以畜妻子。然后敦五教，宣三德，〔三〕则休嘉之化可致也。夫足者，非能家给而人足，量其财用，为其制度。故嫁娶之礼俭，则昏姻以时矣；丧制之礼约，则终者掩藏矣；不夺其时，则农夫不失矣。夫妻子以累其心，产业以重其志，舍此而为非者，虽有必不多矣。今则不然，此盗贼所以不息。诚使制度必行，禁令必止，则士者不滥法式之外，百工不作无用之器，商贾不通难得之货，农夫不失三时之务〔四〕，各安所业，则盗贼消除，灾害不起矣。<br/>　　〔一〕　八政者：一曰食，二曰货，三曰祀，四曰司空，五曰司徒，六曰司寇，七曰宾，八曰师。洪范注曰：“食，劝农业也。”<br/>　　〔二〕　周礼大宰曰：“以九职任万民：一曰三农，生九谷。二曰园圃，毓草木。三曰虞衡，作山泽之材。四曰薮牧，养蕃鸟兽。五曰百工，饬化八材。六曰商贾，阜通货贿。七曰嫔妇，化治丝枲。八曰臣妾，聚敛疏材。九曰闲民，无常职，转移执事。” 郑司农云：“三农，平地山泽也。九谷，黍、稷、秫、稻、麻、大小豆、大小麦”<br/>　　〔三〕　五教，文公十八年左传史克曰：“布五教于四方，父义，母慈，兄友，弟共，子孝，内平外成。”三德，书洪范曰：“三德：一曰正直，二曰刚克，三曰柔克。”又周礼师氏曰：“以三德教国子，一曰至德以为道本，二曰敏德以为行本，三曰孝德以知逆恶。”又礼记中庸曰：“知、仁、勇三者，天下之达德也。”按袁纪所言三德，当以周礼说应之。<br/>　　〔四〕　周礼考工记曰：“作而行之，谓之士大夫。审曲面执，以饬五材，以辨民器，谓之百工。通四方之珍异以资之，谓之商旅。饬力以长地财，谓之农夫。”<br/>　　太史张卫对曰：<br/>　　臣闻政善则休祥降〔一〕，政恶则咎征见。苟非圣人，或有失误。昔成王疑周公而大风拔树木，开金縢而反风至〔二〕，天人之应，速于影响。故诗称曰：“无曰高高在上，……日监在兹。”〔三〕间者，京师地震，雷电赫怒。夫动静无常，变改正道，则有奔雷土裂之异。<br/>　　〔一〕　“政善”原误倒，据黄本迳正。<br/>　　〔二〕　史记鲁世家曰：“周公卒后，秋未获，暴风雷，禾尽偃，大石尽拔。周国大恐。成王与大夫朝服以开金縢书，王乃得周公所自以为功代武王之说。……成王执书以泣，……出郊，天乃雨，反风，禾尽起。”<br/>　　〔三〕　见诗周颂敬之章。其意曰莫言天高高在上，实因日月所照，瞻视人世，不可谓远也。<br/>　　自初举孝廉，迄今二百岁矣〔一〕，皆先孝行，行有余力，始及文法。辛卯诏以能宣章句奏案为限，虽有至孝，犹不应科，此弃本而就末〔二〕曾子长于孝，然实鲁钝〔三〕，文学不若游、夏，政事不若冉、季。今欲使一人兼之，苟外可观，内必有阙，则违选举孝廉之制矣。且郡国守相，割符宁境，为〔国〕大臣〔四〕，一旦免黜十有余人，吏民罢于送迎之役，新故交际，公私放滥，或临政□民，为百姓取便，而以小过免之，是为夺人父母使嗟号也〔五〕。<br/>　　〔一〕　胡三省曰：“武帝元光六年初举孝廉，至是年凡二百七年。”<br/>　　〔二〕　指上文左雄上言“诸生试家法，文吏试笺奏”，帝纳之而下诏。袁纪未言下诏之日，范书作十一月辛卯，与衡言“辛卯诏”正合。<br/>　　〔三〕　论语先进孔子曰：“参也鲁。”<br/>　　〔四〕　据通鉴补。<br/>　　〔五〕　时胡广等上书驳左雄之议，出为济阴太守。顷之。与诸郡守十余人皆坐谬举受黜。衡此对以驳雄议为主，为广等鸣冤也。<br/>　　又察选举，一任三府，台阁秘密，振暴于外，货赂多行，人事流通。今真伪浑淆，昏乱清朝，此为上陵下替，分威共德，灾异之兴，不亦宜乎？<br/>　　易不远复，论不惮改〔一〕，朋友交接且不宿过，况于帝王，承天理物，以天下为公者乎！中间以来，妖星见于上，震裂着于下〔二〕，天诫详矣，可为寒心。明者消祸于未萌，今既见矣，修政恐惧，则转祸为福矣。<br/>　　〔一〕　胡三省曰：易曰：“不远复，无祇悔。”论语曰：“过则勿惮改。”<br/>　　〔二〕　裂原作“烈”，据黄本迳改。<br/>　　上览众对，以李固对为第一〔一〕，诸常侍悉叩头谢罪，朝廷肃然。<br/>　　〔一〕　沈钦韩曰：“案融对碌碌无取，衡乃归咎于左雄，为胡广等讼冤。文人固陋如此，视固之直指近幸外戚，以感悟人主，有天壤之别矣。惜袁范各以意刊削，二书相校，同者才十之三，遂不见元本。”按融、衡二对不见范书，唯通鉴删取袁纪而引之。<br/>　　拜固为议郎，权臣皆切齿于固，将加之罪。朝中名臣黄琼等救解之。岁中，梁商请为从事中郎。商以后父辅政，柔和自守，内竖乱政，不能有所裁。固奏记于商曰：“今四海云扰，背义趋利，父劝其子，兄勉其弟，皆先论价而后定位。夫致一贤则国赖其功，招一恶则天下被其害。数年已来，妖怪屡起，宫省之中，必有阴谋。将军位尊势重，诚令王政一整，必享不朽之福。” 商不能用。<br/>　　戊午，太尉庞参、司〔空〕（徒）王龚以灾异免〔一〕。<br/>　　〔一〕　据黄本改。又庞参罢，范书乃七月事。<br/>　　六月，太常孔扶为司空。<br/>　　丁丑，洛阳宣德亭地坼八十五丈。本志称李固曰：“阴类专恣，将有分坼之象。”其后中常侍专权忿争之应也。<br/>　　八月己巳，大鸿胪施延为太尉。<br/>　　冬十月，初随月律作应钟。<br/>　　三年（甲戌、一三四）<br/>　　夏戊戌，大赦天下〔一〕。赐民爵；八十已上米，人一斛；九十已上帛，人一匹，絮三斤。<br/>　　〔一〕　范书顺帝纪“夏”下有“五月”二字，袁纪脱。<br/>　　秋七月，羌寇〔汉〕（濮）阳〔一〕。<br/>　　〔一〕　汉濮形近而讹。<br/>　　冬十一月，羌寇武都。<br/>　　壬寅，司徒刘〔崎〕（恺）、司空孔扶以灾异免〔一〕。<br/>　　〔一〕　恺死于延光二年，此“恺” 乃“崎”之误。<br/>　　己巳〔一〕，大司农黄尚为司徒，光禄勋王卓为司空。<br/>　　〔一〕　是月壬辰朔，无己巳。“己巳”乃“乙巳”之讹。与壬寅隔二日，与事合。<br/>　　四年（乙亥、一三五）<br/>　　春二月丙子，诏曰：“自今中官得以养子为后。”<br/>　　夏四月甲子，太尉施延以选举贪污免。<br/>　　戊寅，执金吾梁商为大将军，故太尉庞参为太尉。<br/>　　商推诚实不为华饰，尝病多藏厚亡为子孙累，故衣裘车马供用而已，租俸赏赐分与昆弟故旧，虚心下士，门无停宾，检约宗族亲戚，莫敢犯禁，朝廷由是敬惮之。在位所辟召，皆四海英俊，其所招引推进如李固、周举等数十人。<br/>　　时魏郡霍谞舅宋光，为人所诬，引〔以〕刊定诏书系洛阳狱〔一〕，考讯楚毒。谞年十五，奏记于商曰：“谞闻春秋之义，原情定罪〔二〕。传曰：‘人心不同，其若面焉。’〔三〕斯盖谓天下窊隆广狭高卑之形耳，至于鼻从目横，眉在眼上，未有不然者。人心异者，刚柔舒急倨敬之间，至于趋利避害，畏死乐生，亦复同也。谞与光骨肉之亲，义有相隐，言光冤结，未有可信，请以人情平之。光衣冠子孙，径路平易，位极州郡，日望征辟，亦无瑕秽纤介之累，无故刊定诏书，欲何救解？就有所疑，当以道理求便，安能触冒死祸，以解微细？譬诸附子疗饥〔四〕，鸩毒止渴，未入腹胃，咽喉已绝，岂可为哉！光不定制书，情既可原，台阁执事，知而不治，吁嗟紫宫之门，泣血两观之下，伤和致灾，为害滋甚。明将军德盛位尊，人臣无二，言行动天地，举措移阴阳，诚肯留神省察，沛然信理，必有于公高门之福〔五〕，和气立应，天下幸甚。”商嘉谞辞意，即奏原光罪。<br/>　　〔一〕　据范书补。<br/>　　〔二〕　昭公十九年公羊传言许止虽弑君而不罪之事也。<br/>　　〔三〕　襄公三十一年左传曰：子产对子皮曰：“人心之不同如其面焉，吾岂敢谓子面如吾面乎！”故疑袁纪“其若”二字误倒。<br/>　　〔四〕　战国策燕策曰：苏秦为燕说齐宣王曰：“人之饥，所以不食乌喙者，以为虽偷充腹而与死同患也。”沈钦韩引急就篇注曰：“乌喙，形如乌之嘴也。附子，附大根而旁出者。一岁为侧子，二岁为鸟喙，三岁为附子，四岁为乌头，五岁为天雄。”附子乃毛莨科多年生草本植物，根、茎、叶俱有毒，根尤甚。<br/>　　〔五〕　汉书于定国传载于公语曰： “少高大闾门，令容驷马高盖车。我治狱多阴德，未尝有所冤，子孙必有兴者。”<br/>　　闰月丁亥，日有蚀之。<br/>　　十二月甲寅，京都地震。诏百寮上封事，靡有所讳。<br/>　　永和元年（丙子，一三六）<br/>　　春正月己巳，大赦天下。<br/>　　诏问公卿北乡侯宜加谥列昭穆与木主否，群僚皆谓宜加谥。司隶校尉周举议曰：“北乡侯本非正统，奸臣所立，立未逾岁，年号未改，皇天不佑，大命夭昏。孔子作春秋为制，王子猛不称崩〔一〕，鲁子野不书葬〔二〕。北乡无他功德，以王礼葬，于事已崇，不宜称谥。”上从之。<br/>　　夏四月壬寅，追号皇后母开封君。<br/>　　冬十月丁未，永福殿火〔一〕。<br/>　　〔一〕　范书顺帝纪、扬厚传及续汉志均作“承福殿”。<br/>　　丙子，太尉庞参以久病策罢。故司空王龚为太尉〔一〕。<br/>　　〔一〕　按十年辛巳朔，无丙子。范书作“十一月”是。又王龚为太尉，范书作“十一月乙巳”。<br/>　　十月〔一〕，武陵太守奏蛮夷望上恩，请入贡，比汉民。议者以为可听。尚书令虞诩曰：“自古圣王，不臣异俗。非德不能及，威不能加，以蛮夷兽心，贪婪难整。是故羁縻绥抚，受而不逆，叛而不追。今赋而税之，必有怨叛，叛而伐之，必复兴士众。计其所得，不价所费，必有后悔之不追。”上不从。<br/>　　〔一〕　前有十月，此不当复出。或系衍文，或乃十一、二月之误。<br/>　　诩字升卿，陈国武平人。祖父经为狱吏，常效于公之治狱。及诩之生，经曰：“吾虽不能及于公，子孙可至九卿。”故字曰升卿。少失父母，与祖父母居。年十三通尚书，国相见而奇之，欲以为吏。诩曰：“祖母年九十，居贫，非诩无以供养。”乃止。<br/>　　二年（丁丑、一三七）<br/>　　春，武陵蛮夷以贡非旧约叛。<br/>　　三月乙卯，司空王卓薨。丁丑，光禄勋郭〔虔〕（干）为司空。〔一〕<br/>　　〔一〕　据范书及袁纪下文改。<br/>　　夏四月丙申，地震。<br/>　　五月癸丑，山阳君宋姚有罪，归里舍。<br/>　　秋七月，日南蛮反。交址刺史樊演出讨失利，寇遂攻掠郡县。上甚忧之，议者宜遣大将军发荆、扬、兖、豫四万人赴救。<br/>　　大将军从事中郎李固议曰：“荆、扬安稳，发其吏救之可也。今荆、扬盗贼盘结，武陵、南郡〔蛮〕夷未集〔一〕，长沙、桂阳数被征发，难复扰动，其不可一也。兖、豫之民，闻万里征役，无有还期，恐十五万户不得一士，郡县迫促，惧有叛亡，其不可二也。南州水土温暑，〔加〕（如）有瘴气〔二〕，恐死者十四五，必道路奔散不能禁，其不可三也。士卒比到，万里疲劳，不可复斗，其不可四也。军行三十里为程，九千余里，三百日乃到。计人日五升，用米〔六〕十万斛〔三〕，尚不计将吏驴马之食，但自致费〔且〕（但）若此，〔四〕其不可五也。设使军到，死亡者众，不足当，复益发，此为刻割心腹而乐四支〔五〕，其不可六也。今二郡徒叛，还自相攻，但坐征发之故，何况乃发四州赴万里哉！其不可七也。前中郎将尹就使益州，益州谚曰：‘虏来尚可，尹来杀我。’后就征还，以兵付刺史张乔，因其民困，旬月破灭殄尽。此发将无益之效，州郡（不）可任之验也〔六〕。可但选有勇略仁惠，以为刺史、太守，勿与争锋，以恩信招来，赦杀伤之罪，以息发军。故并州刺史祝良性多勇决；及张乔前在益州，实有破虏之功，皆可任用也。文帝遣冯唐即赦魏尚〔为〕云中太守，就拜龚舍为泰山太守〔七〕，祝良等可用，皆宜即拜，便道之官。”于是拜祝良为九真太守，张乔为交址太守，二郡即安。<br/>　　〔一〕　据范书南蛮传补。<br/>　　〔二〕　据范书南蛮传改。<br/>　　〔三〕　据范书南蛮传补。<br/>　　〔四〕　据陈澧校而改。<br/>　　〔五〕　范书南蛮传“乐”作“补” 。<br/>　　〔六〕　据文意删。<br/>　　〔七〕　据钮永建校而补。又魏尚事见汉书冯唐传，龚舍事见汉书两龚传。<br/>　　冬十月，行幸长安，祀陵庙。<br/>　　丁卯〔一〕，京师地震。<br/>　　〔一〕　十月乙亥朔，无丁卯。范书作十一月事，疑袁纪有脱文。<br/>　　三年（戊寅、一三八）<br/>　　春二月乙亥，京师地震。<br/>　　夏闰月己酉，京师地震。<br/>　　秋八月乙卯，太白昼见。本志以为大将军梁商父子贵盛之象也。〔一〕<br/>　　〔一〕　此亦东观记天文志之文。<br/>　　己未，司徒黄尚以灾异罢。<br/>　　九月癸酉，光禄勋刘寿为司徒〔一〕。<br/>　　〔一〕　范书作“九月己酉”。按是月庚午朔，无己酉，范书误。又袁纪“光禄”下原脱“ 勋”字，迳补。<br/>　　十二月戊申，日有蚀之〔一〕。会稽（九）郡以闻〔二〕，京师不见。<br/>　　〔一〕　续汉志及范书均作“十二月戊戌朔”。<br/>　　〔二〕　据续汉志删。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7674.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7676.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

