<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《法苑珠林》正文_卷第九十六_道世作品 - 维普阅读网</title>
<meta name="keywords" content="法苑珠林,法苑珠林原文,法苑珠林阅读,卷第九十六全文,道世作品" />
<meta name="description" content="法苑珠林原文阅读,卷第九十六全文在线阅读,道世作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1011-10076.html";
var nextpage="novel-read-1011-10078.html";
var indexpage = "novel-chapter-1011.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1011.html">法苑珠林</a></strong>
<strong><a href="novel-chapter-1011.html">法苑珠林目录</a></strong>
<span>卷第九十六</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1011-10076.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷第九十六</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=道世&amp;searchsubmit=yes"  target="_blank">道世</a><span class="divide">|</span>发布时间：2014-11-24 19:50:49<span class="divide">|</span></p>
<div class="page-body">
<div class="page-content">
<p>西明寺沙门释道世撰<br/><br/>舍身篇第九十六(此有二部)<br/><br/>述意部第一<br/><br/>夫色性无象触必归空。三世若假入微终散。虽复回天震地之威。会归磨灭。齐冠楚组之丽。靡救埃壤。所以形非定质众缘所聚。四尘不同风火常异。坼而离之。本非一物。燕肝越胆。未足为譬。菩萨利生方穷其旨。而积此沦昏生生不已。一念傥值曾未移时。障习相荡旋迷厥路。横指呼空。名之为有。养己伤命。号之为毒。蓄身外之财。以充其欲。攘非己之分。用成其侈。岂直温肌嗛腹若此而已哉。至于积箧盈藏溢俎充庖。无始迄今供此幻我。亦未厌足。静思此事。岂不罪欤。今既觉过徒畜坏瓶。物我俱空宝惜何在。是以体知幻伪。大士常心。舍妄求真。菩萨常愿。证知三界。为晨夜之宅。惺悟四生。为梦幻之境。外云生以身为逆旅。死当以天地为棺椁。内云王子投身功逾九劫。刳肌贸鸽骇震三千。将今类古冀望同尔。欲使白牛有长路之能。宝舟有彼岸之力也<br/><br/>引证部第二<br/><br/>如金光明经云。佛告大众。过去有王。名摩诃罗陀常行善法无有怨敌。时有三子。殊特第一。第一太子名摩诃波那罗。次子名摩诃提婆。小子名摩诃萨埵。是三王子。于园游戏。渐到竹林憩驾止息。第一王子作如是言。我于今日心甚怖惧。于是林中将无衰损。第二王子复作是言。我于今日不自惜身。但离所爱心忧愁耳。第三王子复作是言。我于今日独无怖惧。亦无愁恼。山中空寂神仙所赞。是处闲静令人安隐。转复前行见有一虎。适产七日。而有七子。围绕周匝。饥饿穷悴。身体羸损。命将欲绝。第一王子见是虎已言。若为饥逼必还啖子。第三王子言。君等谁能与此虎食。第一王子言。此虎余命无几。不容余处为其求食。命必不济。谁能为此不惜身命。第二王子言。一切难舍不过己身。第三王子言。若诸大士。欲利益他。生大悲心。不足为难。时诸王子心大愁忧。久住视之。目未曾舍。作是观已寻便离去。尔时第三王子言。我今舍身时已到矣。我从昔来多弃是身。都无所为。随时将养令无所乏。而不知恩反生怨害。然复不免无常败坏。今舍此身作无上业。于生死海中作大桥梁。永离忧患无常变异。智慧功德具足成就。即便语言。兄等今者。可与眷属还其所止。尔时王子摩诃萨埵。还至虎所。脱身衣裳。置竹枝上。作是誓言。我今为利诸众生故。证于最胜无上道故。欲度三有诸众生故。是时王子作是誓已。即自放身卧饿虎前。以大悲力虎无能为。王子念言。虎今羸瘦身无势力。不能得我身血肉食。即起求刀了不能得。即以干竹刺颈出血。是时大地六种震动。日无精光。又雨杂华种种妙香。时虚空中有诸天见。心生欢喜叹未曾有。善哉大士。真大悲者。为众生故。能舍难舍。不久当证清净涅槃。是虎见血流污王身。即便舐血啖食其肉唯留余骨。尔时两兄见地大动日无精光雨诸华香。必是我弟舍所爱身。时二王子心大愁怖。洟泣悲叹容貌樵瘁。复共相将还至虎所。见弟所著衣裳。皆悉在一竹枝之上。骸骨发爪布散狼籍。流血处处遍污其地。见已闷绝不自胜持。投身骨上良久乃寤。即起举手呼天而哭。我弟幼稚才能过人。父母所爱奄忽舍身。我今还宫父母设问。当云何答。我宁在此并命一处。不忍还见父母眷属。时小王子所将侍从。各散诸方互相谓言。今者我天为何所在<br/><br/>尔时王妃于睡眠中。梦乳被割牙齿堕落。得三鸽雏一为鹰食。尔时王妃大地动时。即便惊寤。心大愁怖。而说偈言<br/><br/>今日何故　　大地大水　　一切皆动<br/><br/>物不安所　　日无精光　　如有覆蔽<br/><br/>我心忧苦　　目睫[目*需]动　　如我今者<br/><br/>所见瑞相　　必有灾异　　不祥苦恼　<br/><br/>于是王妃说是偈已。时有青衣在外闻王子消息。心惊惶怖。即启王妃作如是言。向者在外闻诸侍从。推觅王子不知所在。王妃闻已生大忧恼。至大王所具传此事。王闻闷绝悲哽苦恼。收泪而言。如何今日失我心中所爱重者。尔时世尊而说偈言<br/><br/>尔时大王　　即从座起　　以水洒妃<br/><br/>良久乃苏　　还得正念　　微声问王<br/><br/>我子今者　　为死活耶　　尔时大王<br/><br/>即告其妃　　我今当遣　　大臣使者<br/><br/>周遍东西　　推求其子　　汝今且可<br/><br/>莫大忧愁　　大王如是　　慰喻妃已<br/><br/>即便严驾　　出其宫殿　　是时大王<br/><br/>既出城已　　四向顾望　　求觅其子<br/><br/>烦惋心乱　　靡知所在　　最后遥见<br/><br/>有一信来　　既至王所　　作如是言<br/><br/>愿王莫愁　　诸子犹在　　不久来至<br/><br/>令王得见　　须臾之顷　　复有臣来<br/><br/>大王当知　　一子已终　　二子虽存<br/><br/>哀瘁无赖　　第三王子　　见虎新产<br/><br/>饥穷七日　　恐还食子　　见是虎已<br/><br/>深生悲心　　发大誓愿　　当度众生<br/><br/>于未来世　　证成菩提　　即上高处<br/><br/>投身饿虎　　虎饥所逼　　便起啖食<br/><br/>一切血肉　　已为都尽　　唯有骸骨<br/><br/>狼籍在地　　是时大王　　闻臣语已<br/><br/>转复闷绝　　失念躄地　　忧愁盛火<br/><br/>炽然其身　　诸臣眷属　　亦复如是<br/><br/>以水洒王　　良久乃苏　　复起举手<br/><br/>号天而哭　　复有臣来　　而白王言<br/><br/>向于林中　　见二王子　　愁忧苦毒<br/><br/>悲号啼哭　　迷闷失志　　自投于地<br/><br/>臣即求水　　洒其身上　　是最小子<br/><br/>我所爱重　　无常大鬼　　奄便吞食<br/><br/>其余二子　　今虽存在　　而为忧火<br/><br/>之所焚烧　　或能为是　　丧失命根<br/><br/>我宜速往　　至彼林中　　迎载诸子<br/><br/>急还宫殿　　其母在后　　忧苦逼切<br/><br/>与诸侍从　　欲至彼林　　即于中路<br/><br/>见其二子　　号天扣地　　称弟名字<br/><br/>时王即前　　抱持二子　　悲号洟泣<br/><br/>随路还宫　　速令二子　　觐见其母<br/><br/>佛告树神　　汝今当知　　尔时王子<br/><br/>摩诃萨埵　　舍身饲虎　　今我身是<br/><br/>尔时大王　　摩诃罗陀　　于今父王<br/><br/>输头檀是　　尔时王妃　　今摩耶是<br/><br/>第一王子　　今弥勒是　　第二王子<br/><br/>今调达是　　尔时虎者　　今瞿夷是<br/><br/>时虎七子　　今五比丘　　及舍利弗<br/><br/>目揵连是　<br/><br/>尔时大王摩诃罗陀。及其妃后。悲号洟泣。悉皆脱身御服璎珞。与诸大众。往竹林中。收其舍利。即于此处起七宝塔。是时王子摩诃。萨埵临舍命时。作是誓愿。愿我舍利于未来世过算数劫。常为众生而作佛事<br/><br/>又法华经药王菩萨本事品略要云。尔时佛告宿王华菩萨。乃往过去无量殑伽河沙劫有佛。号日月净明德如来。尔时彼佛为一切众生喜见菩萨及众菩萨诸声闻众说法华经。是喜见菩萨乐习苦行。于日月净明德佛法中。精进经行一心求佛。满万二千岁已。而自念言。我虽以神力供养于佛。不如以身供养。即服诸香。满千二百岁已。香油涂身。于净明德佛前。以天宝衣而自缠身。灌诸香油。以神通力而自然身。光明遍照八十亿殑伽河沙世界。其中诸佛同时赞言。善哉善哉。是名真精进。是名真法供养如来。其身火然千二百岁。过是名已后其身乃尽。喜见菩萨作如是法供养已。命终之后复生净明德国中。于净德王家忽然化生。而白父言。净明德佛今故现在。我先供养佛已得解一切众生语言陀罗尼。复闻是法华经。我今当还供养此佛。乃至彼佛入涅槃已。收佛舍利作八万四千宝塔。即于八万四千塔前。然百福庄严臂。七万二千岁。而以供养令无数求声闻众无量阿僧祇人发阿耨菩提心。尔时诸菩萨天人阿修罗等。见其无臂忧恼悲哀。喜见菩萨是我等师。教化我者。而今烧臂身不具足。于时一切众生喜见菩萨。于大众中立此誓言。我舍两臂必当得佛金色之身。若实不虚。令我两臂还复如故。作是誓已。自然还复。当尔之时。大千世界六种震动。天雨宝华。一切人天得未曾有。佛告宿王华菩萨。于汝意云何。一切众生喜见菩萨。岂异人乎。今药王菩萨是也。若有发心欲得阿耨菩提者。能然手指乃至足一指供养佛塔。胜以国城妻子及三千大千国土珍宝而供养者<br/><br/>问曰。菩萨舍身得自杀罪不。答曰。依律未舍命前得方便小罪偷兰遮。若舍命已无罪可属。所以不得杀人大罪。若依大乘菩萨。厌离生死为供养佛。及为一切众生兴大悲心。无害他意反招其福。何容得罪。故文殊师利问经云佛言。若杀自身无有罪报。何以故。如菩萨杀身唯得功德。我身由我故。若身由我得罪果者。剪爪伤指便当得罪。何以故。自伤身故。菩萨舍身非是无记。唯得福德是烦恼灭故身灭故得清净身。譬如垢衣以灰汁浣濯垢灭衣在(自外经明。菩萨舍身。非唯一二。如月光舍头。尸毗割股。或作师子象王舍牙与皮或作鹿身禽王济厄樵人。或作大龟大鳖救人水难。或作大鱼肉山施饥拔苦。如是具列非一。并散配别篇。恐以文繁不可重述)<br/><br/>颂曰<br/><br/>龚胜无遗生　　季业有穷尽<br/><br/>嵇叟理既迫　　霍子命亦殒<br/><br/>屡屡厚霜柏　　纳纳冲风菌<br/><br/>邂逅竟慨时　　修短非所愍<br/><br/>恨我吾子志　　不得岩上泯<br/><br/>送心正觉前　　斯痛久已忍<br/><br/>既知人我空　　何愁心不谨<br/><br/>唯愿乘来生　　怨亲同识朕　<br/><br/>感应缘(略引九验) 黄帝时宁封子 宋沙门释慧绍 宋沙门释僧瑜 宋沙门释慧益 梁沙门释道度 周沙门释僧崖 周沙门释静蔼 隋沙门释大志 唐沙门释会通<br/><br/>宁封子。黄帝时人也。世传为黄帝陶正。有人遇之。为其掌火。能出入五色烟。久则以教封子。封子积火自烧。而随烟上下。视其炭烬犹有其骨。时人共葬之宁北山中。故谓之宁封子焉(右此一验出搜神记)<br/><br/>宋临川招提寺有释慧绍。不知氏族。小儿时母哺鱼肉辄吐。咽菜不疑。于是便蔬食。至八岁出家为僧要弟子。精勤禀励苦行标节。后随要止临川招提寺。乃密有烧身之意。常雇人斫薪[卄/積]。于东山石室高数丈。中央开一龛。足容己身。乃还寺辞要。要苦谏不从。即于焚身之日。于东山设大众八关斋。并告别知识。其日阖境奔波车马人众及齐金宝。不可称数。至夜行道。绍自行香。行香既竟。执烛然薪。入中而坐。诵药王本事品。众既不见。绍悟其已去。礼拜未毕。悉至薪所。薪已洞然诵声未息。火至额闻唱一心。言已奄绝。大众咸见有一星其大如斗。直下烟中俄而上天。则见者咸谓。天宫迎绍。经三日薪聚乃尽。绍临终谓同学曰。吾烧身处当生梧桐。慎莫伐之。其后三日果生焉。绍焚身是元嘉二十八年。年二十八<br/><br/>宋庐山招提寺有释僧瑜。姓周。吴兴余杭人。弱冠出家业素纯粹。元嘉十年与同学昙温慧光等。于庐山南岭共建精舍。名曰招隐。瑜尝以为结累三涂情形故也。情将尽矣形亦宜捐。药王之辙独何云远。于是屡发言誓。始契烧身。以宋孝建二年六月三日。集薪为龛。并请僧设斋。告众辞别。是日也云雾晦合密雨交零。瑜乃誓曰。若我所志克明天当晴朗。如其无感便当滂注。使此四辈知神应之无晦也。言已云景明霁。至初夜竟便入薪龛中。合掌平坐诵药王品。火焰交至犹合掌不散。道俗知者卉走弥盛。并稽首作礼。愿结因缘。咸见紫气腾空。久之乃歇。时年四十四。其后旬有四日。瑜房中生双桐树。根枝丰茂巨细相如。贯坏直耸。遂成奇树。深识者以为娑罗宝树。克炳泥洹。瑜之庶几。故见斯证。因号为双桐沙门。吴郡张辩为平南长史。亲睹其事。具为传替曰<br/><br/>悠悠玄机　茫茫至道　出入生死　孰为妙宝(其一)　自昔药王　殊化绝伦　往闻其说　今睹斯人(其二)　英英沙门　慧定心固　凝神紫气　表迹双树(其三)　其德可乐　其操可贵　文之作矣　或飏仿佛(其四)<br/><br/>宋释慧益。广陵人。少出家随师止寿春。宋孝建中出都憩竹林寺。精勤苦行。誓欲烧身。众人闻者。或毁或赞。至大明四年始就却粒。唯饵麻麦。到六年又绝麦等。但食苏油。有顷又断苏油。唯服香丸。虽四大绵微而神情笃正。孝武深加敬异致问殷勤。遣太宰江夏王义恭诣寺谏益。益誓志无改。至大明七年四月八日。将就焚烧。乃于钟山之南。置镬办油。其日朝乘牛车。而以人牵。自寺之山。以帝王是兆民所凭。又三宝所寄。乃自力入台。至云龙门不能步下。令人启闻。慧益道人今就舍身。诣门奉辞。深以佛法仰嘱。帝闻改容。即躬出云龙门。益既见帝。重以佛法凭嘱。于是辞去。帝亦续至。诸王妃后道俗士庶填满山谷。投衣弃宝不可胜计。益乃入镬据一小床。以劫贝自缠。上加一长帽。以油灌之。将就著火。帝令太宰至镬所请喻曰。道行多方。何必殒命。幸愿三思更就异途。益雅志确然曾无悔念。乃答曰。微躯贱命何足上留。天心圣慈同己者。愿度世人出家。降敕即许。益乃自手执烛以然帽。帽炽弃烛。合掌诵药王品。火至眉诵声犹分明。次至眼乃昧。贵贱哀嗟响振幽谷。莫不弹指称佛惆怅抆泪。火至明旦乃尽。帝于于时闻空中笳管异香芬馝。帝尽日方还宫。夜梦见益振锡而至。更嘱以佛法。明日帝为设斋度人。令斋主唱白具叙征祥。烧身之处造药王寺。以拟本事也<br/><br/>梁普通年。小庄严寺有道度禅师。戒行淳直善明摩诃衍。梁帝钦重齐同四果禅师。每厌此身将同毒树。若身命无常弃尸陀林。施以鸟兽。于檀度成满。亦为善业。八万户虫不可烧尽。非所劝也。乃稍积薪柴渐就减食。其普通七年十一月三日。钟自虚鸣。寺众惊恐。莫测何相。其月八日钟复自鸣。乃与大众共结善缘。尔后不复更食。唯用澡瓶以汲清水。日饮一升。至二十五日朝。寺众同往见瓶。发五色光曜。杂气氛氲。至二十九日旦。寺主僧全等数人共登禅室。遥见龛中紫光外照。其日将暮忽有群鸟。五六百头。同集一树。俄倾西飞。是夜二更初竟。寺有杂色光映烛房宇。至五更中。闻山顶上火声振裂。惊走往观。见禅师合掌火中。春秋六十有六。刺史武陵王。乃遣洒扫收敛于其处。而建塔焉。后时闻山顶有石磬之声。声甚清彻。先烧身之处有大树枯死。十有余年。禅师入山。常坐树下后春遂生枝叶(右此一验出梁高僧传)<br/><br/>周益州沙门释僧崖。姓牟氏。而幼年少言不杂徘戏。每游山泉必先礼而后饮。或谛不瞬。坐以终日。人问其故。答曰。是身可恶。我思之耳。后必烧之。及年长从戎毅然纲正。尝随伴捕鱼。得己分者。用投诸水。谓伴曰。杀非好业。我今举体皆现在疮。誓断猎矣。遂烧其猎具。时攘譬首领数百人。共筑池塞资以养鱼。崖率众重往彼观望。忽有异蛇。长一尺许。头尾皆赤。须臾长大乃至丈余。围五六尺。獽众奔散。蛇便趣水举尾入云。赤光遍野久久乃灭。寻尔众聚具论前事。崖曰。此无忧也。但断杀业蛇不害人。劝停池堰。众未之许。俄而堤防决坏。遂即出家。以周武成元年六月。于益州城西路首。以布裹左右五指烧之。有问烧指可不痛耶。崖曰。痛由心起心既无痛。指何所痛。时人同号以为僧崖菩萨。或有问曰。似有风疾何不治之。答曰。身皆空耳。知何所治。又曰。根大有对。何谓为空。答曰。四大五根复何住耶。众服其言。孝爱寺兑法师者。有大见解。承崖发迹。乃率弟子数十人。往彼礼敬。解衣施之。顾大众曰。真解般若。非徒口说。由是道俗通集倍加崇信。如是经曰。左手指尽。火次掌骨。髓沸上涌将灭火焰。乃以右手残指挟竹挑之。有问其故。崖曰。缘诸众生不能行忍。今劝不忍者忍。不烧者烧耳。兼又说法劝励令行慈断肉。虽烟焰俱炽以日继夕。并烧二手眉目不动。又为四众说法诵经。或及语切词要义。则颔头微笑。时或心怠。私有言志。崖顾曰。我在山中初不识字。今闻经语句句与心相应。何不至心静听。若乖我者。则空烧此手。何异樵头耶。于是大众懔然莫不专肃。其后复告众曰。末劫轻慢心转薄淡。见像如木头。闻经如风过马耳。今为写大乘经教故烧身手。欲令倍重佛法也。阖境士女闻者皆来绕数万匝。崖怡然澄静容色不动。频集城西大道谈论法化。初有细雨殆将沾渍。便敛心入定即云散月明。而烧臂掌骨五枚如残烛烬。忽然各生。并长三寸。白如珂雪。僧尼佥曰。若菩萨灭后。愿奉舍利起塔供养。崖乃以口啮新生五骨。拔而折之。吐施大众曰。可为塔也。至七月十四日。忽有大声。状如地动天裂。人畜惊骇。于上空中。或见犬羊龙蛇军器等像。少时还息。人以事问。崖曰。此无苦也。惊睡三昧耳。吾欲舍身可办供具。时孝爱寺导禅师。戒行精苦。耆年大德。舍六度锡杖并及紫被赠崖入火。僧渊远送班纳。意愿随身。于时人物諠扰施财山积。初不知二德所送物也。至明日平旦。忽告侍者法陀曰。汝往取导师锡杖紫被及纳袈裟来。为吾著之。便往造焚身所。于时道俗十余万众。拥舆而哭。崖曰。但守菩提心。义无哭也。便登高座为众说法。时时举目视于薪[卄/積]。欣然独笑。又倾右胁而寝。都无气息。状若木人。忽起问曰。时将欲至下足。先白众僧曰。佛法难值。宜共护持。先所积柴垒以为楼。高数十丈。上作干小室。以油润之。崖缓步至楼绕旋三匝。礼拜四门便登其上。凭栏下望令念般若。有施主王撰惧曰。我若放火便烧圣人。将获重罪。崖阴知之。告撰上楼。臂摩顶曰。汝莫忧造楼得罪。乃大福也。促令下火。皆惧畏之。置炬著地。崖以臂挟炬。先烧西北。次及西南。麻燥油浓赫然炽合。于盛火中放火设礼。比第二拜时身已自焦坼。重复一礼。时身踣炭上。及薪尽火灭。骨肉皆化。唯心尚存。赤而且湿。肝肠脾胃犹自相连。更以四十车柴烧之。肠胃虽卷而心如本。兑法师乃命收取葬于塔下。初未烧前。有问者曰。菩萨灭度愿示瑞相。崖曰。我身可尽。心不可坏也。众谓心神无形不由烧荡。及后心存方知先见。然崖自生及终频现异相。有数十条。曾于一家将欲受戒。无何笑曰。将舍宝物生疑虑耶。众相推问。有杨氏妇。欲施银钗。恐夫责及。因决舍之。有孝爱寺僧佛兴者。偏嗜饮啖流俗落度。随崖舆后。私发愿曰。今值圣人誓断酒肉。及返至寺见黄色人曰。汝能断肉。大是好事。汝若食一众生肉。即食一切众生肉。若又食者。即食一切父母眷属肉矣。必欲食者。当如死尸中虫虫即肉也<br/><br/>又曰。日有六时念善大好。若不能具一时亦好。如是一念其心亦好。皆能灭恶也。见其言词真正音句和雅。将欲致问。不久而灭。于是佛兴翘心精进绕塔念诵。又闻空中声曰。汝勤持斋愿令众生得不食身。又令饿鬼身常饱满。观其感被皆崖力也。初登柴楼。有沙门僧育。在大建昌寺门。见有火光高四五丈广三四丈。从地而起。上冲楼边。久久乃灭。又初焚日。州寺大德沙门宝海。问曰。等是一火。何故菩萨受烧都无痛想。崖曰。众生有相故。故痛耳。又曰。常云。代众生受苦为实得不。答曰。既为心代受。何以不得。又曰。菩萨自烧众生罪熟。各自受苦何由可代。答曰。犹如烧手。一念善根即能灭恶。岂非代耶。乃谓侍者智炎曰。我灭度后好供养病人。并难可测。其本多是诸佛圣人乘权应化。自非大心平等何能恭敬。此是实行也。坐中疑崖非圣人者。乃的呼其人名曰。诸佛应世形无定方。或作丑陋诸病。乃至畜生下类。檀越慎之勿妄轻也。及将动火皆睹异相。或见圆盖覆崖有道人处其盖上。或见五色光如人形像在四门者。或见柴楼之上如日出形并雨诸华。大者如雨[百*(升-┬+下)]篼许。小者如钟乳片。五色交乱纷纷而下。接取非一。枨触皆消。及崖灭后。郫县人。于郫江边。见空中有油络舆。崖在其上身服班纳黄。偏袒紫被捉锡杖。后有五六百僧。皆罩竹伞乘空西没。又潼州灵果寺僧慧策者。承崖灭度。乃为设大斋。于故市中至于食前。忽见黑云从东南来。翳日癊会。仍雨龙毛。五色分明。长者尺五。短犹六寸。又雨诸华幡香烟。满空缤纷。大众通见。又初收心舍利。至常住寺中皆见华丛含盛光荣庭宇。又阿迦腻吒寺僧慧胜者。抱病在床不见焚身。心怀怅恨。梦崖将一沙弥来。帊裹三[百*(升-┬+下)]许香并檀屑。分四聚以绕于胜。下火焚香。胜怖曰。凡夫耳。未能烧身也。崖曰。无怖。用熏病耳。煨烬既尽。即觉爽健。又请现瑞。答曰。我在益州诡名崖耳。真名光明遍照宝藏菩萨。胜从觉后力倍于常。有时在外村为崖设会。胜自唱道曰。潼州福重道俗见瑞。我等障厚都无所见。因即应声二百人许。悉见天华如雪纷纷满天映日而下。至中食竟华形渐大。如七寸槃。皆作金色。明净曜目。四众竞接都不可得。或缘树登高。望欲取之。皆飞上去。又成都民王僧贵者。自崖焚后举家断肉。后因事故将欲解素。私自平论。时属二更。忽闻门外唤檀越声。比至开门见一道人。语曰。慎勿食肉。言情酸切行啼而去。从后走趁似近而远。忽失所在。又焚身后八月中。獽人牟难当者。就峤山顶行猎。搦箭弓弩举眼望鹿。忽见崖骑一青麖。猎者惊曰。欲在益州已烧身死。今那在此。崖曰。谁道许诳人耳。汝能烧身不。射猎得罪也。汝当勤力作田矣。便尔别去。又至冬间。崖兄子于溪中。忽闻山谷諠动若数万众。举目望见。崖从以两僧。执锡而行。因追及之。欲捉袈裟。崖曰。汝可劳捉我。乃指前鸡猪曰。此等音声皆有诠述。如汝等语。他人不解。余国言音。汝亦不解。人畜有殊皆有佛性。但为恶业故受此形。汝但力田莫养禽畜。言极周委。故其往往现形预知人意。率皆此也。具如沙门忘名集。及费长房三宝录。并益部集异记<br/><br/>周终南山释静蔼。姓郑氏。荥阳人也。夙标俗誉。以温润知名。而神器夷简卓然物表。乃抚心曰。余生不幸会五浊交乱。失于物议。得在可鄙。进退惟谷。高蹈可乎。遂心口相吊殡彰嵩岳。寻括经论用忘寤寐。复闻有天竺梵僧硕学高行世之不测。西达咸阳求道情通。掩抑十年。后附节终南有终焉之志。烟霞风月用祛亡返。山本无水须便涧饮。尝于昏夕觉人侍立。忽降虎来前爮地而去。及明观之。渐见润湿。使人挑掘飞泉通涌。从是已来遂省挹酌。今锡谷避世堡虎爮泉是也。后周武灭法。于建德三年五月。行虐关中。其祸既毕。至六月十五日罢朝。有金城公任民部。于所治府。与诸左右。仿佯天望。勿见五六段物飞腾。虚空在于鸟路。大者上摩青霄。小如十斛囷许。渐渐微没。自余数段小复低下。其色黄白。卷舒空际。类幡无脚。尔日天晴气静纤尘不动。但增炎曦而已。因往冬官府。道经圆土。北见重墙上有黄书。拖棘上。及往取之。乃是摩诃般若经第十九卷。问其所由。答云。从天而下飞扬坠此。干时三宝初灭刑法严峻。略示连席之官。乃藏诸衣袖还缄箧笥。初武帝知蔼志烈。欣欲见之。乃敕三卫二十余人。巡山访觅。毡衣道人朕将位以上卿共治天下。蔼居山幽隐追寻不获。后于太一山锡谷潜遁。睹大法沦废道俗无依。身被报缠无力毗赞。告弟子曰。吾无益于世。即事舍身。故先五众初不慕从。蔼且广集。大小乘三宝集记二十余卷。藏诸岩穴。使后代再兴。后厌身情迫。独据别岩。告弟子下山。明当早至。蔼乃跏坐磐石。留一内衣。自条身肉。段段布于石上。引肠挂于松枝。不伤藏腑。自余筋肉手足头面。脔析都尽。并唯骨现。以刀割心。捧之而卒。侍人心惊通夜失寐。明晨走赴犹睹合掌捧心身。面西向跏坐如初。所伤余骸一无遗血。但见白乳滂流凝于石上遂垒石封外就而殓焉。即周宣政元年七月十六日也。春秋四十有五。弟子等有闻当世。具诸别传。亲侍沙门慧宣者。内外博通。奇有志力。痛山颓之莫仰。悲梁坏之无依。爰述芳猷树碑塔所。后有访道思贤者。入山礼敬。循诸崖险。乃见蔼书遗偈在于石壁。题云。初欲血书。本意不谓。变为白色。即是菩萨之慈血也。遂以墨书其文曰。诸有缘者。在家出家。若男若女。皆悉好住。于佛法中。莫生退转。若退转者。即失善利。吾以三因缘舍此身命。一见身多过。二不能护法。三欲速见佛辄同古圣。列偈叙之<br/><br/>无益之身　　恶烦人功　　解形穷石<br/><br/>散体崖松　　天人修罗　　山神树神<br/><br/>有求道者　　观我舍身　　愿令众生<br/><br/>见我骸骨　　烦恼大船　　皆为覆没<br/><br/>愿令众生　　闻我舍身　　天耳成就<br/><br/>菩提究竟　　愿令众生　　忆念我时<br/><br/>具足念力　　多闻总持　　此报一罢<br/><br/>四大雕零　　泉林迳绝　　岩室无声<br/><br/>普施禽兽　　乃至昆虫　　食肉饮血<br/><br/>善根内充　　愿我未来　　速成善逝<br/><br/>身心自在　　要相拔济　　此身不净<br/><br/>底下屎囊　　九孔常流　　如漏堤塘<br/><br/>此身可恶　　不可瞻观　　薄皮裹血<br/><br/>垢污涂漫　　此身臭秽　　犹如死狗<br/><br/>六六合成　　不从华有　　观此臭身<br/><br/>无常所囚　　进退无免　　会遭蚁蝼<br/><br/>此身难保　　有命必输　　狐狼所啖<br/><br/>终成虫蛆　　天人男女　　好丑贵贱<br/><br/>死火所烧　　暂见如电　　死法侵人<br/><br/>怨中之怨　　吾以为仇　　誓断根源<br/><br/>此身无乐　　毒蛇之箧　　四大围绕<br/><br/>百病交涉　　有名苦聚　　老病死数<br/><br/>身心热恼　　多诸过咎　　此身无我<br/><br/>以不自在　　无实横计　　凡夫所宰<br/><br/>久远迷惑　　妄倒所使　　丧失善根<br/><br/>畜生同死　　弃舍百千　　血乳成海<br/><br/>骨积大山　　当来兼倍　　未曾为利<br/><br/>虚受勤苦　　众生无益　　于法无补<br/><br/>忍痛舍施　　功用无边　　誓不退转<br/><br/>出离四缠　　舍此秽形　　愿生净土<br/><br/>一念华开　　弥陀佛所　　速见十方<br/><br/>诸佛贤圣　　长辞三涂　　正道决定<br/><br/>报得五通　　自在飞行　　宝树餐法<br/><br/>证大无生　　法身自在　　不断三有<br/><br/>殄除魔道　　护法为首　　十地满足<br/><br/>神化无方　　德备四胜　　号称法王<br/><br/>愿舍此身　　早令自在　　法身自在<br/><br/>在诸趣中　　随有利处　　护法救生<br/><br/>复业应尽　　有为皆然　　三界无常<br/><br/>来不自在　　他杀及死　　终归如是<br/><br/>智者不乐　　应当是思　　众缘既凑<br/><br/>业尽今日　<br/><br/>隋庐山甘露峰释大志。姓顾氏。会稽山阴人。师事天台伏膺日久。顗睹其容知其神志。故见者眄睐测非凡器。后于莲华山甘露峰南。建静观道场。头陀为业。分尔一身不避虓虎。闻有恶兽辄往投之皆避不啖经于七载。禅业无绝。晚住此山福林寺。会大业并除流徙隐逸。慨法倰迟一至于此。乃变服毁形粗布为衣。在佛堂内高声恸哭。三日三夕。初不断绝。寺僧慰喻。志曰。余叹恶业乃如此耶。恶尽此骸申明正教。遂往东都上表曰。愿陛下兴显三宝。当燃一臂于嵩岳用报国恩。帝乃许之。敕设大斋。七众通集。志不食三日。登大棚上。烧铁炉赤。用烙其臂。并令焦黑。以刀截断。肉裂骨现。又烙其骨令焦黑已。布裹蜡灌下火燃之。光曜岩岫。于时大众见其苦行。皆痛心髓不安其足。而志虽加烧烙词色不变。言笑如故。或诵法句叹佛功德。或为众说法言谈苦切。臂烧既尽如先下棚。七日入定。跏坐而卒。时年四十有三矣<br/><br/>唐终南山豹林谷沙门释会通。雍州万年御宿川人。少欣俭素游泊林泉。苦节戒行是其本志。投终南豹林谷。潜隐综业读法华经。至药王品便欣厌舍。私集柴木誓必行之。以贞观末年。静夜林中积薪为窟。诵至药王。便令下火。风惊焰发烟火俱盛。卓尔跏坐声诵如故。寻尔西南有大白光。流入火聚。身方偃仆。至晓身火俱灭。乃收其骨为起塔铭。又贞观之初。荆州有比丘尼姊妹。同诵法华。深厌形器俱欲舍身。节约衣食钦崇苦行。服诸香油渐断粒食。后顿绝米唯食香蜜。精力所被神志鲜爽。周告道俗。克日烧身。以贞观二年二月八日。于荆州大街置二高座。乃以蜡布缠身至顶。唯出面目。众聚如山。歌赞云会。诵法华经。至药王烧处。其姊先以火拄妹顶讫。妹又以火拄姊顶。清夜两炬一时同曜。焰下至眼声相转鸣。渐下鼻口方乃歇灭。恰至明晨。合坐洞举。一时火化。骸骨摧朽。唯二舌俱存。合众欣嗟。为起高塔。又近并州城西有一书生。年可二十四五。诵法华经。誓烧供养。乃集数束蒿干笼积之。人问其故。密而不述。后于中夜放火自烧。及人往救火盛已死。又贞观年中。西京弘福寺有僧名玄览。赵州房子人。常乐禅诵礼悔为业。每语法属曰。虽同常业而誓欲舍身。至贞观十八年四月初。脱诸衣服总作一幞。付本寺僧。唯著一覆单衣。密去至京东渭阴洪陂坊侧。旦临渭水称念礼讫。投身滢中。众人接出。览告众曰。吾誓舍身命久矣。意欲仰学大士难舍能舍。诸经正行。幸勿固遮。两妨其业。众语意盛。故乃从之。又即入水。合掌称佛。广发愿已。便投旋涡。于三日后其尸方出。村人接取为起塔铭。本寺怪其不归。便开衣幞乃见遗文云。敬白十方三世诸佛。弟子玄览。自出家来一十二夏。虽沾僧数大业未成。今欲修行檀波罗蜜行。如萨埵舍身尸毗割股。鱼王肉山经文具载。请从前圣敢附后尘。衣物众具任从佛教。临终之日人多不委同学见书。方往寻究知死符同遗文不异(右此四验出唐高僧传)<br/><br/>我于往昔　　无量劫中　　舍所重身<br/><br/>以求菩提　　若为国王　　及作王子<br/><br/>常舍难舍　　以求菩提　　我念宿命<br/><br/>有大国王　　其王名曰　　摩诃罗陀<br/><br/>是王有子　　能大布施　　其子名曰<br/><br/>摩诃萨埵　　复有二兄　　长者名曰<br/><br/>大波那罗　　次名大天　　三人同游<br/><br/>至一空山　　见新产虎　　饥穷无食<br/><br/>时胜大王　　生大悲心　　我今当舍<br/><br/>所重之身　　此虎或为　　饥饿所逼<br/><br/>傥能还食　　自所生子　　即上高山<br/><br/>自投虎前　　为令虎子　　得全性命<br/><br/>是时大地　　及诸大山　　皆悉震动<br/><br/>惊诸虫兽　　虎狼师子　　四散驰走<br/><br/>世间皆暗　　无有光明　　是时二兄<br/><br/>故在竹林　　心怀忧恼　　愁苦涕泣<br/><br/>渐渐推求　　遂至虎所　　见虎虎子<br/><br/>血污其口　　又见骸骨　　发毛爪齿<br/><br/>处处迸血　　狼藉在地　　是二王子<br/><br/>见是事已　　心更闷绝　　自躄于地<br/><br/>以灰尘土　　自涂坌身　　忘失正念<br/><br/>生狂痴心　　所将侍从　　睹见是事<br/><br/>亦生悲恸　　先声号哭　　互以冷水<br/><br/>共相喷洒　　然后苏息　　而复得起<br/><br/>是时王子　　当舍身时　　正值后宫<br/><br/>妃后婇女　　眷属五百　　共相娱乐<br/><br/>王妃是时　　两乳汁出　　一切肢节<br/><br/>痛如针刺　　心生愁恼　　似丧爱子<br/><br/>于是王妃　　疾至王所　　其声微细<br/><br/>悲泣而言　　大王今当　　谛听谛听<br/><br/>忧愁盛火　　今来烧我　　我今二乳<br/><br/>俱时汁出　　身体苦切　　如被针刺<br/><br/>我见如是　　不祥瑞相　　恐更不复<br/><br/>见所爱子　　今以身命　　奉上大王<br/><br/>愿速遣人　　求觅我子　　梦三鸽雏<br/><br/>在我怀抱　　其最小者　　可适我心<br/><br/>有鹰飞来　　夺我而去　　梦是事已<br/><br/>即生忧恼　　我今愁怖　　恐命不济<br/><br/>愿速遣人　　推求我子　　是时王妃<br/><br/>说是语已　　即时闷绝　　而复躄地<br/><br/>王闻是语　　复生忧恼　　以不得见<br/><br/>所爱子故　　其王大臣　　及诸眷属<br/><br/>悉皆聚集　　在王左右　　哀哭悲号<br/><br/>声动天地　　尔时城内　　所有人民<br/><br/>闻是声已　　惊愕而出　　各相谓言<br/><br/>今是王子　　为活来耶　　为已死亡<br/><br/>如是大士　　常出软语　　为众所爱<br/><br/>今难可见　　已有诸人　　入林推求<br/><br/>不久自当　　得定消息　　诸人尔时<br/><br/>慞惶如是　　而复悲号　　哀动神祇<br/><br/>尔时大王　　即从座起　　以水洒妃<br/><br/>良久乃稣　　还得正念　　微声问王<br/><br/>我子今者　　为死活耶　　尔时王妃<br/><br/>念其子故　　倍复懊恼　　心无暂舍<br/><br/>可惜我子　　形色端正　　如何一旦<br/><br/>舍我终亡　　云何我身　　不先薨殁<br/><br/>而见如是　　诸苦恼事　　善子妙色<br/><br/>犹净莲华　　谁坏汝身　　使令分离<br/><br/>将非是我　　昔日怨仇　　挟本业缘<br/><br/>而杀汝耶　　我子面目　　净如满月<br/><br/>不图一旦　　遇斯祸对　　宁使我身<br/><br/>破碎如尘　　不令我子　　丧失身命<br/><br/>我所见梦　　已为得报　　直我无情<br/><br/>能堪是苦　　如我所梦　　牙齿堕落<br/><br/>二乳一时　　汁自流出　　必定是我<br/><br/>失所爱子　　梦三鸽鶵　　鹰夺一去<br/><br/>三子之中　　必定失一　　尔时大王<br/><br/>即告其妃　　我今当遣　　大臣使者<br/><br/>周遍东西　　推求觅子　　汝今且可<br/><br/>莫大忧愁　　大王如是　　慰喻妃已<br/><br/>即便严驾　　出其宫殿　　心生愁恼<br/><br/>忧苦所切　　虽在大众　　颜貌憔悴<br/><br/>即出其城　　觅所爱子　　尔时亦有<br/><br/>无量诸人　　哀号动地　　寻从王后<br/><br/>是时大王　　既出城已　　四向顾望<br/><br/>求觅其子　　烦惋心乱　　靡知所在<br/><br/>最后遥见　　有一信来　　头蒙尘土<br/><br/>血污其衣　　灰粪涂身　　悲号而至<br/><br/>尔时大王　　摩诃罗陀　　见是使已<br/><br/>倍生懊恼　　举首号叫　　仰天而哭<br/><br/>先所遣臣　　寻复来至　　既至王所<br/><br/>作如是言　　愿王莫愁　　诸子犹在<br/><br/>不久当至　　令王得见　　须臾之顷<br/><br/>复有臣来　　见王愁苦　　颜貌憔悴<br/><br/>身所著衣　　垢腻尘污　　大王当知<br/><br/>一子已终　　二子虽在　　哀悴无赖<br/><br/>第三王子　　见虎新产　　饥穷七日<br/><br/>恐还食子　　见是虎已　　生大悲心<br/><br/>发大誓愿　　当度众生　　于未来世<br/><br/>证成菩提　　即上高处　　投身虎前<br/><br/>虎饥所逼　　便起啖食　　一切血肉<br/><br/>已为都尽　　唯有骸骨　　狼藉在地<br/><br/>是时大王　　闻臣语已　　转复闷绝<br/><br/>失念躄地　　忧愁盛火　　炽然其身<br/><br/>诸臣眷属　　亦复如是　　以水洒王<br/><br/>良久乃稣　　复起举首　　号天而哭<br/><br/>复有臣来　　而白王言　　向于林中<br/><br/>见二王子　　愁忧苦毒　　悲号涕泣<br/><br/>迷闷失志　　自投于地　　臣即求水<br/><br/>洒其身上　　良久之顷　　乃还稣息<br/><br/>望见四方　　大火炽然　　扶持暂起<br/><br/>寻复躄地　　举首悲哀　　号天而哭<br/><br/>乍复赞叹　　其弟功德　　是时大王<br/><br/>以离爱子　　其心迷闷　　气力惙然<br/><br/>忧恼涕泣　　并复思惟　　是最小子<br/><br/>我所爱重　　无常大鬼　　奄便吞食<br/><br/>其余二子　　今虽存在　　而为忧火<br/><br/>之所焚烧　　或能为是　　丧失命根<br/><br/>我宜速往　　至彼林中　　迎载诸子<br/><br/>急还宫殿　　其母在后　　忧苦逼切<br/><br/>心肝分裂　　或能失命　　若见二子<br/><br/>慰喻其心　　可使终保　　余年寿命<br/><br/>尔时大王　　驾乘名象　　与诸侍从<br/><br/>欲至彼林　　即于中路　　见其二子<br/><br/>号天扣地　　称弟名字　　时王即前<br/><br/>抱持二子　　悲号涕泣　　随路还宫<br/><br/>速令二子　　觐见其母　　佛告树神<br/><br/>汝今当知　　尔时王子　　摩诃萨埵<br/><br/>舍身饲虎　　今我身是　　尔时大王<br/><br/>摩诃罗陀　　于今父王　　输头檀是<br/><br/>尔时王妃　　今摩耶是　　第一王子<br/><br/>今弥勒是　　第二王子　　今调达是<br/><br/>尔时虎者　　今瞿夷是　　时虎七子<br/><br/>今五比丘　　及舍利弗　　目犍连是　</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1011-10076.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1011-10078.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1011.html" action-type="chapterComment" class="comment"><i></i>法苑珠林章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

