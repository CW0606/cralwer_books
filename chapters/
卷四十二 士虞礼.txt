<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四十二 士虞礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四十二 士虞礼全文,郑玄作品" />
<meta name="description" content="仪礼注疏原文阅读,卷四十二 士虞礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4548.html";
var nextpage="novel-read-266-4550.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四十二 士虞礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4548.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十二 士虞礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:27:41<span class="divide">|</span></p>
<div class="page-body">
<div class="page-content">
<p>[疏]《士虞礼》第十四。○郑《目录》云：“虞，安也。士既葬父母，迎精而反，日中祭之於殡宫以安之。虞於五礼属凶。《大戴》第六，《小戴》第八，《别录》第十四。”○释曰：案此经云“侧亨于庙门外之右”，又记云“陈牲于庙门外”，皆云庙，《目录》云“祭之殡宫”者，庙则殡宫也。故郑注《士丧礼》“凡宫有鬼神曰庙”，以其虞，卒哭在寝，祔乃在庙，是以郑注《丧服小记》云“虞於寝，祔於祖庙”是也。<br/>　　士虞礼。特豕馈食。馈犹归也。<br/>　　[疏]“士虞礼特豕馈食”。○注“馈犹归也”。○释曰：自此尽“南顺”，论陈鼎镬祭器几筵等之事。案《左氏传》云：“卜日曰牲。”是以《特牲》云牲，大夫已上称牲，亦称牢，故云少牢。此虞为丧祭，又葬日虞，因其吉日，故略无卜牲之礼，故指豕体而言，不云牲，大夫以上亦当然。《杂记》云“大夫之虞也，犆牲”，又此下记云“陈牲於庙门外”，《檀弓》云“与有司视虞牲”，皆言牲者，记人之言，不依常例故也。然《少牢》云：“司马刲羊，士击豕。”不言牲者，据杀特须指事而言，亦非常例也。云“馈犹归”者，谓以物与神及人皆言馈，是以此虞及《特牲》、《少牢》皆言馈。《坊记》云：“父母在，馈献不及车马。”是生死皆言馈。又案《周礼·玉府》云掌“凡王之献金玉、兵器”，注：“谓百工为王所作，可以献遗诸侯。古者致物於人，尊之则曰献，通行曰馈。”以此而言，献虽主於尊，其《春秋》齐侯来献鲁戎捷，尊鲁也。其云馈者，上下通称，故祭祀於神而言馈。阳货馈孔子豚而言馈，《乡党》云“朋友之馈”，是上下通言馈。《膳夫》云“凡王之馈食用六穀”，注云：“进物於尊曰馈。此馈之盛者，王举之馔也。”彼郑据当文是进于王，故云进物于尊，其实通也。<br/>　　侧亨于庙门外之右，东面。侧亨，亨一胖也。亨於爨用镬，不於门东，未可以吉也。是日也，以虞易奠，祔而以吉祭易丧祭。鬼神所在则曰庙，尊言之。<br/>　　[疏]“侧亨”至“东面”。○注“侧亨”至“言之”。○释曰：云“侧亨，亨一胖”也，知者，案吉礼皆全，左右胖皆亨，不云“侧”。此云“侧亨”，明亨一胖而已。必亨一胖者，以其虞不致爵，自献宾已后，则无主人、主妇及宾已下之俎，故唯亨一胖也。若然，《特牲》亦云侧杀者，彼虽亨左右胖，少牢二，特牲一，故以一牲为侧，各有所对故也。云“亨於爨用镬”者，亦案《少牢》有羊镬，故亨在镬。云“不於门东，未可以吉也”者，以虞为丧祭，不於门东，对《特牲》吉礼，鼎镬皆在门东，此云“门外之右”，是门之西，未可以吉也。云“是日也”至“丧祭”，皆《檀弓》文。云“是日”，谓葬日，日中而虞，易去奠，以死事之，故立尸而祭之。云“祔而以吉祭易丧祭”者，案下记云：“三虞、卒哭、他，用刚日，亦如初，曰：哀荐成事。”郑注引《檀弓》文，“葬日中而虞，不忍一日离也，是日也，以虞易奠，卒哭曰成事，是日也，以吉祭易丧祭”。如是，则卒哭即是吉祭。而郑此注云祔为吉祭者，卒哭对虞为吉祭，卒哭比祔为丧祭，故下记云“卒哭，祭乃饯”，云“尊两甒於庙门外之右，少南，洗在尊东南，水在洗东，篚在西”，注云：“在门之左，又少南。”则鼎镬亦在门左。又云“明日，以其班祔，沐浴”，又云“其他如馈食”，是祔乃与《特牲》吉祭同，以祔为吉祭，是以云祔而以吉祭易丧祭也。云“鬼神所在则曰庙，尊言之”者，对时庙与寝别，今虽葬，既以其迎魂而反，神还在寝，故以寝为庙，虞於中祭之也。<br/>　　鱼、腊爨亚之，北上。爨，灶。<br/>　　[疏]“鱼腊”至“北上”。○注“爨灶”。○释曰：上豕爨在门右，东面。此鱼腊各别镬，言“北上”，则次在豕鼎之北，而云“爨，灶”者，周公经为爨，至孔子时为灶，故王孙贾问孔子曰：“与其媚於奥，宁媚於灶。”是前后异名，故郑举后决前也。<br/>　　饎爨在东壁，西面。炊黍稷曰饎。饎北上，上齐於屋宇。於虞有亨饎之爨，弥吉。<br/>　　[疏]“饎爨”至“西面”。○注“炊黍”至“弥吉”。○释曰：以三镬在西方反吉。案《特牲》云：“主妇视饎，爨于西堂下。”宗妇主之在西方，今在东，亦反吉也。《少牢》廪爨在饔爨之北，在门外者，是大夫主之，廪人掌男子之事，故与牲爨同在门外东方也。知“炊黍稷曰饎”者，案《周礼·饎人》云：“掌凡祭祀共盛。”齐盛即黍稷，故知也。云“北上，上齐于屋宇”者，此案《特牲》记云“饎爨在西壁”，郑注云：“西壁，堂之西墙下。旧说云南北直屋，梠稷在南。”彼此东西皆言壁。彼云屋梠，此云屋宇，故知此亦齐屋也。云“於虞有亨饎之爨，弥吉”者，以其小敛、大敛未有黍稷，朔月荐新之等，始有黍稷。向吉，仍未有爨，至此始有亨饎之爨，故云弥吉。<br/>　　设洗于西阶西南，水在洗西，篚在东。反吉也。亦当西荣，南北以堂深。<br/>　　[疏]“设洗”至“在东”。○注“反吉”至“堂深”。○释曰：如其上文设爨反吉，此亦反吉。又上下篇吉时设洗，皆当东荣，南北以堂深，今在西阶西南，亦当西荣，南北以堂深可知也。<br/>　　尊于室中北墉下，当户，两甒醴、酒，酒在东，无禁，幂用絺布，加勺，南枋。酒在东，上醴也。絺布，葛属。<br/>　　[疏]“尊于”至“南枋”。○注“酒在”至“葛属”。○释曰：云“酒在东，上醴也”者，醴法，上古酒是人所常饮，故在东，吉礼玄酒在酒上。今以丧祭礼无玄酒，则醴代玄酒，在上，故云上醴也。云“絺布，葛属”者，絺绤以葛为之，布则以麻为之。今絺布并言，则此麻葛杂，故有两号，是以郑云葛属也。<br/>　　素几、苇席，在西序下。有几，始鬼神也。<br/>　　[疏]“素几”至“席下”。○注“有几始鬼神也”。○释曰：经几席具有，注唯云几者，以其大敛奠时已有席，至此虞祭乃有几故也。然案《檀弓》云：“虞而立尸，有几筵。”筵则席，虞祭始有者，以几筵相将，故连言筵，其虞有几。若天子诸侯始死，则几席具，故《周礼·司几筵》云“每焘一几”，据始殡及葬时，是始死即几席具也。<br/>　　苴刌茅，长五寸，束之，实于篚，馔于西坫上。苴犹藉也。<br/>　　[疏]“苴刌”至“坫上”。○注“苴犹藉也”。○释曰：此苴而云藉祭，故《易》云：“藉用白茅，无咎。”<br/>　　馔两豆菹、醢于西楹之东，醢在西，一鉶亚之。醢在西，南面取之，得左取菹，右取醢，便其设之。<br/>　　[疏]“馔两”至“亚之”。○注“醢在”至“设之”。○释曰：此馔继西楹言之，则以西楹为主，向东陈之。云“一鉶亚之”者，菹以东也。云“醢在西，南面取之，得左取菹，右取醢，便其设之”者，以其尸在奥东面设者，西面设於尸前，菹在南，醢在北。今於西楹东馔之，菹在东，醢在西，是南面取之，得左取菹，右取醢。至尸前西面，又左菹右醢，故云便也。<br/>　　从献豆两，亚之，四笾亚之，北上。豆从主人献祝，笾从主妇献尸祝，北上，菹与枣。不东陈，别於正。<br/>　　[疏]“从献”至“北上”。○注“豆从”至“於正”。○释曰：此从献豆笾，虽文承一鉶之下，而云“亚之”。下别云“北上”，是不从鉶东为次，宜於鉶东北，以北为上，向南陈之。若然，文承一鉶下而云亚之者，以其次在鉶以东，去楹渐远，故云亚，不谓亚鉶以东也。据此陈之次，然则东北菹为首，次南醢，醢东栗，栗北枣，枣东枣，枣南栗。此以东面取之，而入北面，设之祝前，得右菹左醢，其笾亦然，先陈者先设，后陈者后设，枣在左，亦得其设，故郑云“北上，菹与枣”也。云“豆从主人献祝”者，以其尸前正豆已设讫，以为阴厌不名为从，此二豆主人先献，祝酒后乃荐豆，故言从。云“笾从主妇献尸祝”者，以其四笾：二笾从主妇献尸，二笾从主妇献祝，亦是从也。云“不东陈，别於正”者，以二豆与鉶，在尸为献，前为正，此皆在献后，为非正，故东北别也。<br/>　　馔黍稷二敦于阶閒，西上，藉用苇席。藉犹荐也。古文藉为席。<br/>　　[疏]“馔黍”至“苇席”。○注“藉犹”至“为席”。○释曰：云“藉犹荐也”者，谓先陈席，乃陈黍稷於上，是所陈席藉荐黍稷也。<br/>　　匜水错于槃中，南流，在西阶之南，箪巾在其东。流，匜吐水口也。陈三鼎于门外之右，北面，北上，设扃鼏。门外之右，门西也。今文扃为铉。<br/>　　[疏]“陈三”至“扃鼏”。○注“门外”至“为铉”。○释曰：此扃虽先云“设”，其设扃在后，知者，案《士丧礼》小敛云：“右人左执匕，抽扃予左手兼执之，取鼏委於鼎北，加扃。”则扃在鼏上，故先抽扃，后去鼏，则鼏先设可知。扃鼏虽在三鼎之下，总言其实，陈一鼎讫，即设之，知者，案下记云“皆设扃鼏”，注云“嫌既陈，乃设扃鼏”是也。<br/>　　匕俎在西塾之西。不馔於塾上，统於鼎也。塾有西者，是室南乡。<br/>　　[疏]“匕俎在西塾之西”。○注“不馔”至“南乡”。○释曰：云“不馔於塾上，统於鼎也”者，决下文“羞燔俎在内西塾上”，而在塾上。又云“宾降，反俎于西塾”，至於主妇亚献讫，直云宾“燔从如初”，明尸受燔讫，宾亦反俎于西塾上，是互见义也。<br/>　　羞燔俎在内西塾上，南顺。南顺，於南面取缩执之便也。肝俎在燔东。<br/>　　主人及兄弟如葬服，宾执事者如吊服，皆即位于门外，如朝夕临位。妇人及内兄弟，服即位于堂，亦如之。葬服者，《既夕》曰“丈夫髽，散带垂”也。宾执事者，宾客来执事也。<br/>　　[疏]“主人”至“如之”。○注“葬服”至“事也”。○释曰：自此尽“北面”，论将虞祭於位及衣服之事。云“葬服者，《既夕》曰丈夫髽散带垂也”者，此唯谓葬日反日中而虞，及三虞时，其后卒哭，即服其故服，是以《既夕》记注云自卒至殡，自启至葬，主人之礼，其变同。则始虞与葬服同，三虞皆同。至卒哭卒，去无时之哭则依其丧服，乃变麻服葛也。云“宾执事者，宾客来执事也”者，以其虞为丧祭，主人未执事，故云宾客来执事也。案下注云“士之属官为其长吊服加麻”，即此经“宾执事者吊服”是也。若然，此士属官中有命于其君者，是以《特牲》记宾中“有公有司”，郑注云：“公有司亦士之属，命于其君者也。”案《曾子问》：“士则朋友奠，不足取於大功以下。”又云：“士祭不足，则取於兄弟大功以下者。”郑云：“祭谓虞卒哭时。”以此而言，彼朋友则公有司与此执事一物，以僚友言之，虽属官，亦为朋友也。<br/>　　祝免，澡葛绖带，布席于室中，东面，右几，降，出，及宗人即位于门西，东面南上。祝亦执事。免者，祭祝之礼，祝所亲也。澡，治也，治葛以为首绖及带，接神宜变也。然则士之属官为其长，吊服加麻矣。至於既卒哭，主人变服则除。右几，於席近南也。<br/>　　[疏]“祝免”至“南上”。○注“祝亦”至“南也”。○释曰：云“祝亦执事”者，谓亦上执事也。云“免者，祭祀之礼，祝所亲也”者，案《礼记·丧服小记》云：“緦麻小功，虞卒哭则免。”注云：卒哭，緦麻以上至斩衰皆免。今祝是执事属吏之等，皆无免法，今与緦以上同著免，嫌其大重，故云祭祀之礼祝所亲，而可以受服也。<br/>　　宗人告有司具，遂请拜宾，如临。入门哭，妇人哭。临，朝夕哭。<br/>　　[疏]“宗人”至“人哭”。○注“临朝夕哭”。○释曰：朝夕哭，祭时门外送宾讫，入门男子、妇人共哭也。<br/>　　主人即位于堂，众主人及兄弟、宾即位于西方，如反哭位。《既夕》曰：“乃反哭，入门，升自西阶东面，众主人堂下东面，北上。”此则异於朝夕。<br/>　　[疏]“主人”至“哭位”。○注“既夕”至“朝夕”。○释曰：此明宾将与祭，主人及兄弟等即位之事。云“如反哭位”，郑引《既夕》者，证主人等面位之事也。<br/>　　祝入门左，北面。不与执事同位，接神尊也。<br/>　　[疏]“祝入门左北面”。○注“不与”至“尊也”。○释曰：云“不与执事同位，接神尊也”者，执事即上兄弟宾即位于西方，如反哭位，皆是执事，故《曾子问》“丧祭不足，则取兄弟”，故云不与执事同位接神尊也。<br/>　　宗人西阶前北面。当诏主人及宾之事。<br/>　　[疏]“宗人”至“北面”。○注“当诏”至“之事”。○释曰：此宗人在堂下，是主人在堂时。若主人在室，宗人即升堂，是以下记云：“主人在室，则宗人升户外北面。”注云“当诏主人室事”是也。<br/>　　祝盥，升，取苴降，洗之，升，入设于几东席上，东缩，降，洗觯，升，止哭。缩，从也。古文缩为蹙。<br/>　　[疏]“祝盥”至“止哭”。○注“缩从也”。○释曰：自此尽“哭出复位”，论设馔於神，杖不入於门之事也。案此文阴厌时，“主人倚杖，入，祝从，在左，西面”，下记云“尸入祝从尸”，注云：“祝在主人前也。嫌如初时，主人倚杖入，祝从之。初时，主人之心尚若亲存，宜自亲之。今既接神，祝当诏侑尸也。”主人前自西入，向东，在阶下未得倚杖于序，今主人在西阶，将入室，故倚杖于西序。<br/>　　主人倚杖，入，祝从，在左，西面。主人北旋，倚杖西序乃入。《丧服小记》曰：“虞杖不入於室，祔杖不升於堂。”然则练杖不入於门，明矣。赞荐菹醢，醢在北。主妇不荐，衰斩之服不执事也。《曾子问》曰：“士祭不足，则取於兄弟大功以下者。”<br/>　　[疏]“赞荐”至“在北”。○注“主妇”至“下者”。○释曰：案《特牲》主妇盥于房中，荐两豆，此主妇不荐，故决之。既引《曾子问》士祭不足则取於兄弟大功以下者，彼文承奠下，故引之。下卒哭既取大功以下，则齐衰不执事可知。此齐衰不执事，唯为今时，至于尸入之后，亦执事。两笾枣、栗，设於会南，至於祔祭，虽阴厌亦主妇荐，主人自执事也。知者，下记云“其他如馈食”，案《特牲》云“主人在右，及佐食举牲鼎”是也。若大夫已上尊，不执事，故《少牢》云“主人出迎鼎”，注云：“道之也。”是不执事也。<br/>　　佐食及执事盥，出举，长在左。举，举鼎也。长在左，西方位也。凡事宗人诏之。鼎入，设于西阶前，东面北上，匕俎从设。左人抽扃、鼏，匕，佐食及右人载。载，载於俎。佐食载，则亦在右矣。今文扃为铉。古文鼏为密。卒，朼者逆退复位。复宾位也。俎入，设于豆东，鱼亚之，腊特。亚，次也。今文无之。<br/>　　赞设二敦于俎南，黍，其东稷。簋实尊黍也。<br/>　　[疏]“赞设”至“东稷”。○注“簋实尊黍也”。○释曰：云“簋实尊黍也”者，以经西黍东稷西上，故云尊黍也。经云“敦”，注言“簋”者，案《特牲》云“佐食分簋鉶”，注云：“分簋者，分敦黍於会，为有对也。敦，有虞氏之器也。周制，士用之，变敦言簋，容同姓之士，得从周制耳。”然则此注变敦言簋者，亦谓同姓之士得用簋故也。<br/>　　设一鉶于豆南。鉶，菜羹也。<br/>　　[疏]注“鉶菜羹也”。○释曰：此对泰是湆羹。<br/>　　佐食出，立于户西。馔已也。今文无“于户西”。<br/>　　[疏]“佐食”至“户西”。○注“馔已”至“户西”。○释曰：“佐食出”者，以无事不可以空立，故出立于户西。不从今文无“于户西”三字者，若无，此文不知立之所在，故不从也。<br/>　　赞者彻鼎。反于门外。祝酌醴，命佐食启会。佐食许诺，启会，却于敦南，复位。会，合也，谓敦盖也。复位，出立于户西。今文启为开。<br/>　　[疏]“祝酌”至“复位”。○注“会合”至“为开”。○释曰：《特牲》、《少牢》直言酌奠，不言酌醴者，以彼直有酒，故不言酒，是酒可知。此酒、醴两有，今所奠者醴，故须言醴也。若然，彼单酒，此两有者，以其同小敛、大敛、朔月迁祖、祖奠、大遣奠等皆酒醴并有，故此虞之丧祭亦两有，异於吉祭也。<br/>　　祝奠觯于鉶南，复位。主人再拜稽首。复位，复主人之左。<br/>　　[疏]“祝奠”至“稽首”。○注“复位”至“之左”。○释曰：云“复主人之左”者，上主人倚杖入，祝从在左，不见祝更有位，故复主人左也。<br/>　　祝飨，命佐食祭。飨，告神飨。此祭，祭於苴也。飨神辞，记所谓“哀子某，哀显相，夙兴夜处不宁”，下至“適尔皇祖某甫尚飨”是也。<br/>　　[疏]“祝飨命佐食祭”。○注“飨告”至“是也”。○释曰：下云“祝祝卒”，注云：“祝祝者，释孝子祭辞。”又下文迎尸后，尸堕祭，云“祝祝，主人拜如初”，此等三者皆有辞。此文飨神引记者，是阴厌飨神辞，下文迎尸上释孝子辞者，经记无文，案《少牢》迎尸祝孝子辞云：“孝孙某，敢用柔毛刚鬛，嘉荐，普淖，用荐岁事于皇祖伯某，以某妃配某氏，尚飨。”此是释孝子辞。此迎尸上释孝子辞，宜与彼同。但称哀为异，其迎尸后祝辞者，即下记飨辞，云“哀子某，圭为而哀荐之，飨”，郑注云：“飨辞，劝强尸之辞也。”凡吉祭飨尸曰“孝子”。是以《特牲》迎尸后云“祝飨”，注云：“飨，劝强之也。”其辞取於《士虞记》，则宜云“孝孙某圭为孝荐之飨”是也。下二虞卒哭，记皆有辞，至彼别释。<br/>　　佐食许诺，钩袒，取黍稷，祭于苴三，取肤祭，祭如初。祝取奠觯祭，亦如之，不尽，益，反奠之。主人再拜稽首。钩袒，如今擐衣也。苴，所以藉祭也。孝子始将纳尸以事其亲，为神疑於其位，设苴以定之耳。或曰：苴，主道也。则《特牲》、《少牢》当有主象而无，何乎？<br/>　　[疏]“佐食”至“稽首”。○注“钩袒”至“何乎”。○释曰：云“钩袒，如今擐衣也”者，经云钩袒，若汉时人擐衣以露臂，故云如今擐衣也。云“孝子始将纳尸以事其亲，为神疑於其位，设苴以定之耳”者，案上文祝取苴，降洗，设於几东者，至此乃祭于苴。下文乃延尸，是孝子迎尸之前用苴，以将纳尸，以事其亲，为神疑於其位，故设苴以定之，解预设苴之意也。云“或曰，苴主道也，则《特牲》、《少牢》当有主象而无，何乎”者，解旧有人云苴主道，似重为主道然，故郑破之，云若是苴为主道，《特牲》、《少牢》吉祭亦当有主象，亦宜设苴，今而无苴何乎？是郑以苴为藉祭，非主道也。若然，此据文有尸而言，将纳尸有苴，案下记文无尸者，亦有苴，又《特牲》、《少牢》吉祭无苴，案《司巫》“祭祀则供匰主及蒩馆”，常祀亦有苴者，以天子诸侯尊者礼备，故吉祭亦有苴，凶祭有苴可知。<br/>　　祝祝。卒，主人拜如初，哭，出，复位。祝祝者，释孝子祭辞。<br/>　　祝迎尸。一人衰绖奉篚，哭从尸。尸，主也。孝子之祭，不见亲之形象，心无所系，立尸而主意焉。一人，主人兄弟。《檀弓》曰：“既封，主人赠而祝宿虞尸。”<br/>　　[疏]“祝迎”至“从尸”。○注“尸主”至“虞尸”。○释曰：自此尽“如初设”，论迎尸入九饭之事。郑知“一人衰绖”是“主人兄弟”者，以主人哭出复位，无从尸之理，又云衰绖，且非疏远，故知一人衰绖是主人兄弟也。引《檀弓》者，证祝随主人葬，先反，宿虞尸，故得有祝迎尸之事。云“既封”者，封当为窆，窆下棺也。<br/>　　尸入门，丈夫踊，妇人踊。踊不同文者，有先后也。尸入，主人不降者，丧事主哀不主敬。<br/>　　[疏]“尸入”至“人踊”。○注“踊不”至“主敬”。○释曰：云“踊不同文者，有先后也”者，主人在西序东面，众兄弟西阶下亦东面，妇人堂上当东序，西面，故主人与兄弟见尸先踊，妇人后见尸，故后踊，是有先后。云“尸入，主人不降者，丧事主哀不主敬”者，决《特牲》、《少牢》尸入，主人皆降立于阼阶东，敬尸，故此不降为主哀。<br/>　　淳尸盥，宗人授巾。淳，沃也。沃尸盥者，宾执事者也。<br/>　　[疏]“淳尸”至“授巾”。○注“淳沃”至“者也”。○释曰：此直言盥，不言面位，案《特牲》云：“尸入门左，北面盥，宗人授巾。”上陈器时，匜水之等在西阶之东，合在门左，则以器就，《特牲》注云：“侍盥者执其器就之。”若然，《特牲》设尸盥“在门内之右”，注云：“尸尊不就洗，门内之右，象洗在东。”此虞礼反吉祭，故在西阶东。少牢礼异於士礼，故尸盥在西阶东，与此虞礼同也。云“沃尸盥者，宾执事者”也，案上文宾与主人皆在执事之中，既宗人授巾，明沃盥亦宾执事也。<br/>　　尸及阶，祝延尸。延，进也，告之以升。<br/>　　[疏]“尸及阶祝延尸”。○注“延进”至“以升”。○释曰：案《特牲》云“祝延尸”，注云：“延，进也，在后诏侑曰延。”又案《少牢》注云“由后诏相之曰延”，然则延者，皆在后也。若然，记云“尸稷祝前乡尸”，又曰“降阶还及门，如出户”，注云：“降阶如升时。”以此言之，降在尸前。云如升者，直取与尸升同，不取后同，故《礼器》“诏侑无方”是也。<br/>　　尸升，宗人诏踊如初。言诏踊如初，则凡踊，宗人诏之。<br/>　　[疏]“尸升”至“如初”。○注“言诏”至“诏之”。○释曰：云“言诏踊如初，则凡踊，宗人诏之”者，以其上无宗人诏踊之事，以此宗人诏踊，云如初，明前踊并明下文踊，皆宗人诏之，故郑云“凡”也。<br/>　　尸入户，踊如初，哭止。哭止，尊尸。妇人入于房。辟执事者。<br/>　　[疏]“妇人入于房”。○注“辟执事者”。○释曰：以其妇人在堂上，执事者由堂东，故辟之入房也。<br/>　　主人及祝拜妥尸。尸拜，遂坐。妥，安坐也。<br/>　　[疏]“主人”至“遂坐”。○释曰：案《郊特牲》注云：“尸即至尊之，坐或时不自安，则以拜安之。”此亦然。“妥，安坐也”，《尔雅》文。<br/>　　从者错篚于尸左席上，立于其北。北，席北也。<br/>　　[疏]“从者”至“其北”。○注“北席北也”。○释曰：此虞礼篚象《特牲》肵俎，肵俎置于席北，明此篚亦在席北，以拟盛尸之馔也。<br/>　　尸取奠，左执之。取菹，擩于醢，祭于豆閒。祝命佐食堕祭。下祭曰堕，堕之犹言堕下也。《周礼》曰：“既祭，则藏其堕。”谓此也。今文堕为绥。《特牲》、《少牢》或为羞，失古正矣。齐、鲁之閒，谓祭为堕。<br/>　　[疏]“尸取”至“堕祭”。○注“下祭”至“为堕”。○释曰：云“尸取奠，左执之”者，以右手将堕故也。云“下祭曰堕”者，以其凡祭皆手举之，向下祭之，故云下祭曰堕。云“堕之犹言堕下”者，案《左传》云子路“将堕三都”，以三都大高，故堕下之。取堕为下祭之义，故读从之。引《周礼·守祧职》云“既祭藏其堕，谓此也”者，谓此堕、祭一也。引之者，证《守祧》同之耳。云“今文堕为绥”，又云“《特牲》、《少牢》或为羞，失古正矣”者，此二字皆非堕下之义，故云失古正也。云“齐鲁之閒谓祭为堕”者，齐南鲁北谓祭为堕者，由堕下而祭，因即谓祭为堕，是郑从堕不从绥与羞之意也。案《特牲》云“祝命挼祭”，注云：“《士虞礼》古文曰：祝命佐食堕祭。《周礼》曰：既祭则藏其堕。堕与挼读同耳。今文改挼皆为绥，古文此皆为擩祭也。”又《少牢》尸将酢主人时，“上佐食以绥祭”，郑注云：“绥读为堕。”此三处经中堕皆不同者，此五字或为堕，或为挼，或为羞，或为绥，或为擩，此五者郑既以挼、绥及羞三者已从堕，复云古文作擩，以其《特牲》及此《士虞》皆有擩祭，故亦兼擩解。<br/>　　佐食取黍稷肺祭授尸，尸祭之。祭奠，祝祝。主人拜如初。尸尝醴，奠之。如初，亦祝祝卒，乃再拜稽首。<br/>　　[疏]“佐食”至“奠之”。○注“如初”至“稽首”。○释曰：云“如初，亦祝祝卒，乃再拜稽首”者，亦如上文，迎尸前祝祝卒也。<br/>　　佐食举肺脊授尸。尸受，振祭，哜之，左手执之。右手将有事也。尸食之时，亦奠肺脊于豆。<br/>　　[疏]“佐食”至“执之”。○注“右手”至“于豆”。○释曰：案《特牲》“祝命尔敦，佐食尔黍稷于席上”，“举肺脊以授尸，尸受，振祭哜之”，彼举肺脊在尔敦后，此举肺脊在尔敦前者，彼吉祭，吉凶相变故也。云“右手将有事也”者，为下文祭鉶、尝鉶是也。云“尸食之时，亦奠肺脊於豆”者，解经无奠文。知不执以食卒者，案下文云“尸卒食，佐食受肺脊实于篚”，在尸手当云受肺脊，又知在豆者，《特牲》云“尸实举於菹豆”是也。案《特牲》尸“乃食食举”，注云：“举言食者，明凡解体皆连肉。”《少牢》云“食举”，注云：“举，牢肺正脊也，先饭啖之，以为道也。”此丧祭不言食举，亦食举可知。是以《特牲》注云“肺，气之主也”，脊正体之贵者，先食啖之，所以道食通气也。案下文注云“尸不受鱼腊，以丧不备味”，则亦不食庶羞矣。<br/>　　祝命佐食迩敦。佐食举黍，错于席上。迩，近也。尸祭鉶、尝鉶。右手也。《少牢》曰：“以柶祭羊鉶，遂以祭豕鉶，尝羊鉶。”<br/>　　[疏]“尸祭鉶尝鉶”。○注“右手”至“羊鉶”。○释曰：知以右手者，上经云“佐食举肺脊授尸，尸受，振祭，哜之，左手执之”，郑云“右手将有事”，指此尝鉶用右手也。引《少牢》者，证此经尝祭之时亦用柶。案下记云：“鉶芼用苦，若薇有滑，夏用葵，冬用荁，有柶。”是用柶祭之义。<br/>　　泰羹湆自门入，设于鉶南，胾四豆，设于左。博异味也。湆，肉汁也。胾，切肉也。<br/>　　[疏]“泰羹”至“于左”。○注“博异”至“肉也”。○释曰：云“设于鉶南”者，以泰羹湆未设，故继鉶而言之，其实觯北留空处，以待泰羹。云“胾四豆，设于左”者，案《特牲》“四豆设于左，南上”，云左者，正豆之左。又《少牢》云：“上佐食羞胾，两瓦豆，有醢，设于荐豆之北。”注云：“设於荐豆之北，以其加也。”言北亦是左也。云“博异味”者，以其有湆有胾故也。<br/>　　尸饭，播馀于篚。不反馀也。古者饭用手，吉时播馀于会。古文播为半。<br/>　　[疏]“尸饭播馀于篚”。○注“不反”至“为半”。○释曰：云“古者饭用手”者，案《曲礼》云“无抟饭”，又云“无放饭”，“饭黍毋以箸”，故知古者饭用手。言此者，证播饭去手为放饭。云“吉时播馀于会”者可知，故决之。<br/>　　三饭，佐食举幹，尸受，振祭，哜之，实于篚。饭门啖肉，安食气。<br/>　　[疏]“三饭”至“于篚”。○注“饭閒”至“食气”。○释曰：云“饭閒啖肉安食气”者，以其胳胁骨体连肉，又在三饭之閒，故云饭閒啖肉安食气。<br/>　　又三饭，举胳，祭如初。佐食举鱼、腊，实于篚。尸不受鱼腊，以丧不备味。<br/>　　[疏]“又三”至“于篚”。○注“尸不”至“备味”。○释曰：云“尸不受鱼腊”者，案经“佐食举鱼腊”，不云尸受哜之，明尸不受鱼腊可知。云“以丧不备味”者，案《特牲》三举鱼腊，尸皆振祭哜之，此佐食举鱼腊，实於篚，尸不哜，故云丧不备味。<br/>　　又三饭，举肩，祭如初。后举肩者，贵要成也。<br/>　　[疏]“又三”至“如初”。○注“后举”至“成也”。○释曰：云“后举肩者，贵要成也”者，案《礼记·祭统》云“周人贵肩”，故云贵者要成也。要成者，据后食即饱也。<br/>　　举鱼、腊俎、俎释三个。释犹遗也。遗之者，君子不尽人之欢，不竭人之忠。个犹枚也。今俗或名枚曰个，音相近。此腊亦七体，如其牲也。<br/>　　[疏]“举鱼”至“三个”。○注“释犹”至“牲也”。○释曰：此经直举鱼腊俎盛於篚，俎释三个，不言盛牲体者，案下记云“羹饪升左肩、臂、臑、肫、胳、脊、胁”七体，此上经佐食，初举脊，次举幹，又举胳，终举肩，总举四体，唯有臂、臑、肫三者，佐食即当俎释三个，不复盛牲体，故直举鱼腊而已。云“遗之者，君子不尽人之欢，不竭人之忠”，此《上曲礼》文，案彼注“欢谓饮食，竭谓衣服”。於此引之并据饮食者，彼注对文，此注散文，则欢与忠通，故总证牲体也。又案《特牲》“释三个”注云：“谓改馔於西北隅遗之。”与此注不同者，此注亦有改馔之义，又兼有此不尽欢忠之礼。云“今俗或名枚曰个，音相近”者，经中个人下竖牵俗语，名枚曰个者，人傍著固，字虽不同，音声相近，同是一个之义。云“此腊亦七体，如其牲也”者，案下记牲有七体，此腊亦不过特牲体，故云如其牲，言此以对彼。案彼特牲吉祭十一体，是以《特牲》记云“腊如牲骨”，乃有十一体，与此不同，吉礼异故也。<br/>　　尸卒食，佐食受肺脊，实于篚，反黍，如初设。九饭而已，士礼也。篚犹吉祭之有肵俎。<br/>　　[疏]“尸卒”至“初设”。○注“九饭”至“肵俎”。○释曰：云“反黍如初设”者，案上设黍稷在俎南，西黍东稷，次上文佐食举黍，错于席上，此尸卒食，故反黍于本处，如初设。云“九饭而已，士礼也”者，少牢十一饭，诸侯十三饭，天子十五饭，故云九饭士礼也。云“篚犹吉祭之有肵俎”者，案《特牲》、《少牢》尸举牲体振祭哜之，皆加於肵俎，此尸举牲体振祭哜之，皆实於篚，故云篚犹吉祭之有肵俎。<br/>　　主人洗废爵，酌酒酳尸。尸拜受爵，主人北面答拜。尸祭酒，尝之。爵无足曰废爵。酳，安食也。主人北面以酳酢，变吉也。凡异者皆变吉。古文酳作酌。<br/>　　[疏]“主人”至“尝之”。○注“爵无”至“作酌”。○释曰：自此尽“升堂复位”，论主人初献尸并献祝及献佐食之事。云“爵无足曰废爵”者，案下文“主妇洗足爵”，郑云：“爵有足，轻者饰也。”则主人丧重，爵无足可知。凡诸言废者，皆是无足废敦之类是也。云“主人北面以酳酢，变吉也”者，案《特牲》、《少牢》尸拜受，主人西面拜送，与此面相反，故云变吉也。案《特牲》直有主人送拜，虽不见主人面位，约与《少牢》同，皆西面也。云“凡异者皆变吉”者，案《特牲》云“主人拜送”，此云主人答拜；《特牲》云：“尸卒角，祝受尸角，曰送爵。”此不云送爵；《特牲》济肝讫，加於菹豆，此哜肝讫，加於俎，皆是异於吉时，故云凡异者皆变吉。<br/>　　宾长以肝从，实于俎，缩，右盐。缩，从也。从，实肝炙於俎也。丧祭进柢。右盐於俎近北，便尸取之也。缩执俎，言右盐，则肝盐并也。<br/>　　[疏]“宾长”至“右盐”。○注“缩从”至“并也”。○释曰：云“缩，从也。从，实肝炙於俎也。丧祭进柢”者，案下记云“载犹进柢”，柢，本也，谓肝之本，头进之向尸。云“右盐於俎近北，便尸取之也”者，从执俎一头向尸，据执俎之人左畔有肝，右畔有盐，西面向尸，尸东面，以右手取肝於俎右畔，擩盐於左畔，是以盐於俎之近北，便尸取之。云“缩执俎，言右盐，则肝盐并也”者，谓俎既缩，执则狭肝，盐不容相远，是执俎人右畔有盐，左畔有肝，故云“并”也。<br/>　　尸左执爵，右取肝，擩盐，振祭，哜之，加于俎。宾降，反俎于西塾，复位。取肝，右手也。加于俎，从其牲体也。以丧不志於味。<br/>　　[疏]“尸左”至“复位”。○注“取肝”至“於味”。○释曰：复位者，谓宾长也，尸既振肝讫，复西阶前众兄弟之南，东面位。云“以丧不志於味”者，决《特牲》、《少牢》尸哜肝讫，加菹豆以近身。此虞礼，尸哜肝讫，不加于菹豆，而远加於俎，以同牲体者，以丧志不在於味，故远身加俎也。若然，《特牲》、《少牢》祝不敢与尸同加於菹豆，哜肝讫，加于俎，与此尸同者，祝无不在位之嫌，礼穷则同故也。<br/>　　尸卒爵，祝受，不相爵。主人拜，尸答拜。不相爵，丧祭於礼略。相爵者，《特牲》曰：“送爵，皇尸卒爵。”祝酌授尸，尸以醋主人，主人拜受爵，尸答拜。醋，报。<br/>　　主人坐祭，卒爵，拜，尸答拜。筵祝，南面。祝接神，尊也。筵用萑席。<br/>　　[疏]“筵祝南面”。○注“祝接”至“萑席”。○释曰：上文尸用苇席，其祝席经记虽不言，以尸用在丧，故不用萑，今祝宜与平常同，故用萑也。云“祝接神，尊也”者，解先得献之事。<br/>　　主人献祝，祝拜，坐受爵，主人答拜。献祝，因反西面位。<br/>　　[疏]“主人”至“答拜”。○注“献祝”至“面位”。○释曰：云“献祝，因反西面位”者，以《少牢》云主人受酢时，“主人拜受爵，尸答拜，主人西面奠爵”。《特牲》云“主人拜受角”，虽不言西面，彼注云：“退者，进受爵反位。”则西面也，是吉祭时主人西面，故上注云“北面以酳酢变吉也”，今至酳酢及献祝讫，明因反西面位可知也。<br/>　　荐菹醢，设俎。祝左执爵，祭荐，奠爵，兴，取肺，坐祭，哜之，兴，加于俎，祭酒，尝之，肝从。祝取肝擩盐，振祭，哜之，加于俎，卒爵，拜。主人答拜。今文无擩盐。<br/>　　[疏]“荐菹”至“答拜”。○释曰：此直言“荐菹醢设俎”者，不见荐彻之人，案下文云“祝荐席彻入于房”，注云：“彻荐席者，执事者。”则此设者亦执事可知。<br/>　　祝坐受主人。主人酌献佐食，佐食北面拜，坐受爵，主人答拜。佐食祭酒，卒爵，拜。主人答拜，受爵，出，实于篚，升堂，复位。篚在庭，不复入，事已也。亦因取杖，乃东面立。<br/>　　[疏]注“篚在”至“面立”。○释曰：云“篚在庭”者，此虽无文，约同荐车设迁奠之等也。云“不复入，事已也，亦因取杖，乃东西面立”者，上文哭时，主人升堂，西序东面，又上文云“主人倚杖入”，今升堂复位，不复入室，以其事已，因得取杖复东面位也。<br/>　　主妇洗足爵于房中，酌，亚献尸，如主人仪。爵有足，轻者饰也。《昏礼》曰：“内洗在北堂，直室东隅。”<br/>　　[疏]“主妇”至“人仪”。○注“爵有”至“东隅”。○释曰：自此尽“入于房”，论主妇献尸并献祝及佐食之事。云“如主人仪”者，即上主人酳尸，尸拜受爵，主人北面答拜之等。今主妇亚献亦然，故云如主人仪也。云“爵有足，轻者饰也”者，主妇，主人之妇，为舅姑齐衰，是轻於主人，故爵有足为饰也。引《昏礼》者，证经洗爵于房中，不言设洗处，宜与《昏礼》同也。<br/>　　自反两笾，枣、栗，设于会南，枣在西。尚枣，枣美。<br/>　　[疏]“自反”至“在西”。○注“尚枣枣美”。○释曰：案《特牲》：“宗妇执两笾，主妇受，设于敦南。”此主妇自反两笾，不使宗妇者，以丧尚纵，纵，反吉故。然上主人献，使赞荐菹醢，注云：齐斩之服不执事者。彼为主人献，故不使主妇荐，此亚献，己所有事，故自荐可知。<br/>　　尸祭笾、祭酒如初。宾以燔从，如初。尸祭燔、卒爵如初。酌献祝，笾、燔从，献佐食，皆如初。以虚爵入于房。初，主人仪。<br/>　　[疏]“尸祭”至“于房”。○注“初主人仪”。○释曰：此“尸祭笾”已下，至“笾燔从献佐食”，皆举主人献尸，宾长以肝从，至佐食祭酒，卒爵拜，主人答拜，受爵出，实于篚，并如主人仪，故皆云“如初”也。<br/>　　宾长洗繶爵，三献，燔从，如初仪。繶爵，口足之閒有篆文，又弥饰。<br/>　　[疏]“宾长”至“初仪”。○注“繶爵”至“弥饰”。○释曰：此一节论宾长终三献之事。云“繶爵，口足之閒有篆又弥饰”者，案《屦人》繶是屦之牙底之閒，缝中之饰，则此爵云繶者，亦是爵口足之閒有饰可知。云“又弥饰”，以其主妇有足已是有饰，今口足之閒又加饰也。<br/>　　妇人复位。复堂上西面位，事已，尸将出，当哭踊。<br/>　　[疏]“妇人复位”。○注“复堂”至“哭踊”。○释曰：自此尽“拜稽颡”，论祭讫送尸，及改馔为阳厌之事。云“复堂上西面位”者，上云主人即位於门外，如朝夕临位，妇人及内兄弟服，即位於堂亦如之，以下更不见别有妇人位，明复位者还此位可知。又案《士丧礼》凡临位，妇人即位于堂南上即面位也。云“尸将出，当哭踊”者，以哭送，此丧祭故踊，《特牲》吉祭不哭踊，故亦无此复位之事也。<br/>　　祝出户，西面告利成。主人哭，西面告，告主人也。利犹养也。成，毕也。言养礼毕也。不言养礼毕，於尸閒嫌。<br/>　　[疏]“祝出”至“人哭”。○注“西面”至“閒嫌”。○释曰：云“西面告，告主人也”者，以处主人东面，故祝西面对而告之。云“不言养礼毕，於尸閒嫌”者，若言养礼毕，即於尸中閒有嫌讽去之。或本閒作闲音，以养尸事毕，而尸空闲，嫌讽去之。<br/>　　皆哭。丈夫妇人於主人哭，斯哭矣。<br/>　　[疏]“皆哭”。○注“丈夫”至“哭矣”。○释曰：言上云主人哭，则主人之外，緦麻以上，在位者皆哭。故郑总“丈夫、妇人於主人哭斯哭矣”。<br/>　　祝入，尸谡。谡，起也。祝入而无事，尸则知起矣。不告尸者，无遣尊者之道也。古文谡或为休。<br/>　　[疏]“祝入尸谡”。○注“谡起”至“为休”。○释曰：云“祝入而无事，尸则知起矣”者，虽不告尸无事，尸亦知无事，礼毕而起矣。云“不告尸者，无遣尊者之道也”者，谓不告尸以礼毕者，尸尊，若告之，则如发遣尊者，故云不告尸者无遣尊者之道也。<br/>　　从者奉篚哭，如初。初，哭从尸。祝前尸，出户，踊如初，降堂，踊如初，出门，亦如之。前，道也。如初者，出如入，降如升，三者之节悲哀同。<br/>　　[疏]“祝前”至“如之”。○注“前道”至“哀同”。○释曰：案上文尸入门，丈夫踊，妇人踊。尸及阶，祝延尸，尸升，宗人诏踊如初。尸入户，踊如初，故此郑云“出如入，降如升，三者之节悲哀同”，是以如之，得有三者也。<br/>　　祝反，入彻，设于西北隅，如其设也。几在南，厞用席。改设馔者，不知鬼神之节，改设之。庶几歆飨，所以为厌饫也。几在南变古文，明东面。不南面，渐也。厞，隐也，于厞隐之处，从其幽闇。<br/>　　[疏]“祝反”至“用席”。○注“改设”至“幽闇”。○释曰：祝反入，谓送尸出门，而反入彻神前之馔，故设於西北隅也。云“如其设也”者，谓设于西北隅，次第一如奥中东面设。云“几在南，变古文”者，上文阴厌时，设几席于室中东面，右几，今云几在南，明其同。必变文者，案《少牢》大夫礼阳厌时南，亦几在右，此言右几，嫌与大夫同南面而右几，故变文云几在南，与前在奥同，故云“明东面”也。又以《特牲》云：“祝筵几于室中，东面。”至於改馔云：“佐食彻尸荐俎，敦设于西北隅，几在南。”是与此同也。云“不南面，渐也”者，以《特牲》东面右几，今虞为丧祭，是向吉有渐，故设几与吉祭同。“厞，隐也。于厞隐之处，从其幽闇”者，谓以席为障，使之隐，故云厞隐从其幽闇也。<br/>　　祝荐席，彻入于房。祝自执其俎出。彻荐席者，执事者。祝荐席，则初自房来。<br/>　　[疏]“祝荐”至“俎出”。○注“彻荐”至“房来”。○释曰：云“彻荐席者，执事者”，但祝之荐席，设与彻不言其人，知使执事者，以其主人之士不言官者皆为之故也。云“祝荐席，则初自房来”者，以其上文神席在西序下，此祝经记俱不言，今知自房来者，见《公食大夫》记云“筵出自房”。《昏礼》与《士冠》席皆亦在于房，故比祝席亦自房来，今还于房可知也。<br/>　　赞阖牖户。鬼神尚居幽闇，或者远人乎？赞，佐食者。<br/>　　[疏]“赞阖牖户”。○注“鬼神”至“食者”。○释曰：云“或者远人者乎”，《礼记·郊特牲》文。此郑玄之义，非直取鬼神居幽闇，或取远人之意故也，知是生人之意。云“赞佐食”者，自上以来行事，唯有祝与佐食，以其云“祝自执其俎出”，故知阖牖户者是佐食也。<br/>　　主人降，宾出。宗人诏主人。降，宾则出庙门。主人出门，哭止，皆复位。门外未入位。<br/>　　[疏]注“门外未入位”。○释曰：知是门外位者，以经云“出门”，乃更云“皆复位”，明“门外未入位”可知。<br/>　　宗人告事毕，宾出，主人送，拜稽颡。送拜者，明于大门外也。宾执事者皆去，即彻室中之馔者，兄弟也。<br/>　　[疏]“宗人”至“稽颡”。○注“送拜”至“弟也”。○释曰：云“送拜者，明于大门外也”者，以其上文云复位，是殡门外，未出大门，此云“送拜”，是大门外送拜可知。知“彻室中之馔者兄弟也”者，宾即执事，而云“宾出”，则室中无执事之人，唯有兄弟，故彻室中之馔者兄弟可知也。<br/>　　记。虞，沐浴，不栉。沐浴者，将祭，自絜清。不栉，未在於饰也。唯三年之丧不栉，期以下栉可也。今文曰沐浴。<br/>　　[疏]“记虞沐浴不栉”。○注“沐浴”至“沐浴”。○释曰：云“唯三年之丧不栉，期以下栉可也”者，经云不据三年为主，案下文“班祔”，而明期以下，虞而沐浴、栉可也。<br/>　　陈牲于庙门外，北首，西上，寝右。言牲，腊在其中。西上，变吉。寝右者，当升左胖也。腊用棜。《檀弓》曰：“既反哭，主人与有司视虞牲。”<br/>　　[疏]“陈牲”至“寝右”。○注“言牲”至“虞牲”。○释曰：知腊在牲中者，《士虞》唯有一豕，而云“西上”，明知兼免腊得云西上也。云“西上，变吉”者，案《少牢》二牲东上，是吉祭东上，今此西上，是变吉也。云“寝右者，当升左胖也”者，若然，《特牲》腊在东，置於棜东首，牲在西，尚右，今虞礼反吉，故寝右升左胖。知“腊用棜”者，案《特牲》陈鼎於门外北面，北上，棜在南，南顺，实兽于其上，东首是也。引《檀弓》者，证虞时有牲之事。<br/>　　日中而行事。朝葬，日中而虞，君子举事必用辰正也。再虞、三虞皆质明。<br/>　　[疏]“日中而行事”。○注“朝葬”至“质明”。○释曰：云“辰正”者，谓朝夕日中也，以朝有葬事，故至日中而行虞事也。云“再虞三虞皆质明”者，以朝无葬事，故皆质明而行虞事，是用朝之辰正也。<br/>　　杀于庙门西，主人不视。豚解。主人视牲不视杀，凡为丧事略也。豚解，解前后胫脊胁而已，孰乃体解，升於鼎也。今文无庙。<br/>　　[疏]“杀于”至“豚解”。○注“主人”至“无庙”。○释曰：云“主人视牲不视杀，凡为丧事略也”者，案《特牲馈食礼》宗人“告濯具，宾出，主人出，皆复外位”，郑云：“为视牲也。”又曰：“告事毕，宾出，主人拜送，夙兴，主人服如初，立于门外东方，南面，视侧杀。”然则特牲吉祭，故主人视牲又视杀。今虞为丧事，故主人视牲不视杀，是其略也。“凡”者，众辞，但此经与《特牲馈食》不同者，皆为丧事略，故云凡以广之。“豚解，解前后胫脊胁而已，孰乃体解，升於鼎也”者，体解下文七体是也。<br/>　　羹饪，升左肩、臂、臑、肫、骼、脊、胁、离肺，肤祭三，取诸左膉上，肺祭一，实于上鼎。肉谓之羹。饪，孰也。脊胁，正脊、正胁也。丧祭略，七体耳。离肺，举肺也。《少牢馈食礼》曰：“举肺一，长终肺。祭肺三，皆刌。”膉，脰肉也。古文曰左股上。此字从肉殳，殳矛之殳声。<br/>　　[疏]“羹饪”至“上鼎”。○注“肉谓”至“殳声”。○释曰：肉谓之羹，《尔雅·释器》文。饪孰，《释言》文。云“脊胁，正脊、正胁也”者，案《特牲》注云：“不贬正脊，不夺正也。”然则此为丧祭，体数虽略，亦不夺正，故知脊胁正脊正胁也。云“丧祭略，七体耳”者，案《特牲》“尸俎，右肩、臂、臑、肫、胳，正脊二骨，横脊、长胁二骨，短胁”，注云：“士之正祭礼九体，贬於大夫，有并骨二，亦得十一之名。合《少牢》之体数，此所谓放而不致者。”然则此所升唯七体，故云丧祭略七体耳。云“离肺，举肺也”者，案《特牲》注云“离犹扌奎也。小而长，午割之，亦不提心，谓之举肺”是也。引《少牢馈食礼》者，证离肺举肺之异也。云“膉，脰肉也”者，案《少牢》云：“雍人伦肤九，实于一鼎。”注云：“伦，择也。肤，胁革肉择之取美者。”案下注“今以脰肉贬於纯吉”，则此用膉为贬於纯吉之事也。云“古文曰左股上，此字从肉殳，殳矛之殳声”者，郑注《仪礼》叠古文从经今文，又说古文解之者，郑欲两从故也。但字从肉义可知，而以殳与股不是形人之类，其理未审。<br/>　　升鱼：鱄鲋九，实于中鼎。差减之。<br/>　　[疏]“升鱼”至“中鼎”。○注“差减之”。○释曰：“差减之”者，案《特牲》鱼十有五，今为丧祭略而用九，故云差减之也。<br/>　　升腊左胖，髀不升，实于下鼎。腊七亦体，牲之类。<br/>　　[疏]“升腊”至“下鼎”。○注“腊七亦体牲之类”。○释曰：云“腊亦七体牲之类”者，牲，上文升左肩、臂、臑、肫、胳、脊、胁，是牲之七体。今升腊左胖亦然，《特牲》记云“腊如牲骨”是也。<br/>　　皆设扃鼏，陈之。嫌既陈乃设局鼏也。今文扃作铉，古文鼏作密。<br/>　　[疏]“皆设扃鼏陈之”。○注“嫌既”至“作密”。○释曰：云“嫌既陈乃设扃鼏也”者，经云陈三鼎，后言设扃鼏，有嫌，故记人辨之，皆先扃鼏后陈之也。<br/>　　载犹进柢，鱼进鬐。犹，犹《士丧》、《既夕》，言未可以吉也。柢，本也。鬐，脊也。今文柢为胝，古文鬐为耆。<br/>　　[疏]“载犹”至“进鬐”。○注“犹犹”至“为耆”。○释曰：鬐、柢二者，皆变於吉，是以《少牢》云：“下利升豕，其载如羊，皆进下。”注云：“变於食生也。”又曰“腊一纯而俎亦进下”，又曰“鱼用鲋十有五而俎，缩载，右首，进腴”，注云：“亦变於食生也。”是皆与此反矣，是变於吉也。云“犹，犹《士丧》、《既夕》，言未可以吉也”者，云与吉反，则明与生人同。《士丧礼》小敛云“皆覆进柢”，注云：“柢，本也。进本者，未异於生也。”至大敛“载鱼左首，进鬐，腊进柢”，郑注云：“亦未异於生也。”又葬奠云如初，皆未异於生，故记人以犹之。是以《乡饮酒》、《乡射》记皆云“右体进腠”是也。<br/>　　祝俎，髀、脰、脊、胁、离肺，陈于阶閒，敦东。不升於鼎，贱也。统於敦，明神惠也。祭以离肺，下尸。<br/>　　[疏]“祝俎”至“敦东”。○注“不升”至“下尸”。○释曰：云“不升於鼎，贱也”者，祝对上尸俎羹饪升於鼎为贵者也。云“统於敦，明神惠也”者，案上文馔黍稷二敦於阶閒，西上，是神之黍稷，今陈祝馔于神馔之东，统于神物，明惠由神也。云“祭以离肺，下尸”者，以共尸祭用刲肺，祝不用刲肺，用离肺，故云下尸也。<br/>　　淳尸盥，执槃，西面。执匜，东面。执巾在其北，东面。宗人授巾，南面。槃以盛弃水，为浅汙人也。执巾不授，巾卑也。<br/>　　[疏]“淳尸”至“南面”。○注“槃以”至“卑也”。○释曰：上经直云“淳尸盥，宗人授巾”，不云执槃与执匜、执巾及宗人授巾等面位，故记人明之。<br/>　　主人在室，则宗人升，户外北面。当诏主人室事。<br/>　　[疏]“主人”至“北面”。○注“当诏主人室事”。○释曰：上经唯言宗人告有司具及诏主人踊，皆堂下之事，今主人入室，宗人当升户外诏主人，室中之事，故升堂也。<br/>　　佐食无事，则出户，负依南面。室中尊，不空立。户牖之閒谓之依。<br/>　　[疏]“佐食”至“南面”。○注“至中”至“之依”。○释曰：云“户牖之閒谓之扆”，此《尔雅》文，谓户西南面也。<br/>　　鉶芼，用苦，若薇，有滑。夏用葵，冬用荁，有柶。苦，苦荼也。荁，堇类也。乾则滑。夏秋用生葵，冬春用乾荁。古文苦为枯，今文或作芐。<br/>　　[疏]“鉶芼”至“有柶”。○注“苦苦”至“作芐”。○释曰：案《公食》记三牲具，则牛藿、羊苦、豕薇，各用其一。若一牲者，容兼用其二，是以及特牲一豕，皆云鉶芼，苦薇，是科用其一也。知“荁，堇类”者，《内则》云“堇荁枌榆”，同为滑物，故知荁堇类也。云“乾则滑”者，以其冬用之，故知乾则滑于堇也。云“夏秋用生葵，冬春用乾荁”者，以其秋与夏同有生葵，春初未生者，故春约与冬同，是以经直云冬，明举夏以兼秋，举冬以兼春也。<br/>　　豆实，葵菹，菹以西蠃醢。笾，枣烝，栗择。枣烝栗择，则菹刌也。枣烝栗择，则豆不揭，笾有籘也。<br/>　　[疏]“豆实”至“栗择”。○注“枣烝”至“籘也”。○释曰：云“枣烝栗择，则菹刌也。枣烝栗择，则豆不揭，笾有籘也”者，此虽无正文，案《士丧礼》大敛云：“毼豆两，其实葵菹芋蠃醢，两笾，无籘，布巾，其实栗，不择，脯四脡。”自大敛后皆云如初，则葬奠四豆，脾、析、葵、菹，亦长矣，四笾，枣、糗、栗、脯亦不择也。至此乃云枣烝栗择，则菹亦切矣，豆笾有饰可知。<br/>　　尸入，祝从尸。祝在主人前也。嫌如初时，主人倚杖入，祝从之。初时，主人之心尚若亲存，宜自亲之。今既接神，祝当诏侑尸也。<br/>　　[疏]“尸入祝从尸”。○注“祝在”至“尸也”。○释曰：上经阴厌时，主人先祝入户，至此迎尸祝在主人前，先后有异，故记人明之，是以郑云“祝在主人前也，嫌如初时，主人倚杖入，祝从之”也。云“今既接神，祝当诏侑尸也”者，尸，神象，是以云既接神祝当诏侑尸。即上祝命佐食尔敦举黍稷，及祝酌授尸，及祝出告利成，祝入尸谡之等是也。<br/>　　尸坐不说屦。侍神，不敢燕惰也。今文说为税。<br/>　　[疏]“尸坐不说屦”。○注“侍神”至“为税”。○释曰：案《乡饮酒》、《燕礼》之等，凡坐降，说屦乃升坐，今尸虽坐，不说屦者，为“侍神，不敢燕惰”故也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4548.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4550.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

