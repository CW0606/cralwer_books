<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷十 中宫部_徐坚作品 - 维普阅读网</title>
<meta name="keywords" content="初学记,初学记原文,初学记阅读,卷十 中宫部全文,徐坚作品" />
<meta name="description" content="初学记原文阅读,卷十 中宫部全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9582.html";
var nextpage="novel-read-998-9584.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷十 中宫部</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9582.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十 中宫部</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:54:44<span class="divide">|</span></p>
<div class="page-body">
<div class="page-content">
<p>○皇后第一<br/><br/>　　§叙事<br/><br/>　　《白虎通》曰：天子之配谓之后。后者君也。天子之配至尊，故谓后也。按：夏殷已前，后妃之制，其文略矣，大率皆称妃。故黄帝有四妃，帝喾四妃。(正嫡曰元妃，已下称次妃，又有禹妃、汤妃皆是也。并出《史记》。)周则天子立后，正嫡曰王后。秦称皇帝，正嫡曰皇后。汉因之，帝祖母称太皇太后，母称皇太后。魏晋之后，母后之号，并遵秦汉；其余嫔御，代有沿革矣。(出《汉官》及《齐职仪》。)<br/><br/>　　§事对<br/><br/>　　【璇宫 玉堂】《拾遗记》曰：帝少昊以金德王，母曰星娥，处璇宫。《三辅黄图》有玉堂殿。侯瑾《述志诗》曰：嫫母升玉堂。<br/><br/>　　【金屋 瑶斋】《汉武帝故事》曰：帝为胶东王，年数岁，长公主指问曰：“儿欲得妇不？”曰：“欲得。”指女阿娇好不？笑曰：“若得阿娇，当作金屋贮之。”张华《晋武皇后哀策文》曰：瑶斋无主，长去烝尝；追怀永悼，率士摧伤。<br/><br/>　　【椒房 兰殿】班固《西都赋》曰：后宫则掖庭椒房，后妃之室。《汉官》云：皇后称房。《诗》云：椒聊之实，蕃衍盈升，国人美其繁以为兴；又以椒涂宫室，亦取其温暖辟恶气。《汉武帝故事》曰：孝景王后，梦日入其怀，以乙酉年七月七日生武帝于猗兰殿。<br/><br/>　　【玉阶金戺 玄墀彤庭】班固《西都赋》曰：后宫则掖庭椒房，后妃之室。合欢层城，安处常宁。茝若椒风，披香发越；兰林蕙草，鸳鸯飞翔之列。于是玄墀釦砌，玉阶彤庭。张衡《西京赋》曰：后宫则有金戺玉阶，彤庭煇煇。已上皇后居处。<br/><br/>　　【珠珥 金环】《续汉书》曰：皇太后、皇后入太庙，服绀上皂下，蚕青上缥下，隐簪珥。珥，珰垂珠也。俗说曰：晋哀帝王皇后有紫磨金指环，至小，正可第五指著。<br/><br/>　　【袆衣 騩马】《周礼》：内司服掌袆衣，褕狄阙狄鞠衣、展衣、褖衣。《汉魏故事》：后亲蚕礼，皇后著十二笄步摇，乘画云母安车，驾六騩马。<br/><br/>　　【玳瑁簪 珊瑚玦】《续汉书》曰：皇后太后簪以玳瑁。长一尺，端为花胜，左右各一，横簪之。《西京杂记》曰：赵飞燕为皇后，女弟上珊瑚玦。<br/><br/>　　【七华扇 五色环】《西京杂记》曰：赵飞燕为皇后，其女弟昭仪，上遗云母五明扇、七华扇、翟羽扇。又曰：赵皇后女弟上五色玉环。<br/><br/>　　【脂泽田 汤沐邑】《晋氏要事》曰：安帝九年，右丞张项监议：琅邪及湖孰界有皇后脂泽田四十顷，参详以借贫人。《汉旧仪》曰：皇后、太后各食三十县，曰汤沐邑。<br/><br/>　　【玉玺金钮 金根玉辂】《汉旧仪》曰：皇后玉玺，文与帝同；皇后玉玺，金螭虎钮。董巴《舆服志》曰：太后、太皇太后、皇后法驾，六御金根车，玉辂辇。已上“皇后章服”。<br/><br/>　　【流虹 绕电】《河图》曰：帝挚少昊氏母曰女节，见火星如虹，下流华渚，既而梦接意感，生白帝朱宣。《帝王世纪》曰：黄帝有熊氏，少典之子。母曰附宝，见大电光绕北斗枢星照郊野，感而孕，二十月生黄帝于寿丘。<br/><br/>　　【玄云入户 黄气满室】《易坤灵图》曰：其母萌之，玄云入户，蛟龙守门。郑玄注曰：谓庆都天皇之女，天帝以玄云覆卫。王沈《魏书》曰：卞皇后以汉延熹二年生齐郡白亭，有黄气满室。移日，父敬侯怪之，以问卜者。卜者曰：“此吉祥也。”<br/><br/>　　【方口美发 日角偃月】《东观汉记》曰：明德《马皇后传》曰：后长七尺二寸，青白色，方口、美发。又顺烈《梁皇后传》曰：永建三年春三月丙申，选入掖庭。相工茅通见之，矍然惊骇，却再拜贺曰：“此谓日角偃月，相之极贵，臣所未尝见也。”<br/><br/>　　【燕衔石字 人覆玉衣】《西京杂记》曰：元后在家，尝有白燕衔白石，坠后绩筐中。后取之，自剖为二，其文曰“母天地”。《魏书》曰：文昭甄后以汉光和五年十二月丁酉生。每寝寐，家中仿佛见如有人持玉衣覆其上，父常怪之。已上皇后奇相。<br/><br/>　　【周配 虞嫔】魏收《后魏书》曰：古先哲王，莫不明后妃之制。顺天地之德，故二妃嫔妫，虞道克昌；任姒配周，周室用光。《尚书》曰：有鳏在下曰虞舜。帝曰：“我其试哉，女于时观厥刑于二女。”厘降二女为妫汭，嫔于虞。<br/><br/>　　【翼夏 兴妫】谢承《三夫人箴》曰：降暨三代，创业之君；亦赖贤妃，用佐厥勋。涂山翼夏，有莘赞殷。后汉皇甫《规女师箴》曰：关雎首化，万国承流；实有淑女，允作好仇。唐媛兴妫，文母盛周；厥德不回，弘济天由。<br/><br/>　　【大帝之女 伣天之妹】《春秋合诚图》云：尧母庆都，盖大帝之女，生于什维之野。常在三河之东南，天大雷电，有血流润大石之中，生庆都。《毛诗·大明篇》云：大邦有子，伣天之妹。毛苌注云：伣，罄也，尽也。文王以太妫为贤，问名还，卜之既吉，尽礼尊敬之，如天之有女弟。<br/><br/>　　【思齐大任 思媚周姜】《毛诗·思齐篇》云：思齐大任，文王之母；思媚周姜，京室之妇。《毛苌传》曰：齐，庄也；媚，爱也；周姜，太姜也。常思庄敬太任乃为文王之母，又常思爱太姜之配太王之礼，故能为京室之妇。言其德行纯备，故生圣子。已上贤皇后。<br/><br/>　　【织室 桑坛】《东观汉记》曰：明德马皇后置织室蚕宫于濯龙中，数往来观视之。《晋元康仪》曰：皇后采桑坛在蚕宫西南。<br/><br/>　　【分丝 献茧】蔡邕《月令章句》曰：季春之月，后妃斋戒，亲东向躬桑。蚕事既毕，分茧称丝。《礼记》曰：孟夏之月，蚕事既毕，后妃献茧于天子。<br/><br/>　　【中馈 内则】《易》曰：无攸遂在中馈。《女史箴》曰：施衿结纟离，虔恭中馈，谓祭祀饮食之务。《礼记》有“内则篇”颜峻皇后庙登歌曰：载我圣文，奄有四海；外刑家邦，内贻女则。<br/><br/>　　【统六宫 率八妾】《魏志》曰：文德郭皇后将登位，中郎校裴潜上疏曰：“在昔帝王之有天下，不惟外辅，亦有内助。是以圣哲预立元妃，必取先代名族之家，择其令淑，以统六宫。”《东观汉记》曰：永平三年，有司奏请明德马皇后立长楸宫，以率八妾。上未有所言。皇太后曰：“马贵人德冠后宫。”遂登至尊。<br/><br/>　　【日之有月 天之有地】《魏名臣奏》曰：臣闻帝之有后，犹日之有月也。卢植奏事曰：后妃者所以郊天祀地，祗奉祖宗，外以肃恭明神，内以帅正九嫔，理阴阳者，犹天之有地，阳之有阴。已上皇后内职。<br/><br/>　　【习诗易 好黄老】《续汉书》曰：明德马皇后，诵《易经》、《诗》、《论语》，略记大义。《汉书》曰：窦皇后，景帝母也，好黄帝、老子之言。景帝及诸窦不得不读《老子》，皆遵其术。<br/><br/>　　【修母道 听女顺】《礼记》曰：后修女顺，母道也。郑玄曰：母者施阴教于妇也。又曰：天子听男教，后听女顺；天子治阳道，后治阴德；天子听外治，后听内职。<br/><br/>　　【衣不择采 食不求甘】《续汉书》曰：《和熹邓后传》曰：宫省宴会，诸贵人竞自修饰，极靡丽之服；而后独澹然，衣不择采，装不务饰。《东观汉记》曰：《明德马皇后传》曰：太后诏曰：吾万乘之主，身衣大练缣裙，食不求所甘，左右傍人皆无薰香之饰。<br/><br/>　　【外抑宗族 内无忌刻】《续汉书》曰：孝和邓后性谦慎，兄弟中外，皆先帝所宠。自摄政之后，内检左右，外抑宗族。又云：顺烈梁后立，顺帝崩，冲帝在襁褓。太后摄政，初章德窦后嫉害恭怀皇后独生圣嗣，陷以非辜，家属坐徙九真。章德后之从父、昆弟、章女为贵人，与太后并宠，章政大位大鸿胪。及上晏驾，后登至尊，章惶怖。太后内无忌刻之心，遂不以旧恶介意。<br/><br/>　　【不喜观游 不好戏弄】《东观汉记》曰：明德马皇后，不喜出入游观，希常临御窗望。《魏志》曰：文昭甄皇后，自少至长，不好戏弄。年八年，外有立骑戏马者，家人诸姊皆上阁观之，后独不行。诸姊问之，答言：“岂女人之所观也。”<br/><br/>　　【不尚华丽 不好音乐】王沈《魏书》曰：武宣卞皇后性俭约，不尚华丽，无文绣珠玉。又曰：文德郭皇后性俭约，不好音乐，常慕明德马皇后之为人。已上皇后才能。<br/><br/>　　§诗<br/><br/>　　【晋张华《中宫歌诗》】先王统大业，玄化渐八维；仪刑孚万邦，内训崇宫闱。皇英垂帝则，大雅咏三妃；含章体柔顺，率礼蹈谦祗。螽斯弘慈惠，樛木逮幽微；微音穆清风，高义邈不追。贵荣参日月，举世仰余辉。<br/><br/>　　【晋成公绥《中宫诗》】天地不独立，造化由阴阳；乾坤垂覆载，日月曜重光。理国先家道，立教起闺房；二妃济有虞，三母翊周王。涂山兴大禹，有莘佐成汤；齐晋霸诸侯，皆赖姬与姜。关雎思贤妃，此言安可忘。<br/><br/>　　§颂<br/><br/>　　【魏曹植《母仪颂》】殷汤令妃，有莘之女；仁教内脩，度义以处。清谧后宫，九嫔有序；伊为媵臣，遂作元辅。<br/><br/>　　【又《贤明颂》】于铄姜后，光配周宣；非义不动，非礼不言。晏起失朝，永巷告愆；王用勤政，万国以虔。<br/><br/>　　§赞<br/><br/>　　【曹植《姜嫄简狄赞》】喾十四妃，子皆为皇。帝挚早崩，尧承大纲；玄鸟大迹，殷周美祥。稷契既生，功显虞唐。<br/><br/>　　【又《禹妻赞》】禹妻涂山，土功是急；惟启之生，过门不入；矫达明义，勋庸是执；成长圣嗣，天禄以袭。<br/><br/>　　【晋左贵嫔《舜二妃赞》】妙矣二妃，体应灵符。奉嫔于妫，光此有虞；沉湘示教，灵德永敷。惟斯善美，谅无泯乎。<br/><br/>　　§章<br/><br/>　　【梁江淹《为建平王庆皇后正位章》】伏承以嘉月惠时，膺曜辰正，翚珩昭品，褕组在饰，休遍函夏，誉殷灵昧。伏惟光曜静德，式怀谦顺，升降图传，左右诗史，夙谙茂资，早摛芳训。衍教紫宸，丽轨华屋，声激绮组，风偃家邦。<br/><br/>　　【后魏温子升《魏帝纳皇后群臣上礼章》】臣闻轩辕乃神，西陵以之作合；夏后至圣，涂山于是来嫔。伏惟陛下龙飞缵极，大明理运，长秋既建，阴教有主，景命无穷，皇图长固。普天之下，莫不欣跃。<br/><br/>　　§论<br/><br/>　　【宋范晔《皇后纪论》】夫以周礼，后妃正位宫闱，同体天王。夫人坐论妇礼，九嫔掌教四德，世妇主知丧祭宾客，女御序于王之燕寝。设官分务，各有典司。女史彤管，记功书过，居有保阿之训，动有环珮之响，进贤才以辅佐君子。哀窈窕而不淫其色，所以能宣述阴化，修成内则。秦并取天下，多自骄大；官备七国，爵列八品。汉兴因循，而妇制莫厘。高祖帷簿不修，孝文衽席无辨，然选纳尚简，饰玩少华。自武元之后，世增淫费，至乃掖廷三千，增级十四。及光武中兴，反雕为朴，六宫称号，唯皇后、贵人，又置美人、宫人、采女三等。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。孝章以下，渐用色授，恩崇好合，遂忘淄蠢。自古虽主幼时艰，王家多衅，委成冢宰，未有专任妇人，断割重器。唯秦芊太后，始摄政事，故穰侯权重于昭王，家富于嬴国。汉仍其谬，知患莫改。东京皇统屡绝，权归女主。外立者四帝，临朝者六后，莫不定策帷帟。委事父兄，贪孩童以久其政，抑明贤以专其威。任重道悠，利深祸速，身犯雾露于云台之上，家婴缧绁于圄犴之下；湮灭连踵，倾辀继路，而赴蹈不息，焦烂为期，终乃陵夷大运，沦亡神宝。诗书所叹，略同一揆。<br/><br/>　　§文<br/><br/>　　【齐谢朓《敬皇后哀册文》】翠帟舒阜，玄堂启扉，俎撤三献，筵卷六衣。怀蜃卫以延首，想鹥辂而抚心；痛椒涂之先廓，哀长信之莫临。身隔两赴，时无二展；旋诏左言，光敷圣善。其词曰：帝唐远胄，御龙遥绪；在秦作刘，在汉开楚。肇惟淑圣，克柔克令；清汉表灵，曾沙膺庆。爰定厥祥，徽音允穆；光华沼沚，荥曜中谷。敬始纮綖，教先穜稑；睿问川流，神襟兰郁。先德韬光，君道方被；辅佐求贤，在谒无诐。顾史弘式，陈诗展义；厚下曰仁，藏往伊智。十乱斯矣，四教罔忒；思媚诸姑，贻我嫔则。化自公宫，远被南国；轩曜怀光，素舒伫德。闵予不祐，慈训早违；方年冲藐，怀袖靡依。家臻宝业，身嗣昌晖；寿宫寂远，清庙虚归，。帝迁明命，人神胥悦；乾景外临，阴仪内缺。空悲故剑，徒嗟金穴；璋瓒奚献，袆褕罔设。冯相告祲，宸驾长往；贻厥远图，末命是奖。怀丰沛之绸缪，背神京之弘敞；陋苍梧之不从兮，遵鲋隅以同壤。陈象设于园寝兮，映舆锼于松楸；望承明而不入兮，度清洛而南游。继蛇綍于通轨兮，接龙帷于造舟；回塘寂其已暮兮，东川澹而不流。籍閟宫之远烈，闻缵女之遐庆；慕方缠于赐衣，悲日隆于抚镜。思寒泉之罔极，托彤管于遗咏。呜呼哀哉！<br/><br/>　　○妃嫔第二<br/><br/>　　§叙事<br/><br/>　　《周礼》：天子后立六宫，三夫人，九嫔，二十七世妇，八十一御妻，以听天下之内治，以明章妇顺，故天下内和而家理。(郑注云：六宫者，前一宫，后五宫也。五者，后一宫，三夫人一宫，九嫔一宫，二十七世妇一宫，八十一御妻一宫。凡百二十人。后正位宫闱，体同天王。夫人坐论妇礼，九嫔掌教四德，世妇主知丧祭宾客，女御序王之燕寝。)汉因秦制，正嫡曰皇后，其余内职，有夫人、美人、良人、八子、七子、长使、少使之号。武帝加婕妤、娙娥、容华、充衣，元帝加昭仪，又有五官、顺常、舞涓、共和、娱灵、保林、良使、夜者之职。(出《汉书·外戚传》。)光武中兴，并省前制，正嫡之外，唯立贵人、美人、彩女之号。(出范晔《后汉书》。)魏武帝因西汉，置夫人、昭仪、婕妤、容华、美人，文帝增贵嫔、淑媛、脩容、顺成、良人，明帝增淑妃、昭华、脩仪，(出《魏志》。)晋武采汉魏之号，以拟周之六宫，置贵嫔、夫人、贵人，是为三夫人；淑妃、淑媛、淑仪、脩容、脩华、脩仪、婕妤、容华、充华，是为九嫔；又置美人、才人、中才人，以为散职。(出臧荣绪《晋书》。)宋齐之后，大抵多依晋制。其间增损因革，或小异焉。(《宋书》曰：孝武帝省晋氏夫人、脩华、脩仪，增置贵妃，与贵嫔、贵人为三夫人；置昭仪、昭容、昭华、以代脩华、脩容，为九嫔。明帝又省贵人，置贵姬，以备三夫人；增置淑容，与古淑媛、淑仪、昭华、昭仪、昭容、脩华、脩容、脩仪为九嫔；又增置承徽、列荣，与古婕妤、容华、充华凡五职；班亚九嫔，以美人、才人、良人为散职。《齐书》云：高帝以贵嫔、夫人、贵人为三夫人，脩华、脩仪、脩容、淑妃、淑媛、淑仪、婕妤、容华、充华为九嫔之数。《梁书》云：梁氏一遵齐旧，陈氏之初，亦无改作。至文帝，以贵嫔、贵姬、贵妃为三夫人，以淑媛、淑仪、淑容、昭华、昭容、昭仪、脩华、脩容、脩仪为九嫔，以婕妤、容华、充华、承徽、列荣五职亚于九嫔，以美人、才人、良人为散职。《后魏书》云：太武始立昭仪、贵人之号。孝文立左右昭仪视大司马，三夫人视三公，三嫔视三卿，六嫔视六卿，世妇视中大夫，女御视元士。《北齐书》曰：文宣虽有夫人、嫔御之称，未有员数。武成依古制，有三夫人、九嫔、二十七世妇、八十一御妻，置左右昭仪比丞相；立弘德、正德、崇德夫人，比三公；光猷、昭训、崇徽上嫔，比三卿，宣猷、凝辉、宣明、顺华、凝华、光训下嫔，比六卿；世妇比三品，御女比五品。亦并采择嘉名，为其题目。自外又置才人、彩女，以为散号。后主又置娥英、淑妃之职。《隋书》云：高祖依周礼，有减其数。嫔三员，世妇九员，御女三十八员。初独孤后妒，不设三夫人，防其上逼。自嫔已下，唯置六十员。后崩，置贵人三员，增嫔至九员，世妇二十七员，御女八十一员。炀帝置贵妃、淑妃、德妃为三夫人，顺仪、顺容、顺华、脩仪、脩华、脩容、充仪、充容、充华为九嫔，婕妤十二员，美人才人十五员为世妇，宝林二十四员、御女二十四员、彩女三十二员为女御，总一百二十员。又有承衣、刀人，皆趋侍左右，并无员数。)<br/><br/>　　§事对<br/><br/>　　【论礼 明顺】《周礼》郑玄注曰：古者三夫人之于后，犹三公之于王，坐而论妇礼，无官职矣，明顺见叙事。<br/><br/>　　【褕翟 弓韣】《礼记》曰：王后袆衣，夫人褕翟。褕音余。蔡邕《月令章句》曰：仲春之月，玄鸟至之日，以太牢祠于高禖。高禖，祈子之祀也。后妃将嫔御皆会于高禖，以祈孕姓，乃醴天子所御，带以弓韣。天子所御，谓后妃已下至御妾，孕姓有萌芽者也。韣，弓衣。饮以醴酒，带以弓矢，于高禖之前。弓矢者，男子之事也。韣音独。<br/><br/>　　【赞{文皿}敦 载筐钓】《周礼》曰：凡祭祀，九嫔赞玉{文皿}、玉敦，后荐彻豆笾。郑注云：玉{文皿}、玉敦，黍稷之器。{文皿}音资，敦音对。《汉魏故事》：后亲蚕礼，皇后著十二笄步摇，乘云母安车，驾六騩马。三夫人、九嫔、世妇，各载筐钩从皇后，蚕于嘉桑。<br/><br/>　　【教九御 缲三盆】《周礼》曰：九嫔掌妇学之法，以教九御。妇德、妇言、妇容、妇功，各帅其属，而时御叙于王所。又曰：九嫔以妇职之法教九御。《礼记》曰：世妇卒蚕，献茧于夫人。夫人受之，亲缲三盆，手朱绿之，玄黄之，以为黼黻文章。君服之以祀先王先公，敬之至也。<br/><br/>　　【余三星 因八月】《史记》云：中宫天极星，后有四星。其一为正妃，余三星后宫之属《后汉书》曰：汉法，常因八月算民，遣中大夫与掖庭丞及相工，于洛阳乡中，阅视良家童女。合法相者，载还后宫，择视可否，乃用登御。<br/><br/>　　【取长白 合法相】臧荣绪《晋书》曰：武帝泰始中，大采择公卿子女，以充六宫，使杨后简选。后妒，不取端正妙好，唯取长白肥大貌粗举则取。合法相见因八月注。<br/><br/>　　【视卿比侯 银印瓄珮】《后汉书》曰：婕妤视上卿，比列侯。《晋服制》曰：婕妤银印青绶，佩采瓄玉。<br/><br/>　　【雀钗 象簟】《晋起居注》曰：有司今月九日，当拜郑夫人右婕妤。案仪注：应服雀钗袿襈。《西京杂记》曰：武帝以象牙为簟，赐李夫人。<br/><br/>　　【金环 玉簪】《西京杂记》曰：戚夫人以百炼金为彄环，照见指上骨。上恶之，以赐伴儿鸣玉耀光等各四枚。又曰：武帝过李夫人，就取玉簪搔头。自此宫人搔头皆用玉为之。<br/><br/>　　【当熊 辞辇】《汉书》曰：孝元冯昭仪，初为婕妤。上幸虎圈斗兽，熊逸出圈，攀槛欲上。冯婕妤直前，当熊而立。上问何故，婕妤对曰：“猛兽得人而止。妾恐熊至御坐，故身当之。”又曰：孝成班婕妤，帝初即位，选入后宫。成帝游后庭，尝欲与婕妤同辇载。婕妤辞曰：“观古图画，贤圣之君，皆有名臣在侧；三代末主，乃有嬖妾。今欲同辇，得无近似乎？”上善其言而止。<br/><br/>　　【宴北园 迎西宫】《魏志》曰：明帝游后园，召才人已上曲宴极乐。明日帝见毛后，曰：“昨宴北园乐乎？”明帝以左右泄令，所杀十余人。王隐《晋书》曰：初惠帝晚成，武帝遣才人谢玖给惠帝，因是有娠。临娶妃，遣致西宫，遂生愍怀也。<br/><br/>　　【昭阳殿 增城宫】《汉书》曰：孝成赵皇后，本长安宫人。有女弟，复召入为昭仪，居昭阳殿。姊弟专宠十余年，卒无子。成帝崩，帝素无疾，民间归罪于昭仪，昭仪自杀。又曰：孝成班婕妤，帝初即位，选入后宫。俄而大幸，为婕妤，居增城宫，再就馆增城宫。有男二，并失之。一死阳禄，一死柘馆。<br/><br/>　　【举酒祝傅 低头泣邢】《汉书》曰：孝元傅昭仪，哀帝祖母也。少为上官太后才人，元帝进幸，有宠，改为昭仪。为人有才略，善事人主。宫人饮酒酹地，皆祝愿之。产平都公主及定陶恭王。《史记》曰：汉武帝时，尹夫人、邢夫人同时并幸，有诏不得相见。尹夫人自请武帝，愿见邢夫人，帝许之，即令夫人饰从御者数十人来前。尹夫人见曰：“非邢夫人。”帝曰：“何以知之？”对曰：“视其体貌形状，不足以当人主。”于是有诏使邢夫人衣故衣独身前。尹夫人望见曰：“真是矣！”乃低头俯而泣，自痛其不如也。谚曰：美女入室，恶女仇之。<br/><br/>　　【图甘泉 葬云陵】《汉书》曰：孝武帝李夫人兄延年，性知音，善歌舞。每为新声，延年侍上起舞。歌曰：“北方有佳人，绝世而独立；一顾倾人城，再顾倾人国。岂不知，倾城与倾国，佳人难再得。”帝太息曰：“善哉，世岂有此人乎！”平阳主因言延年有女弟，上召见之。实妙丽善舞，由是幸生一男，是为昌邑哀王。李夫人少而早卒，上怜愍，图画其形于甘泉宫。《汉武帝故事》曰：拳夫人从上至甘泉而卒，葬云陵。上哀悼，为起通灵台。常有一青鸟集台上，至宜帝时乃止。拳夫人即昭帝母。<br/><br/>　　§赋<br/><br/>　　【汉武帝《李夫人赋》】美娟娟以修嫮兮，命剿绝而不长；饰新宫以延伫兮，泯不归兮故乡。惨郁郁其芜秽兮，处隐幽而怀伤；释舆马于山椒兮，奄脩夜之不阳。秋气惨以凄泪兮，桂枝落而消亡。<br/><br/>　　【汉成帝《班婕妤自伤悼赋》】承祖考之遗德兮，何性命之淑灵；登薄躯于宫阙兮，充下陈于后庭。蒙圣主之渥惠兮，当日月之盛明；扬光烈之翕赫兮，奉殊宠于增城。既过幸于非位兮，切庶几乎嘉时；每寤寐而太息兮，思佩褵以自思。陈女图以镜鉴兮，顾女史而问诗。悲晨妇之作戒兮，哀褒阎为邮；美皇英之女虞兮，荣任姒以母周。虽愚陋之靡及兮，敢舍心而忘兹；历年岁而悼惧兮，闵蕃华之不滋。痛阳禄与柘馆兮，仍襁褓而离灾。岂妄人之殃咎兮，将天命之不可求；奉供养于东宫兮，托长信之末流。共洒扫于帷幄兮，永终死以为期。重曰：潜玄宫兮幽以清，应门闭兮禁门扃；华殿尘兮玉阶苔，中庭萋兮绿草生。广室阴兮帷幄暗，房栊虚兮风泠泠；俯视兮丹墀，思君兮履綦。仰视兮云屋，双涕兮横流。<br/><br/>　　§赞<br/><br/>　　【曹植《班婕妤赞》】有德有言，实惟班婕；盈冲其骄，穷其厌悦。在夷贞艰，在晋正接；临风端干，冲霜振叶。<br/><br/>　　§诏<br/><br/>　　【梁武帝《立内职诏》】刑于垂训，周文所以表德；壶闱失序，汉武所以丧邦。并被诸方策，式诏戒劝。魏晋已来，虽云简薄，而内职名号，参差不同。在宋太始，位置繁冗。遂设官九品，且拟外朝，填委椒掖，徵费无已。自此相仍，踵以成旧，昭阳九华，千门万户。朕受命自天，期延七百，思所以立防自迩，贻厥将来，前代职品，所宜因革。外可详议，务令该允。<br/><br/>　　§章<br/><br/>　　【梁沈约《为六宫拜章》】蓬闺菲质，嘉淑无算；越自幽衡，登躯宸汉。奉日月之华，侍巾屣之末，何以厕鸳鸾之盛序，眷属车之清尘？<br/><br/>　　§陈<br/><br/>　　【江总《为陈六宫谢章》】恭承礼命，愧集丹缕之颜；拜奉曲私，愁萦翠羽之色。鲁宫夜火，伯媛匪惊；楚榭奔涛，贞姜何惧？岂期日月腾影，风云泻润。遂复位崇九御，声高六列，象服增华，丹軿耀采，何以弼佐王风，克柔阴化？兢惶并集，追想流荇之诗；荷遽相并，遂失鸣环之节。<br/><br/>　　§箴<br/><br/>　　【晋张华《女史箴》】芸芸元化，两仪始分；散气流形，既陶既甄。在帝庖牺，肇经天人；爰始夫妇，以及君臣。家道以正，王猷有伦。妇德尚柔，含章贞吉；婉娈淑慎，正位居室。樊姬感庄，不食鲜禽；卫女矫桓，耳忘知音。志厉义高，二主易心；玄熊攀槛，冯媛趋进。夫岂无畏，知死不吝。班女有辞，割欢同辇；夫岂无怀，防微虑远。人咸知饰其容，而莫知饰其性；性之不饰，或愆礼正。出其言善，千里应之；苟违斯义，同衾亦疑。欢不可以黩，宠不可以专；专实生慢，爱极则迁。致盈必损，理固有然。<br/><br/>　　§册文<br/><br/>　　【宋谢庄《殷贵妃谥册文》】维年月日皇帝曰：咨故淑仪殷氏，惟尔含徽挺茂，爰光素里，友琴流荇，实华紫掖。奉轩景以柔明登誉，处椒风以婉娈升名。幽闲之范，日蔼层闱，繁祉之庆，方崇蕃世，而当春掩藻，中波灭源。朕用震悼，伤于厥心，松区已翦，泉冥将隧。宜有旌德第行，式衍声芳。今遣某官集册告谥曰宣，魂而有灵，尚兹宠渥。呜呼哀哉！<br/><br/>●卷十 储宫部<br/><br/>　<br/><br/>　　○皇太子第三<br/><br/>　　§叙事<br/><br/>　　《韩诗外传》曰：五帝官天下，三王家天下。家以传子，官以传贤；故自唐虞已上，经传无太子称号。夏殷之王，虽则传嗣，其文略矣。至周始见文王世子之制。《白虎通》曰：何以知天子之子称世子？《春秋传》曰：王世子会于首止是也，何以知天子之子称太子？《尚书》曰：太子发升于舟是也。或云诸侯之子称世子。则《春秋传》云：晋有太子申生，郑有太子华，齐有太子光。由是观之，周制，太子世子，亦不定也。汉制，天子称皇帝，其嫡嗣称皇太子，诸侯王之嫡称世子。后代咸因之。<br/><br/>　　§事对<br/><br/>　　【树嫡 立长】《晋起居注》曰：武帝太始三年，有司奏正统立嫡。诏曰：统承大业，惧未能光祖宗之遗德；至于建嗣树嫡，非所务也。《卢植奏事》曰：三后无子，择立长亲，年均以德。德均决之以卜筮，所以承先祖也。<br/><br/>　　【幼海 少微】《山海经》曰：无皋之山，南望幼海。郭璞注曰：幼海即少海也。《荆州星占》曰：少微星一名处士星，储君副主之宫。<br/><br/>　　【黄离 苍震】《易》曰：黄离元吉。离注曰：离，南方之卦。离为火，土托位焉；土色黄，火之子。喻子有明德，能附丽于其父之道，顺成其业，故吉也。又曰：震为长子。又曰：震为苍琅竹。<br/><br/>　　【天序 国贞】《汉书》：成帝诏曰：“定陶王欣，慈仁孝顺，可以承天序，继祭祀，执金。吾任宏持节徵欣为皇太子。”《礼记》曰：一人元良，万邦以贞，太子之谓也。<br/><br/>　　【储贰 明两】《晋中兴书》曰：安皇帝，烈宗长子也，册为皇太子曰：“岐嶷表于载诞，克广同乎大成，是用命尔，以登储贰。”《易》曰：明两作离，大人以继明照于四方。王肃注曰：两离相续，明之义也。<br/><br/>　　【守祧 主器】《易》曰：震雷百里，惊远而惧迩也。出可以守宗庙社稷，以为祭祀主。《礼记》曰：远庙为祧。又曰：主器莫若长子，故受之以震。<br/><br/>　　【洊雷 重海】《易》曰：洊雷震。又曰：震为长子。崔豹《古今注》曰：汉明帝为太子，乐人作歌诗四章，以赞太子之盛德。其四曰“海重涧。”已上总载太子事。<br/><br/>　　【瑶山 伊水】《山海经》曰：西海之外有瑶山，其上有人，名曰太子长琴。颛顼生老童，老童生祝融，祝融生长琴。《列仙传》曰：王子晋好吹笙，作凤鸣。伊洛之间有道士浮丘伯，授以上嵩山。<br/><br/>　　【桂宫 兰殿】《汉书》曰：孝成皇帝，元帝太子也。初居桂宫。《汉武故事》曰：武帝生猗兰殿，四岁立为胶东王，七岁立为皇太子。<br/><br/>　　【青宫 玄圃】东方朔《神异经》曰：东方东明山有宫，青石为墙，面一门。门有银榜，以青石碧镂，题云：天地长男之宫。《潘尼诗序》：七月七日，皇太子会于玄圃园，有令赋诗。<br/><br/>　　【龙楼 鸡戟】《汉书》曰：孝成皇帝，元帝太子也，宽博谨慎。初居桂宫，上尝急召。太子出龙楼门，不敢绝驰道，西直至城门，得绝乃度。张敞《晋东宫旧事》曰：崇福门鸡鸣戟十张。<br/><br/>　　【博望 宣猷】《汉书》曰：卫皇后生戾太子据，上为立博望苑，使通宾客。潘尼皇太子集诗曰：“置酒宣猷庭，击钟灵沼滨；沾恩洽明两，遭德会阳春。”<br/><br/>　　【西池 东阁】徐爰《释问注》曰：西明内有太子池，孙权子和所穿。有土山台，晋帝在储宫所筑，故俗呼太子池，或曰西池。《魏文帝集》曰：为太子时，北园及东阁讲堂，并赋诗。命王粲、刘桢、阮瑀、应玚等同作。<br/><br/>　　【崇贤 求福】《陆士衡诗》曰：在晋蒙嘉运，矫迹入崇贤；假翼鸣凤条，濯足升龙泉。张敞《东宫旧事》曰：中庶子四人，扃帷侍中，若皇太子入宫，与中书舍人各一人，更日直求福坊。<br/><br/>　　【银榜 铜扉】银榜见上青宫注。《汉书》曰：孝成皇帝，元帝太子也。初居桂宫，上尝急召，太子出龙楼门。张晏注曰：门楼上有铜龙。许慎《说文》曰：扉户也。已上太子居处。<br/><br/>　　【赤旄 黄麾】张敞《晋东宫旧事》曰：皇太子初拜，有旄幢一。又曰：皇太子卤簿有黄麾。<br/><br/>　　【鸾旌 象辂】徐广《东宫颂》曰：礼乐承轩，典册授庭；命服惟九，龙旗鸾旌。沈约《宋书》曰：太始三年制，太子安车乘象辂。<br/><br/>　　【花枕 画轓】张敞《晋东宫旧事》曰：皇太子有大漆枕，银花镮纽自副。《续汉书》曰：皇太子安车，朱轮青盖，画轓辀文，五彩。<br/><br/>　　【铜羊 金马】张敞《晋东宫旧事》曰：皇太子有铜水羊一枚，管自副。《吴志》曰：孙登，字子高，权长子。魏黄帝初二年，立为太子。尝失盛水金马盂，觉得主左右所为，不忍致罚。<br/><br/>　　【建九旗 舞六佾】张敞《晋东宫旧事》曰：皇太子初拜，有石山安车一，建九旗，青色四马。又曰：皇太子大小会，庭设三厢乐，舞六佾。<br/><br/>　　【丹霞刀 彩虹剑】魏文帝《典论》曰：惟建安二十四年二月丙午，魏太子丕造刀三。其二曰含章，彩似丹霞。又曰：造百辟宝剑三，其二曰流彩虹。已上太子章服。<br/><br/>　　【夏启 周诵】《史记》曰：夏禹东巡狩，至于会稽而崩。以天下授益，益让帝禹之子启。启贤，天下属意焉。诸侯皆去益而归启，曰：“吾君帝禹之子。”又曰：周武王崩，太子诵代立，是为成王。<br/><br/>　　【周发 汉庄】《尚书·中候》曰：文王废伯邑考，立发为太子。王曰：“脩我度，遵德纪，后恒称太子。”范晔《后汉书》曰：孝明皇帝讳庄，光武第四子。生而丰下，十岁能通《春秋》，十九年立为皇太子。师事博士桓荣，学《尚书》。<br/><br/>　　【魏丕 晋绍】《魏志》曰：文帝讳丕，武帝太子也。建安十六年为五宫中郎将，二十二年立为魏太子。丕贞固睿敏，能镇定大事。何法盛《晋中兴书》曰：明帝讳绍，字道畿，中宗践祚，尊号为皇太子。东宫敬礼贤士，胒近明德。已上太子位号。<br/><br/>　　【四术 三善】《礼记》曰：乐正崇四术，立四教，顺先王诗书礼乐以造士。王太子王子，群后之太子，卿大夫元士之适子，国之俊选，皆造焉。又曰：世子齿于学，故父在斯为子，君在斯为臣，居子与臣之节，所以尊君亲亲也。故学之为父子焉，学之为君臣焉，学之为长幼焉。行一物而三善皆得者，唯世子而已。<br/><br/>　　【玉裕 金声】陆士衡《侍皇太子宣猷堂诗》曰：茂德川沈，天姿玉裕。潘尼皇太子《释奠颂》曰：尊道让齿，降心下问；响以金声，光以玉润。<br/><br/>　　【五称 三至】《周书》曰：灵王太子，幼而聪明。晋平公使叔誉于周，见太子晋，与之言，五称而三穷。《礼记》曰：文王之为世子，朝于王季日三，鸡初鸣而至于寝门外，问内竖之御者曰：“今日安否何如？”内竖曰：“安。”文王乃喜。及日中又至，亦如之；及暮又至，亦如之。<br/><br/>　　【汉幄 周寝】范晔《后汉书》曰：时天下垦田，多不以实，诏下州郡检覆其事。帝见陈留吏牍上书云：“颍川、弘农可问，河南、南阳不可问。”帝诘吏，抵言于长寿街得之。时明帝为东海公，年十二，在幄后，言曰：“吏受郡敕，欲以垦田相妨耳。”帝曰：“何故言河南、南阳不可问？”对曰：“河南帝城多近臣，南阳帝乡多近亲，田宅逾制，不可为准。”诘问，如明帝对。周寝见三至注。<br/><br/>　　【寝门 驰道】寝门见三至注。《汉书》：孝成皇帝，元帝太子也。宣帝爱之。字曰太孙。初居桂宫，上尝急召。太子出龙楼门，不敢绝驰道，西至城门，得绝乃度。上以迟问其故，以状对。上大悦，乃著令太子得绝驰道。<br/><br/>　　【尝药 省膳】《礼记》曰：太子朝夕至于寝门外，问于内竖曰：“今日安否何如？”若内竖言疾，则太子亲齐玄冠而劝膳。宰之馔，必敬视之；疾之药，必亲尝之。《汉仪》曰：皇太子五日一至台，因坐东厢，省视膳食。<br/><br/>　　【齿胄 问竖】《礼记》曰：世子齿于学，国人观之曰：“将君我而与我齿让，何也？”曰：“有父在则礼然。”又曰：“王太子王子，群后之太子，卿大夫元士之适子，凡入学以齿。”问竖见三至注。<br/><br/>　　【春诵夏弦 抚军监国】《礼记》曰：凡学，世子学士以时春诵夏弦，太师诏之。《左传》曰：晋侯使太子申生伐东山皋落氏。里克谏曰：“太子奉冢祀社稷之粢盛，以朝夕视君膳者也，故曰冢子。君行则守，有守则从；从曰抚军，守曰监国，古之制也。”已上并是太子才德。<br/><br/>　　【问杜 礼荀】《晋中兴书》曰：杜夷，字行齐，为儒林祭酒。皇太子凡三至夷舍，执经问义。《魏志》曰：文帝在东京，太祖谓曰：“荀公达人之师表，汝当尽礼敬之。”攸曾病，太子问病，独拜于床下。<br/><br/>　　【郑书 刘易】《汉书》曰：初元中立皇太子，博士郑宽以《尚书》授太子。《续汉书》曰：刘昆少学施氏易。明帝为太子，以《易》入授。<br/><br/>　　【卞赋 温箴】卞兰《赞太子赋》曰：切见所作典论及诸赋颂，沉思泉涌，华藻云浮；听之忘味，奉读无倦。《晋中兴书》曰：温峤拜太子中庶子，数规谏讽议，又献侍臣箴，甚有补益。<br/><br/>　　【二疏 四皓】《汉书》曰：地节三年立皇太子，疏广为太傅，兄子受为少傅。父子并为师傅，朝廷以为荣。在位五岁，上疏乞骸骨，上许之。大夫故人祖道东都门外，道路观者曰：“贤哉二大夫。”《史记》曰：高祖欲易太子，留侯谏不听。及宴置酒，太子侍，东园公、甪里先生、绮里季、夏黄公从太子，年皆八十余，须眉皓白，上怪之。四人前对，各言姓名。上大惊曰：“烦公等卒调护太子。”<br/><br/>　　【四友 六傅】《吴志》曰：孙登，字子高，权称尊号，为皇太子。铨简秀士，以为宾友。诸葛恪为左辅，张休为右弼，顾谭为辅正，陈表为翼正都尉，是为四友。《晋公卿礼秩》曰：愍怀立东宫，乃置六傅，省尚书事。始置詹事丞。文书关由六傅公子闻，时号太子六友。<br/><br/>　　【师友 宾客】《汉书》曰：疏广，字仲翁，为太子太傅。太子外祖父平恩侯许伯，以太子幼，使其弟舜监护太子家。上问广，广曰：“太子国储副。副君师友，必于天下英俊，不宜独亲外家。”又曰：卫皇后生戾生太子据。及冠就居，上为立博望苑，使通宾客。《西京杂记》曰：文帝为太子立思贤苑，以招宾客。<br/><br/>　　【端士正人 司过亏膳】《大戴礼》曰：昔周成王幼，在襁褓之中，选天下孝悌、博闻、有道术者，以辅翼之，使与太子居处出入。故太子目见正事，耳闻正言，左右前后，皆正人也。又曰：太子既冠成人，免于保傅之严，则有司过之吏，亏膳之宰。太子有过，吏必书其过，而宰彻其膳。已上太子辅翼。<br/><br/>　　§赋<br/><br/>　　【魏卞兰《赞述太子赋》】明明太子，既睿且聪；博闻强记，圣思无双。猗猗左右，如虎如龙；八俊在侧，傍无謏凶。富不忘施，尊而益恭；研精书籍，留思异同。建计立议，廓然发蒙。天下延颈，歌颂德音；闻之于古，见之于今。深不可测，高不可寻；创法万载，垂此休风。<br/><br/>　　§诗<br/><br/>　　【梁刘孝威《奉和太子诗》】太子天下本，元良万邦贞。周朝推上嗣，汉代纪重明；前星涵瑞彩，洊雷扬远声。三善传乐正，百行纪司成；九流通已辨，七经咸所精。博闻强子政，高才凌长卿；礼尊逾屈己，德盛益卑情。仙气贻钟相，儒道推桓荣；延贤博望苑，视膳长安城。园绮随金辂，浮丘侍玉笙；智囊前敛笏，端士后垂缨。九仙良所重，四海更东倾；班输同策乘，甲馆齐蓬瀛。<br/><br/>　　【徐陵《同江詹事登宫城南楼诗》】元良居上德，率土被中孚；汉幄朝无怠，周门夕复趋。桓经既受业，贺拜且尊儒；壮志皆风雅，高文会斗枢。铿锵叶舞蹈，炤烂等琨瑜；沟水渐雄伯，漳川仰大巫。鲍鱼宁入俎，钓鳖匪充厨；叔誉恒词屈，防年岂滥诛。<br/><br/>　　【江总《宴乐脩堂应令诗》】肃城通甲观，承华启画堂；北宫降恩赏，西园度羽觞。殊私奉玉裕，终宴在金房；庭晖连树彩，檐影接云光。仙如伊水驾，乐似洞庭张；弹丝命琴瑟，吹竹动笙簧。庸疏滥应阮，衰朽恧连章。<br/><br/>　　【虞世南《追从銮舆夕顿戏下诗》】重轮依紫极，前耀奉丹霄；天经恋宸扆，帝命扈仙镳。乘星开鹤禁，带月下虹桥；银书含晓色，金辂辅晨飚。雾彻轩营近，尘暗斗城遥；莲花分秀萼，竹箭下惊潮。抚已渐能干，承恩集凤条；摇山盛风乐，抽简荐从谣。<br/><br/>　　【褚亮《奉和禁苑饯别应令诗》】大蕃初锡瑞，出牧迩皇京；暂以绿车重，言承朱传荣。舒桃临远骑，垂柳映军营；惠化宣千里，威风动百城。禁{&#11950;御}芳嘉节，神襟饯送情；金辂催别景，玉管切离声。野花开更落，山鸟哢还惊；微臣夙多幸，薄宦奉储明。钓台渐作赋，伊水滥闻笙；怀德良知久，酬恩识命轻。<br/><br/>　　【韩王元嘉《奉和周太子监守违恋诗》】乾象开层构，离明启少阳；卜征从献告，守器属元良。逖矣凌周诵，遥哉掩汉庄；好士倾南洛，多才盛北场。地分丹鷟岭，途间白云乡；储诚虔晓夕，宸爱积炎凉。珠璧连霄汉，万物仰重光。<br/><br/>　　【薛元超《和周太子监守违恋诗》】储禁铜扉启，宸行玉軷遥；空怀寿街吏，尚隔寝门朝。地首瞻龙戟，尘外想鸾镳；飞文映仙榜，沥思叶神飚。帝念纡苍陛，乾文焕紫霄；归塘横笔海，平圃振词条。欲应重轮曲，锵洋韵九韶。<br/><br/>　　§诏<br/><br/>　　【梁武帝《立昭明太子诏》】朕属当期运，系迹前王，所以长代流祚，垂之万叶，百辟咸以元良之寄，有国莫先，自昔哲后。降及近代，莫不立储树嫡，守器承祧。及旁挹群议，远惟七百，建兹蒙稚，仰副宗祊；承华肇开，崇贤克永，无疆之庆，非独在余。恩沾渥泽，被之遐迩。<br/><br/>　　【又《立晋安王为太子昭》】非至公无以王天下，非博爱无以临四海，所以尧禅舜让，惟德是与；文王舍伯邑考而立武王，格于上下，光于四表。今岱宗牢落，天步艰难，淳风犹郁，黎民未乂。自非克明克哲，允文允武，岂能荷神器之重，嗣龙图之尊？晋安王纲，德行内敏，威惠外宣，群后归美，率士宅心，可立纲为皇太子。庶百年胜残，方流余庆，必世后仁，永固洪业。<br/><br/>　　【后魏温子升《庄帝生皇太子赦诏》】有国三善，事属元良；本枝百世，义锺继体。朕应天纂命，握图受箓；景祚惟新，卜年以永。令月吉辰，皇子诞育；彩云映日，神光照殿。方开博望，将起龙楼；远近同欢，人神共悦。<br/><br/>　　§表<br/><br/>　　【宋谢庄庆《太子元服上至尊表》】伏惟皇太子殿下：明两承乾，元良作贰；抗法迁身，英华自远。乐以脩中，礼以治外；三善克茂，德成教尊。今日吉辰，昭加元服。对灵祗之望，俦上庠之欢，率天罄世，莫不载跃。<br/><br/>　　【又《太子元服上太后表》】离景承震，枢光陪极；毓问东华，飞英上序。乐正歌风，司成颂德；清明神镜，温文在躬。练日简辰，昭备元服。懋三王之教，属少海之重。<br/><br/>　　【梁沈约《为太子谢初表》】臣实蒙稚，温文以阙，不闲三善之训，未习四学之仪。虽问安内竖，因心自发，而视膳寝门，未任再至；乃降皇慈，夙膺盛典，贰体宸极，守器宗祧。顾循幼志，如临冰壑。<br/><br/>　　【梁简文帝《上昭明太子文集别传等表》】若夫正少阳之位，主承祧之则，口实为美，唯称启诵，自兹厥后，罕或闻焉。昭明太子，禀仁圣之资，纵生知之量，孝敬兼极，温恭在躬。明月西流，幼有文章之敏；羽龠东序，长备元良之德。非假二疏，宁劳四皓。虎贲恧其经学，智囊惭其调护，岂止博望延宾。寿春能赋，问疑枣据，书戒凭陵而已哉。玉折何追？星穨靡续，地尊虢嗣，外阳之术无徵。位比周储，缑山之驾不返；臣以不肖，妄作明两，出入铜龙，瞻仰故实，思所揄扬盛轨。宣记德音，谨撰昭明太子别传文集。请备之延阁，藏诸庙内；永彰茂实，式表洪微。<br/><br/>　　【周王褒《为百僚请立太子表》】臣闻：洊雷居震，春方应守器之礼；明两作离，少阳纂重晖之业。是以三善昭德，载祀之祚克昌。一有元良，国贞之图永固。至于轩辕得姓，高阳才子，上嗣伫贤，前星虚位。鲁国公赟，亲居元子，属当储贰，具僚仰则，列辟式瞻。臣等参议，请立为皇太子。事崇监抚，教资审谕，问安寝门，视膳天幄。<br/><br/>　　§箴<br/><br/>　　【周王褒《太子箴》】天生烝民，司牧斯树；咸熙庶绩，式昭王度。粤若钦明，丕承宝祚；重纽地维，再匡天步。惠人垂统，元良继体；丽正离晖；推微天启。令问令望，闻诗闻礼。从曰抚军，守曰监国；秋方通梦，春宫养德。桓荣献书，荀攸观则。元子为士，齿卿命秩；昔在周汉，亲贤保弼。朝服寝门，回车作室。正阳居位，乔枝父道；臣子所崇，忠孝为宝。勿谓居尊，祸福无门。勿恃亲贤，王道无偏；无为有虑，始为事先。损之又损，而全之亦全。无往不复，无平不陂。美疾甘言，鲜不为累；则哲惟艰，知人未易。居室为善，分阴无弃；亡保其存，危安其位，神听不惑，天妖斯忌。文昌著于前星，主鬯则于守器。庶僚司箴，敢告阍寺。<br/><br/>　　○太子妃第四<br/><br/>　　§叙事<br/><br/>　　《白虎通》云：妃者匹也。妃匹者何谓也？相与偶焉。古者天子后宫，嫡庶皆曰妃。(《史记》曰：黄帝有四妃，帝喾有四妃，虞舜有二妃。)周以天子之正嫡为王后；秦称皇帝因称皇后，以太子之正嫡称妃。汉因之。《汉书·外戚传》云：太子有妃，有良娣，有孺子，妻妾凡三等是也。魏晋以后，咸遵之焉。<br/><br/>　　§事对<br/><br/>　　【金玺 瑜珮】沈约《宋书》曰：皇太子妃，金玺龟钮，纁朱绶，佩瑜玉。又张敞《晋东宫旧事》曰：皇太子纳妃，织成衮，带白玉珮。<br/><br/>　　【龙枕 鸭灯】《晋东宫旧事》曰：皇太子纳妃，有漆龙头支髻枕一，银花镮钮自副。又曰：皇太子纳妃，有金涂连盘鸭灯一。<br/><br/>　　【文履 花{&#11950;鹿}】《晋东宫旧事》曰：太子纳妃，有绛地文履一量。又曰：皇太子纳妃，有漆花{&#11950;鹿}二具。<br/><br/>　　【龟钮 雀钿】龟钮事见上金玺注。《东宫故事》曰：太子纳妃，有同心雀钿一具。<br/><br/>　　【衮带 绮绶】衮带见瑜珮注。又曰：皇太子纳妃，有绛地织成绮绶。<br/><br/>　　【四望车 九钿函】《晋东宫旧事》曰：皇太子纳妃，四望车，羽葆前后部鼓吹各一部。又曰：步摇一具，九钿函盛之。<br/><br/>　　【册命 筮吉】《晋起居注》曰：元帝太兴元年，上临轩，使册命拜晋王妃庾为皇太子妃。沈约《宋书》曰：后废帝江皇后，讳简珪，济阳考城人，北中郎长史智深孙女。太始五年，太宗采访太子妃。而后父祖已亡，弟又弱小，门无强荫，以卜筮最吉，拜为皇太子妃。<br/><br/>　　【景殿 画堂】《汉书》曰：元帝为太子，司马良娣死后，太子悲恚发病。宣帝令皇后择后宫家人子可以娱侍太子者，王禁女政君预焉。时预择者五人。政君独衣绛缘诸子，太掖衣也。使侍送入太子宫，见于景殿。得御幸有身，立为太子妃。于甲观画堂生子，即成帝也。画堂，太子宫中之堂。<br/><br/>　　【称万岁 有五可】《汉书》曰：车骑将军许嘉女，选配太子。上令中常侍亲送太子家，还白太子欢悦状。元帝喜谓左右曰：“酌酒贺我。”左右皆称万岁。太子立为天子，即成帝也；立妃为皇后。王隐《晋书》曰：武帝娶杨后生惠帝，初为太子谋婚，久不决。上欲娶卫瓘女，杨后欲娶贾充女。充妻郭酷妒宿著，上曰：“卫公女有五可，贾公女有五不可；卫家女，种贤而多子，端正而长白；贾家女，种妒而少子，丑恶而短黑。”郭氏使输物杨后，遂成纳贾妃。后乱晋国。<br/><br/>　　【司徒公女 新安主生】王隐《晋书》曰：刘曜王弥寇洛，得将诸后妃去。愍怀太子王妃拔刀向贼曰：“我司徒公女，皇太子妃；死则死，终不为贼妇。”贼乃害之。又曰：安僖皇后王氏，字神受，太常王献之女，新安公主生即安帝姑也。孝武帝以后少孤，无兄弟，故为安帝纳为太子妃。孝武纳采聘太子妃王氏，百官朱服会于新安公主第，秘书监王操之为主人。<br/><br/>　　§诗<br/><br/>　　【胡元范《奉和太子纳妃诗》】帝子威仪绝，储妃礼庆优；叠鼓陪仙观，凝笳翼画辀。郁郁神香满，奕奕彩云浮；排空列锦罽，腾欢溢皇州。金闺未息火，玉树锺天爱；月路饰还装，星津动归佩。紫极流宸渥，清规伫慈诲；恩波洽九流，光辉轶千载。列席诏亲贤，式宴坐神仙；圣文飞圣笔，天乐奏钧天。曲池涵瑞景，文宇孕祥烟；小臣同百兽，率舞悦尧年。<br/><br/>　　【裴守真《奉和太子纳妃诗》】瑜珮升青殿，秾华降紫微；还如桃李发，更似凤凰飞。金屋贞离象，瑶台起婺徽；彩缨纷碧座，绩羽泛褕衣。云路移彤辇，天津转明镜；仙珠照乘归，宝月重轮映。望园嘉宴洽，主第欢娱盛；丝竹扬帝薰，簪裾奉宸庆。丛云蔼晓光，湛露晞朝阳；天文天景丽，睿藻睿词芳。玉庭散秋色，银宫生夕凉；大平超遂古，万寿乐无疆。<br/><br/>　　§诏<br/><br/>　　【唐太宗《册苏亶女为太子妃诏》】配德元良，必俟邦媛，作俪储贰，允归冠族。秘书丞苏亶长女，门袭轩冕，家传义方，柔顺表质，幽闲成性，训彰国史，誉流邦国，正位储闱，实惟朝典，可皇太子妃。所司备礼册命，主者施行。<br/><br/>　　§册<br/><br/>　　【唐太宗《册太子妃文》】惟尔秘书丞苏亶长女，族茂冠冕，庆成礼训，贞顺自然，言容有则，作合春宫。实协三善，曰嫔守器，式昌万叶，备兹令典，仰惟国章，是用命立为皇太子妃。往钦哉，其光膺命，可不慎欤。<br/><br/>　　【宋谢庄《太子妃哀册文》】楹凝桂奠，庭肃龙辒；风沉国路，云起郊门。皇帝伤总繸之掩彩，悼副袆之灭华，行光既晏，长河又斜，顾而言曰：璇瑶有毁，郁烈无湮，翦素裁简，授之史臣。其词曰：霍岫亏天，潜流凝汉；祥发桐珪，庆昭金算。毓景帝里，飞芳戚闬；秘仪施谷，升音集灌。月晷几望，娣袂惟良；释帏春宫，承篚少阳。五叶衍藻，四训抽光；葳蕤蕙纕，婉娈琼相。清徽就远，祲沴方抟；临华罢翠，当晔收兰。复殿生响，长廊结寒。节移虚馈，气变容衣。中庭草蔼，阶上萤飞；伤萦里第，痛溢朝闱。<br/><br/>●卷十 帝戚部<br/><br/>　<br/><br/>　　○王第五<br/><br/>　　§叙事<br/><br/>　　《易》称：先王建万国，亲诸侯。《史记》云：黄帝置左右大监，以监万国。《尧典》云：协和万邦。《左传》云：禹会诸侯于涂山，执玉帛者万国。万国之数，盖亲贤兼封。夏列九州，制五服，立爵五等，分地有三。公侯方百里，伯方七十里，子男五十里。不足五十里曰附庸。殷则爵列三等，周又列为五等，则公方五百里，侯伯子男各百里为差，不满百里为附庸，凡王之子弟，并参封之。秦称皇帝，除五等之制以郡县，子弟为匹夫。汉兴。立爵二等，大者王，小者侯，而王之号谓为诸侯王。(蔡邕《独断》曰：汉制，皇子封为王，其实诸侯也。周末诸侯或称王。而汉自以皇帝为称，故以王号加诸侯，总名诸侯王。)后汉建武初，朱佑议以为土无二王，臣爵皆不过公，于是悉封郡公。十七年又依旧称王。魏改封郡王，晋又封国，宋齐以后皆封郡，隋复封国公。(已上并见《齐职仪》及《五代史志》。)<br/><br/>　　§事对<br/><br/>　　【麟趾 犬牙】《毛诗》曰：麟之趾，振振公子，于嗟麟兮。注云：趾，足也；麟信而应礼，以足至者。振振，信厚也；吁嗟，叹辞也。《汉书》曰：高帝王子弟，犬牙相制，所谓磐石之固。<br/><br/>　　【磐石 维城】磐石见犬牙注。《毛诗》曰：怀德维宁，宗子维城。<br/><br/>　　【藩屏皇家 维翰帝室】《魏志·曹植传》曰：植初封册书曰：爰兹青社，封于东土；以藩屏皇家，为魏藩辅。《晋百官表注》云：封皇子及公族亲属为王，所以维翰帝室。《诗》云：大邦维翰。<br/><br/>　　【焘土苴茅 金玺驼钮】蔡邕《独断》云：天子太社，以五色土为坛。汉制，皇太子封为王者，受天子太社之土以所封之方色。东方受青土，他如其方色。藉以白茅，授之归国以立社，故谓之茅土。孔安国注《尚书》曰：王者封五色土为社，则各割方色土与之，使立社。焘以黄土，苴以白茅。茅取其洁，黄取王者覆被四方。《汉书·旧仪》云：诸侯王黄金玺，橐驼钮。已上总载封建。<br/><br/>　　【二南 两东】《毛诗序》曰：周南召南，正始之道，王化之本。潘岳《西征赋》曰：我徂安阳，言陟陕郭，美哉邈乎，兹土之旧也。固乃周召职之所分，二南风之所交；麟趾信于关雎兮，驺虞应乎鹊巢。《东观汉记》曰：东平献王苍，少有孝友之贤，宽仁弘雅。中元二年，光武帝崩，明帝诏曰：“东平王苍，宽博有谋，可以托六尺之孤；临大节而不可夺，其以苍为骠骑将军。”《魏志》曰：临淄侯善属文，徙封东阿王。<br/><br/>　　【鲁卫 梁楚】《左传》曰：管蔡郕霍，鲁卫毛聃，郜雍曹滕，毕原丰郇，文之昭也。《汉书》曰：汉兴之初，海内新定，同姓寡少。于是割裂疆土，立二等爵，尊王子弟，大启九国，奄有龟蒙，为梁楚也。<br/><br/>　　【晋桐叶 卫梓材】《史记》曰：唐叔虞者，成王弟。成王与叔虞戏，削桐叶为珪，以封叔虞。史佚因言请择日立叔虞。成王曰：“与之戏耳。”史佚曰：“天子无戏言。”于是遂封叔虞于唐，后为晋。故《毛诗》曰：此晋也而谓之唐。又曰：卫康叔名封，周武王同母弟也，封为卫君，居河淇间。周公惧康叔年少，乃申告康叔，作《梓材篇》，言为政之道如梓人理材焉。已上载所封国。<br/><br/>　　【共室 同辇】范晔《后汉书》曰：《清河王庆传》云：帝初敕皇后，令衣服与太子齐等。太子时亲爱，入则共室，出则同舆。《汉书》曰：淮南厉王长，高帝少子。孝文帝初即位，自以最亲，骄蹇数不奉法，上宽赦之。三年入朝，甚纵横，从上入苑猎，与上同辇。<br/><br/>　　【入宿北宫 因留国邸】《东观汉记》曰：《清河王庆传》云：永元四年，移幸北宫章德殿，讲白虎观，庆得入省宿止。《汉书·宣元六王传》曰：成帝无嗣，体常不平。定陶共王来朝，上谓共王曰：“我未有子，人命不讳。一朝有他，且不复相见，尔长留侍我矣。”因留国邸，朝夕侍上，甚见亲重。<br/><br/>　　【礼如家人 爵比皇子】《汉书》曰：齐悼惠王。孝惠二年入朝，帝与齐王宴钦太后前。孝惠以齐王为兄，置上坐如家人礼。又，楚元王交，高帝弟。自文帝即位，交学诗、内事，文帝尊宠元王子，爵比皇子。<br/><br/>　　【御云母辇 设钟虡悬】傅畅《晋公卿礼秩》曰：安平王孚假黄钺，前后羽葆，建九旒，驾驷马，御云母辇。《东观汉记》曰：东海王疆，兼食五郡二十九县，租入倍诸王，赏赐恩宠，绝于伦比。置虎贲髦头宫殿钟虡之悬。已上并王之亲宠。<br/><br/>　　【好书 乐善】《汉书》曰：淮南王安为人好书，善鼓琴，不喜弋猎。又云：河间献王德，脩学好古，从人得善书，必好写与之，留其本，兼加赐金以招之。《东观汉记》曰：东平献王苍，少有孝友之贤，宽仁弘雅，美须鬓。明帝尝从容问王：“在家为人？何好最乐？”苍曰：“为善最乐。”<br/><br/>　　【楚诗 沛易】《汉书》曰：楚元王交，字孝游，高祖同父少弟也。好书，多材艺。元王好读诗，诸子皆读诗，号曰元王诗。《续汉书》曰：沛献王辅，性务严矜，有威，好经书，善说《京氏易》。<br/><br/>　　【蚁封 象船】《东观汉记》曰：沛献王辅善《京氏易》。永平五年，少雨，上御灵台自卦，以《周易》林占之。其繇曰：蚁封穴户，大雨将至。上问辅，辅曰：蹇艮下坎上，为水；山出云雨，蚁穴居，其知雨将至。《魏志》曰：邓哀王苍舒，少聪察岐嶷。孙权曾致巨象，太祖欲知其斤两，苍舒曰：“置象大船之中，而刻其所至，秤物以载之，则其重可知矣。”<br/><br/>　　【食时 七步】《汉书》曰：淮南王安始入朝，为《离骚》传。朝受诏，食时上。刘义庆《世说》曰：魏文帝令东阿王七步成诗，不成将行大法。遂作诗曰：“煮豆燃豆萁，豆在釜中泣；本是同根生，相煎何太急。”文帝大有惭色。<br/><br/>　　【对三雍 论五经】《汉书》曰：河间献王，景帝子，修学好古。武帝时献王来朝，献雅乐，对三雍之宫。应劭注曰：辟雍，明堂、灵台也。《东观汉记》曰：沛献王辅，性好经书。论《集经传图赞》，作《五经通论》，奉蕃以至没，遵履法度，未尝犯禁，称为贤王。<br/><br/>　　【北海善书 东平工颂】范晔《后汉书》曰：北海敬王睦，善大书，当时以为楷则。寝疾，帝于马上令作草书尺牍十首。又曰：东平王苍，尝上《光武中兴颂》，帝甚美之。<br/><br/>　　【钱缣助国 租秩赈人】《东观汉记》曰：东海王疆孙倾王肃，性谦俭。永初中，以西羌未平，上钱二千万。元初中，上缣万疋以助国。王隐《晋书》曰：齐王攸，国中文武，下至士卒，法令不食廪赐者，皆以秩赋与疾病死亡者。时有水旱，出租税加十二赋，以赈国人。须丰年乃收入本直。已上王之才能。<br/><br/>　　【曲观 平台】曹植《娱宾赋》曰：感夏日之炎景兮，游曲观之清凉。《汉书》曰：梁孝王广雎阳城七十里，大修宫室。为复道，自宫连属于平台四十余里。<br/><br/>　　【兰坂 桂山】曹植诗曰：明月澄清景，列宿正参差；秋兰被长坂，朱华冒渌池。王逸刘安《招隐士诗序》曰：《招隐士者》，淮南王之所作也。昔淮南王博雅好古，招怀天下俊伟之士。八公之徙，感慕其德而归其仁，各竭才智，著作篇章，分造词赋，以类相从。故或称小山，或称大山，其义犹诗有《小雅》《大雅》。词曰：桂树丛生兮山之幽，偃蹇连拳兮枝相樛。<br/><br/>　　【猿岩 雁沼】《西京杂记》曰：梁孝王好宫室苑囿之乐，作曜华之宫，营兔园，园中有百室山，山上有落猿岩、雁池，池间有鹤洲、凫渚。《广雅》云：沼，池也。<br/><br/>　　【檀栾竹 连拳桂】枚乘《兔园赋》曰：脩竹檀栾夹地。兔园，梁孝王园也。连拳桂见桂山注。<br/><br/>　　【玳瑁筵 琉璃碗】刘桢《瓜赋序》曰：在曹植座，厨人进瓜。植命为赋，促立成。其辞曰：布象牙之席，薰玳瑁之筵；凭彤玉之几，酌缥碧之樽。鲍昭淮南王宫使曲曰：淮南王，好长生。服食炼气读仙经，琉璃药碗牙作盘，金鼎玉匕合神丹。<br/><br/>　　【宴平乐 望高唐】曹植诗曰：斗鸡东郊道，走马长楸间；观者咸称善，众工归我妍。归来宴平乐，美酒斗大千。宋玉《高唐赋》曰：昔者楚襄王游于云梦之台，望高唐之观。已上王之居处。<br/><br/>　　【忘忧观 思仙台】《西京杂记》曰：梁孝王游于忘忧观，集诸游士，各使为赋。葛洪《神仙传》曰：淮南王刘安好神仙黄白之事，于是八公乃往迎之，登思仙台。<br/><br/>　　【置馆 筑宫】《西京杂记》曰：河间王德，筑日华宫，置客馆二十余区以待学士。《史记》曰：燕昭王即位，卑身厚礼以招贤者。谓郭隗曰：“诚得贤士，与共报先主之耻，孤之愿也。”隗曰：“王必欲求士，请以隗为始。况贤于隗者，岂远千里哉。”于是昭王为隗版筑宫而师事之，士争趋燕。<br/><br/>　　【康衢 碣石】《史记》曰：邹奭，齐诸邹，亦颇采邹衍之术以纪文。于是齐王嘉之，自淳于髡以下，皆命曰列大夫，为开第康庄之衢。天下言齐能致天下贤士也。又曰：邹衍如燕，燕王筑碣石宫，身亲往师之。<br/><br/>　　【赐田 置醴】宋玉《小言赋》曰：楚襄王既登阳云之台，命诸大夫景差、唐勒、宋玉等并造《大言赋》。卒而宋玉受赏，又作《小言赋》。王曰：“善！”赐云梦之田。《汉书》曰：初，元王敬礼申公、白公、穆生等。穆生不嗜酒，元王每置酒，常为穆生设醴。及王戊即位，亦设醴。后忘设焉，穆生退曰：“可以逝矣。”<br/><br/>　　【娱宾 敬客】娱宾见曲观注。又曹植诗云：公子敬爱客，终宴不知疲；清夜游西园，飞盖相追随。<br/><br/>　　【唐宋 应刘】宋玉《大言赋》曰：楚襄王与唐勒、景差、宋玉游于阳云之台，王曰：“能为《大言》者上坐。”《魏志》曰：应玚、刘桢等，俱为五官中郎将文学，咸善属诗赋。后玚桢等卒，文帝与吴质书曰：“昔年疾疫，亲故乡罹其灾，徐陈应刘，一时俱逝。”<br/><br/>　　【游梁 趋燕】《汉书》曰：司马相如，会景帝不悦文士。齐人邹阳，淮阴枚乘，吴人严忌夫子之徒，相如见而悦之，因病免。客游梁，得与诸侯游士居。数岁，乃著《子虚赋》。《史记》曰：燕昭王即位，卑身厚礼以招贤士，而师事郭隗。于是乐毅自魏往，邹衍自齐往，剧辛自赵往，是以士争趋燕。<br/><br/>　　【先拥彗 不及履】《史记》曰：邹衍如燕，昭王拥彗先驱，请列弟子之坐而受业碣石宫，身亲往师之。葛洪《神仙传》曰：淮南王刘安好儒学，兼该占候方术，作内书，言神仙黄白之事，名为鸿宝。于是八公乃往。八公初诣门，鬓眉皓素。门吏先密以闻安，门吏自以意难问之。言毕，八公皆化成十五童子，云髻色如桃花。于是门吏惊竦，以白王。王闻之不及履，即出迎之，以登思仙之台。<br/><br/>　　【曳长裾 飞广袖】邹阳《上吴王书》曰：臣闻蛟龙骧首奋翼，则浮云出流，雾雨咸集，圣人砥节脩德，则游谈之士，归义思名。今臣尽智毕议，易精极虑，则无国而不可干；饰固陋之心，则何王之门不可曳长裾乎？《西京杂记》曰：梁孝王游忘忧观，集诸游士，各使为赋。邹阳为酒赋曰：哲王临国，绰矣多暇。召皤皤之臣，聚肃肃之宾。锦绮为席，犀璩为镇。曳长裾，飞广袖，奋长缨，英伟之士，莞尔而即之。已上王之好士。<br/><br/>　　§赋<br/><br/>　　【魏夏侯《玄皇胤赋》】览二仪之上体，本人伦之大纪；道莫崇于后辟，统莫大于承祀。伊皇衢之光赫，享乾坤之元祉；在大和之五载，肇皇胤之盛始。时惟孟秋，和气淑清；良辰既启，皇子诞生。尔乃发恺悌之明诏，振湛恩之丰沛；末惠洽乎黎民，崇施畅于无外。爵群兆以布德，赦殊死以示仁；黔首咏而齐乐，愿皇祚之日新。<br/><br/>　　§诗<br/><br/>　　【宋刘孝义《行过康王故第苑诗》】入梁逢故苑，度薛见余宫；尚识招贤阁，犹怀爱士风。光灵一超远，衡馆亦蒙笼；洞门余旧邑，甘棠留故丛。送禽悲不去，过客慕难穷；池竹徒如在，林堂暧已空。远桥隔树出，迥涧隐崖通；芳流小山桂，尘起大王风。具物咸如此，是地感余衷。<br/><br/>　　【隋薛昉《巢王座韵得余诗》】平台爱宾友，逢掖齿簪裾；藉卉怀春暮，开襟近夏初。嫩枝犹露鸟，细藻欲藏鱼；舞袖临飞阁，歌声出绮疏。莫虑归衢晚，驰轮待兴余。<br/><br/>　　【隋于仲文《答谯王诗》】梧台开广宴，竹苑列英贤；景差方入楚，乐毅始游燕。折角挥谈柄，重席吐言泉；武骑初禽翰，文学正题鞭。玉徽调绿绮，璧散沉青田；晚霞澹远岫，落景藻长川；末陪东阁赏，独咏西园篇。<br/><br/>　　【褚亮和《望月应魏王教诗》】层轩登皎月，流照满中天；色共梁珠远，光随赵璧圆。落影临秋扇，虚轮入夜筵；所欣东馆里，预奉西园篇。<br/><br/>　　【李敬玄《奉和别鲁王诗》】绿车旋楚服，丹跸伫秦川；珠皋转归骑，金岸引行旃。一朝限原隰，千里间风烟；莺喧上林谷，凫响御沟前。断云移鲁盖，离歌动舜弦；别念凝神扆，崇恩洽玳筵。顾惟渐叩寂，徒自仰钧天。<br/><br/>　　【又《奉和别越王诗》】飞盖回兰坂，宸襟伫柏梁；别馆分泾渭，归路指衡漳。关山通曙色，林{&#11950;御}遍春光；帝念纡千里，词波照五潢。<br/><br/>　　【杨思玄《奉和别鲁王诗》】元王诗传博，文后宠灵优；鹤盖动宸眷，龙章送远游。函关疏别道，灞岸引行舟；北林分苑树，东流溢御沟。鸟声含羽碎，骑影曳花浮；圣泽九垓普，天文七耀周。方徒献雅乐，簪带奉鸣球。<br/><br/>　　【张大安《奉和别越王诗》】盛藩资右戚，连萼重皇情；离襟怆睢苑，分途指邺城。丽日开芳甸，佳气积神京；何时骖驾入，还见谒承明。<br/><br/>　　【刘祎之《奉和别越王诗》】周屏辞金殿，梁骖整玉珂；管声依折柳，琴韵动流波。鹤盖分阴促，龙轩别念多；延襟小山路，还起大风歌。<br/><br/>　　§颂<br/><br/>　　【魏陈王曹植《皇子生颂》】于皇我后。懿章前志；克篡三皇，王灵昭事。祗肃郊庙，明德敬忌；潜和积德，钟天之厘。嘉月令辰，笃生圣嗣；庆由一人，万国作喜。喁喁万国，岌岌群生；禀命我后，绥之则荣。长为臣妾，终天之经；仁圣奕代，永戴明明。同年上帝，休祥淑祯；藩臣作颂，光流德声。<br/><br/>　　§册<br/><br/>　　【唐太宗《册梁州都督汉王元昌》】夫易陈利建，道贯三才，传称夹辅，业昌百代。是以周之鲁卫，式固维城，汉之梁赵，克崇磐石。惟尔幼闻教义，器识聪敏，早开土宇，礼数优崇。逷矣南郑，襟带西蜀，按部之重，茂亲是用。锡以茅土，赋兹典册，爰誓山河，永作蕃屏。朕闻曰：事君尽礼，资于孝敬，为政以德，始于仁厚。故士无贵贱，由之者扬名；时无古今，背之者淤行。尔往钦哉，去奢从俭；远佞尊贤，克勤匪懈。垂宪乃后，可不慎欤。<br/><br/>　　【又《册荆州都督荆王元景》】夫建官之道，实资明德；列爵之义，必俟茂亲。故晋郑佐周，功宣于夤亮；间平辅汉，业崇于藩屏。惟尔业尚忠肃，器怀恭懿。幼禀庭训，早膺朝宠。仁恕闻于封畿，廉平著于方策。荆衡作镇，江汉为纪；包括巴汉之域，跨蹑吴越之郊。褰帷永谐，分珪佥属，是用备兹令典，锡以休命。奄有楚甸，代为唐辅，可不慎欤。<br/><br/>　　§奏<br/><br/>　　【陈尚书八座《奏封鄱阳王伯山》】臣闻：本枝惟茂，宗周之业以弘；磐石既建，皇汉之图斯远。故能协宣五运，规范百王，式固灵根，克昌丕绪。第三皇子伯山，发睿德于龆年，表奇姿于此日，光昭丹掖，辉映青闱，而玉圭未执，金锡靡驾，岂所以敦序维翰，建树蕃戚。臣等参议，宜封鄱阳王。<br/><br/>　　§表<br/><br/>　　【梁沈约《为南郡王让中军表》】臣闻：建侯茂则，非贤罔树；分器鸿典，惟懿实先。而臣挹道未弘，践义多缺；徒升国彝，空袭宸宠。光珪华组，晻蔼于关垂；令采徽猷，寂寥于甸表。晨伸委带，夕轸临颜；皇衢肇启，鼎运始资。鲁卫兼启，义邈周年；齐楚并建，礼高汉日。臣以末第，联辉上序；祐履荆阿，怀玺萝曲。拊志惟熏，佩握如捣。<br/><br/>　　【梁刘孝绰《为鄱阳嗣王初让雍州表》】臣闻大邦维屏，既惭宗子之诗；思乐頖宫，有缺僖公之颂。特以周兴九伯，锡壤参虚。汉启二河，分珪旧楚；身私家庆，总集微躬。雍部襟带，跨制数州；西拒峣关，北跨邓塞。虽复呼韩来朝，槁街纳质；二虏寻戈，四郊无警。犹当王戎雅训，羊祐尚义。臣退求诸己，无或宴安；进思尽忠，几乎私竭。<br/><br/>　　§章<br/><br/>　　【梁沈约《为晋安王谢南兖州章》】臣以莱孱，幼无秀业，依天宅照，藉海凭澜，王爵早加。藩麾夙树，进不能闲诗西楚；好礼北河，退无以振采六条。宣风万里，怀惭起惧，载溢心颜；而皇明辉烛，照被弥远。遂乃徙旆淮区，迁金济服，朱骖出邸，青组临方。瞻惟徵宠，俯仰忘厝。<br/><br/>　　【又《为安陆王谢荆州章》】臣托景宸区，早延休宠。身班帝穆，爵首蕃〈土圭〉；好礼惭河，敦诗愧楚；悬旆出关，徒违绛阙；拟金入济，识谢戎麾。而照临弥广，复叨匪服；纪南形胜，任总上游。西纬岷邛，北继崤陕；六辔在手，犹或称难。群牧禀威，兹道孰易。是以摅清陆白，布款幄垂，霄途严远，事隔披照，腆冒斯颜，膺此谬荷。祗奉兢惧，罔知攸托。<br/><br/>　　○公主第六<br/><br/>　　§叙事<br/><br/>　　昔尧女有娥皇、女英，舜妹有〈果支〉手，舜女有宵明烛光，汤有帝乙归妹。(即成汤妹。)周武五之女嫁于陈，故公主未有封邑之号。至周中叶，天子嫁女于诸侯。天子至尊，不自主婚，必使诸侯同姓者主之，始谓之公主。秦代因之，亦曰公主。《史记》云：李斯男皆尚秦公主，是也。汉制，帝女为公主，帝姊妹为长公主，帝姑为大长公主。后汉制，皇女皆封县公主，仪服同蕃王。其尊崇者加号长公主，诸王女皆封乡亭公主，仪服同乡亭侯。(范晔《后汉书》曰：章帝封东平宪王苍、琅邪孝王京女为县公主，其后安帝妹亦封长公主。同于皇女封县公主者，所生之子，袭母封为列侯。后皆传国，乡亭之封则不传。)自晋之后，帝女依西汉曰公主，帝之姑姊并曰长公主。自汉已来，皆别置第舍府属，至隋省府属。(并见《齐职仪》及《晋代百官志》。)唐神龙初，又置府属，景龙末复省。<br/><br/>　　§事对<br/><br/>　　【归妹 降嫔】应劭《风俗通》曰：《易》称：帝乙归妹，以祉元吉。妇人谓嫁娶之礼曰归，归其妹于诸侯。亨，终吉也。《尚书》曰：厘降二女于妫汭，嫔于虞。注云：降，下也；嫔，妇也。沈约《宋书》曰：江斅尚孝武帝女，表让婚曰：伏承诏旨，当以临海公主降嫔；荣出望表，恩加典外。<br/><br/>　　【节义 肃雍】范晔《后汉书》曰：邓晨初娶光武姊元。及汉兵起，晨将会宾客棘阳。汉兵败，姊亡。光武即位，封晨房子侯。帝感悼姊殁于乱，追封谥元为新野节义长公主，立庙于县西。《诗》云：曷不肃雍，王姬之车。谓平王之女嫁齐侯也。<br/><br/>　　【金根 铜缕】魏收《后魏书》曰：金根车，公主封君皆得乘之，但右騑而已。《续汉书》曰：印玺绶，王公玉匣银缕，夫人、贵人、长公主铜镂。<br/><br/>　　【赐金 献珠】《汉书》曰：孝武卫皇后，字子夫，为平阳公主讴者。武帝即位数年，无子，过平阳公主。既饮，讴者进，帝独悦子夫。帝起更衣，子夫侍尚衣，轩中得幸。还坐悦甚，赐平阳公主金千斤。《列仙传》曰：朱仲，会稽巿贩珠人。高后募三寸珠，乃诣阙上之：“珠好过度，赐五百金。”鲁元公主私以七百金从仲求珠，献四寸之珠。<br/><br/>　　【常山 沁水】魏收《后魏书》曰：陆昕之风望端雅，尚献帝女常山公主，拜驸马都尉。公主奉姑有孝称，神龟初，与穆氏琅邪长公主并为女侍中。范晔《后汉书》曰：窦宪，字伯度。女弟立为皇后，宪恃宫掖声势，遂以县直请夺沁水公主园。<br/><br/>　　【金乡 兰陵】《魏末传》曰：何晏妇金乡公主，即晏同母妹。公主贤明，谓其母沛王太妃曰：“晏为恶日甚，将不保身。”母笑曰：“汝得无妒晏耶。”魏收《后魏书》曰：刘晖，字重昌，正始初尚兰陵长公主，孝明第爵。<br/><br/>　　【清河 临海】鱼豢《魏略》曰：东将初之植到关，自念有过，且当谢帝，乃留其从官著关。东将初，使人微行，宜见清河公主，欲因主以谢。而关吏以闻，帝使人逆之，不用。太后以为自杀，对帝泣。《晋中兴书》曰：临海公主，惠帝女，羊后所生。初封清河公主，未出适，值永嘉乱。<br/><br/>　　【鄂邑 襄城】《汉书》曰：昭帝始立，年八年。帝长姊鄂邑盖长公主，居禁中共养帝。盖公主私通客河间丁外人。上与大将军闻之，不绝，有诏外人侍长公主。《晋中兴书》曰：王敦，字处仲，尚武帝女襄城公主。天下大乱，敦将还台，悉以公主嫁时侍婢百余人配给将士，金宝一时弃捐。<br/><br/>　　【同姓主 列侯尚】同姓主见叙事。应劭《风俗通》曰：列侯尚公主，国人尚翁主；以妻制夫，阳屈于阴尔。<br/><br/>　　【妻单于 娉昆莫】《汉书》曰：单于兵强，数苦北边。上问娄敬，曰：“陛下诚能以嫡公主妻单于，厚奉遗之，彼知汉女送厚，蛮夷必慕以为阏氏，生子必为太子。岂曾闻外孙敢于大父抗礼哉？”又曰：乌孙以马千疋娉汉女。元封中，遣江都王建女细君为公主，以妻焉。赠送甚厚，乌孙昆莫以为右夫人。<br/><br/>　　【出紫微 加绿绶】左贵嫔《上万年公主诔》曰：笃生公主，诞应休期；秀出紫微，日辉月朗。臧荣绪《晋书》曰：帝之姑姊妹皆为长公主，加绿绶。<br/><br/>　　【为子求郎 为子赎罪】《后汉书》曰：馆陶公主为子求郎，明帝不许，而赐钱千万。谓群臣曰：“郎官上应列宿，出宰百里，非其人民受其殃。”是以难之。《汉书》曰：林虑公主子昭平君尚武帝女夷安公主，林虑困病，以金千斤钱千万，为昭平君赎死罪，帝许之。林虑公主卒，昭平日骄，醉杀主傅母，系狱。廷尉上请左右为前入赎，陛下许之。帝曰：“吾姊老有是一子，死以嘱我。”于是为之垂涕。良久曰：“法令先帝所造，因姊故而诬先帝之法，吾何面目入高庙乎？”遂可其奏。<br/><br/>　　【董宣扣马 高穆破车】范晔《后汉书》曰：董宣为洛阳令，时湖阳公主苍头白日杀人，因匿主家，吏不能得。及主出行，而以奴骖乘，宣于夏门亭候之。乃驻车扣马，以刀画地，大言数主之失，叱奴下车，因格杀之。魏收《后魏书》曰：高道穆为御史尉，庄帝姊寿阳公主行犯清路，执赤棒卒呵之不止，穆令棒破其车。公主深以为恨，泣以诉帝。帝谓主曰：“高中尉清贞之人，彼所行者公事，岂可以私责之！”<br/><br/>　　【下天孙之津 降帝子之渚】《史记·天官书》曰：婺女、织女，天女孙也。《楚辞》云：帝子降兮北渚，目眇眇兮愁予。王逸注云：帝子，尧子也。<br/><br/>　　§诗<br/><br/>　　【李峤《长宁公主东庄侍宴诗》】别业临青甸，鸣鸾降紫霄；长筵鸳鹭集，仙管凤凰调。树接南山近，烟含北渚遥；承恩感已醉，恋赏未还镳。<br/><br/>　　【崔湜《长宁公主东庄侍宴诗》】沁园东郭外，宸驾一游盘；水树宜时涉，山楼尚晚看。席临天女贵，林接近臣欢；圣藻悬辰象，微臣切仰观。<br/><br/>　　【李适《长宁公主东庄侍宴诗》】凤楼纡睿幸，龙舸畅宸襟；歌舞平阳第，园亭沁水林。山花添圣酒，涧竹绕薰琴；愿奉瑶池驾，千春侍德音。<br/><br/>　　【李乂《长宁公主东庄侍宴诗》】紫禁乘雷动，青门访水嬉；上台鳣堂庆，仙女凤楼期。合宴簪绅满，承恩雨露滋；北辰还捧日，东馆幸逢时。<br/><br/>　　【又《奉和幸长宁公主庄诗》】平阳馆外有仙家，沁水园中好物华；地出东郊回日驭，城临南斗度云车。风泉韵绕幽林竹，雨霰光摇杂树花；已庆时来千亿寿，还言日暮九重赊。<br/><br/>　　【徐彦伯《奉和送金城公主诗》】凤屋怜箫曲，鸾闺念掌珍；羌庭遥筑馆，庙策重和亲。星转天河夕，花移海树春；圣情凄送远，留跸望行尘。<br/><br/>　　【阎朝隐《奉和送金城公主诗》】甥舅重亲地，君臣厚义乡；还将贵公主，嫁与褥毡王。卤簿山川暗，琵琶道路长；回瞻父母国，日出在东方。<br/><br/>　　§诔<br/><br/>　　【魏陈王曹植《平原懿公主诔》】于维懿主，瑛瑶其质；协策应期，含英秀出。岐嶷之姿，实朗实一；在生十旬，察人识物。仪同圣表，声协音律；骧眉识往，俛瞳知来。求颜必笑，和音即该。阿保接手，侍御充傍；常在襁褓，不停第床。专爱一宫，取玩圣皇；何图奄忽，罹天之殃。魂神迁移，精爽翱翔。号之不应，听之莫聆；帝用吁嗟，呜咽失声。呜呼哀哉！怜尔早殁，不逮光阴；改封大郡，惟帝旧疆。建土开家，邑移蕃王；琨珮惟鲜，朱绂斯煌。国号既崇，哀尔孤独。配尔名才，华宗贵族；爵以列侯，银艾优渥。成礼于宫，灵轜交毂；生虽异宝，殁乃同岳。爰构玄宫，玉石交连；朱房皓璧，�高曜电鲜。长埏缮修，神闺启扉；二柩并降，双魂孰依。人谁不没？怜尔尚微。<br/><br/>　　【晋潘岳《南阳长公主诔》】于穆献主，弈代熙盛；重作大司，黎牧火正。国之仁姑，家之慈母，天道辅仁，宜享遐寿。如何短命，皆不华首。<br/><br/>　　○驸马第七<br/><br/>　　§叙事<br/><br/>　　汉制，天子以列侯尚公主，诸侯以国人承翁主。(崔浩义云：尚，承，皆卑下之名也。公主别立第舍，太子之女，则令列侯就第奉事之，故尚公主。诸王女，则当国人来承事之，皆不得谒见舅姑，通问而已。天子尊，令诸公代主婚，故曰公主。诸王卑则自主之，故曰翁主。后汉皇女为县公主，诸王女为乡亭公主；晋已后，王女为县主。)魏晋之后，尚公主皆拜驸马都尉。初，驸马都尉，汉武置也，掌御马。(《说文》云：驸马，字从马付声。一曰驸，近也，疾也。应劭曰：自上安下曰尉，都谓总领。)历两汉，多宗室及外戚与诸公子孙任之。至魏，何晏，大将军何进孙，以主婿拜驸马都尉。其后杜预尚晋宣帝女高陆公主，拜驸马都尉；王济尚晋文帝女常山公主，拜驸马都尉。后代因魏晋以为恒，每尚公主则拜驸马都尉。(出《汉书》及《齐职仪》。又《晋书》：傅宣尚晋武帝女弘农公主，桓温尚元帝女南康公主，荀羡尚元帝浔阳公主，刘慎尚晋明帝女庐陵公主，皆拜驸马都尉。)<br/><br/>　　§事对<br/><br/>　　【名才 贵族】名才见下江斅表。曹植《平原公主诔》曰：配尔名才，华宗贵族；爵以列侯，银艾优渥。<br/><br/>　　【天姻 国婚】天姻见下江斅表。荀羡，字令则。年十五，拟国婚之选，羡不欲连姻帝室，乃远遁长沙。监司追寻，不获已遂尚浔阳公主。出《荀氏家传》。<br/><br/>　　【同舆 连日】魏收《后魏书》曰：冯诞，字子正，与高祖同岁。幼侍书学，特蒙亲待，尚高祖妹乐安公主，拜驸马都尉。高祖宠诞，同舆而载，同按而食，同席而坐卧，谢万驸马都尉。刘真长诔曰：弱冠振缨，结婚帝室；绸缪姻娅，连光云日。<br/><br/>　　【降鹤 赐骏】刘向《列仙传》曰：箫史善吹箫，能招白鹤，教弄玉凤鸣。居数十年，吹箫作凤声，凤皇来止其屋，为作凤台。夫妇止其上，一日皆随凤飞去。案，弄玉，秦穆公女也。《后魏书》曰：宿石，元明帝时，拜中垒将军。尝从猎，帝亲欲射虎。石扣马谏，引帝上高原，上后，虎腾跃杀人，诏石为忠臣切谏，免虎之害。赐马一疋。尚上谷公主，拜驸马都尉。<br/><br/>　　【付粉 吹箫】鱼豢《魏略》曰：何晏，字平叔。美姿仪，面绝白，魏帝疑其付粉。后至夏月，唤来而与热汤饼，大汗出，遂以朱衣自拭，色转皎然，帝始信之。吹箫见上降鹤注中。<br/><br/>　　【二主同家 三尚异穴】范晔《后汉书》曰：窦融长子穆，尚内黄公主，又子固，尚温阳公主。窦氏一公两侯二公主。《后魏书》曰：刘昶尚武邑公主。主薨，更尚建兴公主。又薨，更尚平阳长公主。及昶终，与三公主同茔异宫。<br/><br/>　　【杨乔闭口 宋弘不谐】谢承《后汉书》曰：杨乔为尚书，容仪伟丽，数上书言政事。桓帝爰其才貌，诏妻以公主。乔固让不听，遂闭口不食，七日而死。范晔《后汉书》曰：光武姊湖阳公主新寡，帝共论朝臣，微观其意。主曰：“宋公威容德器，群臣莫及。”帝曰：“方且图之。”后弘被引见，帝令主坐屏风后，因谓弘曰：“谚云：富易交，贵易妻，人情乎？”弘曰：“臣闻贫贱之交不可忘，糟糠之妻不下堂。”帝顾谓主曰：“事不谐矣。”<br/><br/>　　§制<br/><br/>　　【唐中宗《赐驸马封制》】门下，特进行右散骑常侍驸马都尉观国公杨慎矜。分荣戚里，藉宠公门。恭肃，著于立身，恪勤效于从政。凤凰楼上，宛符琴瑟之欢；乌鹊桥前，载叶松萝之契。宜覃茅土，式广山河。<br/><br/>　　§表<br/><br/>　　【宋虞通之《为江斅让尚公主表》】伏承诏旨，当以临海公主降嫔，荣出望表，恩加典外，顾审輶蔽，伏用忧惶。臣寒门悴族，人凡质陋，闾阎有对，本隔天姻。如臣素流，家贫业寡；年近将冠，皆已有室。荆钗布裙，足得成礼。自晋氏已来，配尚公主者，虽累经华胄，亟有才名。至如王敦慑气，桓温敛威，真长佯愚以固辞，子敬奔走以求免；王偃无仲都之质，而祼雪于北阶；何瑀阙龙工之姿，而见投于深井。谢庄迨自害于曚瞍，殷冲几不免于强鉏；制勒甚于仆隶，防闲过于婢妾；往来出入，人理之常，当待宾客，朋从之义。而令扫辙息驾，无窥门之期；废筵抽席，绝接对之理。非唯交友离异，仍乃兄弟疏阔。姆妳争媚，相劝以严；媚媪竞前，相谄以急。其间，又有应答、问讯、卜筮师母，乃至残余饮食，诘辨与谁；衣被故弊，必责头领。或进不获前，或入不听也；不入则嫌于入疏，求出则疑有别意。召必以三更为期，遣必以日出为限；夕不见晚魄，朝不识曙星。至于夜，步月而弄琴，昼拱袂而披卷，一生之内，与此长乖；又声影才闻，则少婢奔迸，裾袂向席，则丑老丛来。左右整刷，以疑宠见嫌；宾客未冠，以少容致斥。如臣门分，代荷殊荣，足定家声，便预提拂。青宫美官，或由才升；一叨婚戚，咸成恩假，是以仰冒非宜。披露丹质，非唯上陈一已。规全身愿，实乃广申诸门受患之切；伏愿天慈照察，特赐蠲停。若恩制顿降，披请不申，便当刊肤剪发，投山窜海。云云。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9582.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9584.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

