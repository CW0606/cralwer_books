<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷十四 僖十五年，尽二十一年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷十四 僖十五年，尽二十一年全文,孔颖达作品" />
<meta name="description" content="春秋左传正义原文阅读,卷十四 僖十五年，尽二十一年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10162.html";
var nextpage="novel-read-1018-10164.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷十四 僖十五年，尽二十一年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10162.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十四 僖十五年，尽二十一年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-25 21:51:04<span class="divide">|</span></p>
<div class="page-body">
<div class="page-content">
<p>【经】十有五年，春，王正月，公如齐。（无传。诸侯五年再相朝，礼也。例在文十五年。）<br/><br/>　　[疏]注“诸侯”至“五年”。<br/><br/>　　○正义曰：文十五年，曹伯来朝。传曰：“礼也。诸侯五年再相朝，以脩王命，古之制也。”杜云：“十一年，曹伯来朝，虽至此乃来，亦五年也。”此十年，公如齐，至此则六年，非五年再朝之事。杜引之者，以去朝岁亦五年，故引证之。刘炫云：“杜云礼者，谓文十五年传为礼，此仍非礼也。”<br/><br/>　<br/><br/>　　楚人伐徐。<br/><br/>　　三月，公会齐侯、宋公、陈侯、卫侯、郑伯、许男、曹伯，盟于牡丘。牡丘，地名，阙。○牡，茂后反。遂次于匡。匡，卫地，在陈留长垣县西南。公孙敖帅师及诸侯之大夫救徐。公孙敖，庆父之子。诸侯既盟，次匡，皆遣大夫将兵救徐，故不复具列国别也。○复，扶又反。<br/><br/>　　夏，五月，日有食之。<br/><br/>　　秋七月，齐师、曹师伐厉。厉，楚与国。义阳随县北有厉乡。八月，螽。无传。为灾。○螽音终，本亦作〈虫衆〉。<br/><br/>　　九月，公至自会。无传。<br/><br/>　　季姬归于鄫。无传。来宁不书，此书者，以明中绝。○中，丁仲反，又如字。<br/><br/>　　己卯，晦，震夷伯之庙。夷伯，鲁大夫展氏之祖父。夷，谥；伯，字。震者，雷电击之。大夫既卒书字。○晦音悔。<br/><br/>　　[疏]注“夷伯”至“书字”。<br/><br/>　　○正义曰：《公羊》、《穀梁传》皆以“晦”为“冥”，谓昼日闇冥也。杜以长历推，己卯，晦，九月三十日。《春秋》值朔书朔，值晦书晦，无义例也。传称於是展氏有隐慝焉，知此夷伯，展氏之祖父也。大夫之谥，多连字称之，不知夷伯其名为何，又不知今之展氏其人是谁？故漫言祖父耳。《谥法》“安人好静曰夷”，是夷为谥也。伯是其字也。《说文》云：“震，劈历振物者。电，阴阳激曜也”。然则震是劈历，而言雷电击之者，劈历有声、有光，雷电之大者耳，故言雷电以明之。《玉藻》云：“士於君所言大夫，没矣则称谥若字。”是大夫既没，《礼》书其字也。<br/><br/>　<br/><br/>　　冬，宋人伐曹。楚人败徐于娄林。娄林，徐地，下邳僮县东南有娄亭。○娄，力侯反。邳，蒲悲反。<br/><br/>　　十有一月，壬戌，晋侯及秦伯战于韩。获晋侯。例，得大夫曰获。晋侯背施无亲，愎谏违卜，故贬绝，下从众臣之例，而不言以归。不书败绩，晋师不大崩。○愎，皮逼反。<br/><br/>　　[疏]注“例得”至“大崩”。<br/><br/>　　○正义曰：诸侯与大夫因战而被杀者，昭二十三年传例：君死曰灭，大夫死曰获，其被囚虏者，大夫生死同名，皆称为获，国君生获则曰以归。蔡侯献舞，沈子嘉、胡子豹之类皆是也。今此晋侯称获，故解之。不书败绩，晋侯之车还泞而被执耳，其师不大崩也。<br/><br/>　<br/><br/>　　【传】十五年，春，“楚人伐徐”，徐即诸夏故也。“三月，盟于牡丘”，寻葵丘之盟，且救徐也。（葵丘盟在九年。○夏，户雅反，下注同。）孟穆伯帅师及诸侯之师救徐，诸侯次于匡以待之。<br/><br/>　　“夏，五月，日有食之”。不书朔与日，官失之也。<br/><br/>　　[疏]“夏五月”至“失之”。<br/><br/>　　○正义曰：桓十七年已有例，此重发者，沈氏云，彼直不书日，今朔、日皆不书，故重发之。<br/><br/>　<br/><br/>　　秋，伐厉，以救徐也。<br/><br/>　　晋侯之入也，秦穆姬属贾君焉，晋侯入在九年。穆姬，申生姊秦穆夫人。贾君，晋献公次妃，贾女也。○属音烛。<br/><br/>　　[疏]注“晋侯”至“女也”。<br/><br/>　　○正义曰：庄二十八年传曰：“晋献公娶于贾，无子。烝於齐姜，生秦穆夫人及大子申生。”先言穆姬，后言申生，知是申生姊也。言娶于贾，则是正妃。杜言次妃者，盖杜别有所见也。《晋世家》云：“申生母，齐桓女也。同母女弟为秦穆夫人。夷吾母，重耳母女弟也。”案传，申生之母本是武公之妾，武公末年，齐桓始立，不得为齐桓女也。虢射，惠公之舅；狐偃，文公之舅。二母不得为姊妹也。皆马迁之妄耳。<br/><br/>　<br/><br/>　　且曰：“尽纳群公子。”群公子，晋武、献之族。宣二年传曰：“骊姬之乱，诅无畜群公子。”○诅，庄据反。晋侯烝於贾君，又不纳群公子，是以穆姬怨之。晋侯许赂中大夫，中大夫，国内执政里、等。○烝，之承反。<br/><br/>　　[疏]注“中大”至“等”。<br/><br/>　　○正义曰：《晋语》称夷吾谓秦公子絷曰：“中大夫里克与我矣，吾命之以汾阳之田百万。郑与我矣，吾命之以负蔡之田七十万。”此外犹应更有赂也。<br/><br/>　<br/><br/>　　既而皆背之。赂秦伯以河外列城五，东尽虢略，南及华山，内及解梁城，既而不与。河外，河南也。东尽虢略，从河南而东尽虢界也。解梁城，今河东解县也。华山在弘农华阴县西南。○解音蟹，注及下注同。<br/><br/>　　[疏]注“河外”至“西南”。<br/><br/>　　○正义曰：河自龙门而南，至华阴而东，晋在西河之东，南河之北，以河北为内，河南为外。虢略，虢之竟界也。献公灭虢而有之，今许以赂秦。列城五者，自华山而东尽虢之东界，其间有五城也。传称许君焦、瑕。盖焦瑕是其二，其馀三城不可知也。列城，犹列国，言是城之大者。解梁城，则在河北，非此河外五城之数也。<br/><br/>　<br/><br/>　　晋饥，秦输之粟；在十三年。秦饥，晋闭之籴，在十四年。故秦伯伐晋。卜徒父筮之，吉。徒父，秦之掌龟卜者。卜人而用筮，不能通三《易》之占，故据其所见杂占而言之。<br/><br/>　　[疏]注“徒父”至“言之”。<br/><br/>　　○正义曰：徒父以卜冠名，知是掌龟卜者。卜人当卜而今用筮，知其本非所掌，不能通三《易》之占，其卦遇蛊，不引《易》文，是据其所见杂占而言之。刘炫云：“案成十六年筮卦遇复，云‘南国蹙，射其元王，中厥目’，亦是杂占。”则筮法亦用杂占，不必皆取《易》辞。而云“不能通三《易》之占”者，今删定以为此，云“涉河，侯车败”，又云“千乘三去，获其雄狐”，了无《周易》片意。又云：“卜徒父筮之”。是卜人掌筮，故杜云不能通三《易》。而成十六年非卜人为筮，且“南国蹙”，虽非是辞，还是《周易》之象，不与此同。刘君以彼难此而规杜过，非也。<br/><br/>　<br/><br/>　　涉河，侯车败。诘之。秦伯之军涉河，则晋侯车败也。秦伯不解，谓败在已，故诘之。○诘，起吉反。<br/><br/>　　[疏]注“秦伯”至“诘之”。<br/><br/>　　○正义曰：如杜此意，则下“千乘三去”，谓晋侯之乘车三度败坏而去，三去之后，而获晋君也。刘炫以为，侯者，五等总名，国君大号。以“涉河，侯车败”为秦伯车败。又云韩战之前，秦、晋未有交兵，何得言晋侯车有三败？以为秦伯车三败也。今删。定知不然者，以秦是伯爵，晋实是侯爵，既云侯车败，故知是晋侯车败。秦伯乍闻车败，谓败在己，不达其旨，故致诘问也。又以“韩战之前，秦、晋未有交兵，何得言晋侯车有三败”者，此谓车有败坏，非兵败也。刘君数生异见以规杜，非也。<br/><br/>　<br/><br/>　　对曰：“乃大吉也，三败必获晋君。其卦遇蛊，巽下艮上，蛊。○蛊音古。<br/><br/>　　[疏]注“巽下艮上，蛊”。<br/><br/>　　○正义曰：艮刚巽柔，刚上而柔下，巽顺艮止，既顺而止，无所争竞，可以有事，故曰“蛊”。《序卦》曰：“蛊者，事也。”<br/><br/>　<br/><br/>　　曰：‘千乘三去，三去之馀，获其雄狐。’夫狐蛊，必其君也。於《周易》“利涉大川，往有事也”。亦秦胜晋之卦也。今此所言，盖卜筮书杂辞，以狐蛊为君。其义欲以喻晋惠公。其象未闻。○乘，绳证反。去，起居反。又起据反，一音起吕反，下同。<br/><br/>　　[疏]注“於周”至“未闻”。<br/><br/>　　○正义曰：筮者若取《周易》，则其事可推。此不引《易》，意不可知。故杜舍此传文，而以《周易》言之。《蛊卦·彖》云：“利涉大川，往有事也。”秦、晋隔河，往而有事，亦是秦胜晋之卦也。今此所言，不出於《易》，盖卜筮之书，别有杂辞。此杂辞不出《周易》，无可据而推求，故云其象未闻。<br/><br/>　<br/><br/>　　蛊之贞，风也；其悔，山也。内卦为贞，外卦为悔。巽为风，秦象。艮为山，晋象。<br/><br/>　　[疏]注“内卦”至“晋象”。<br/><br/>　　○正义曰：筮之画卦，从下而始，故以下为内，上为外。此言贞，风；悔，山。知内为贞，外为悔。《洪范》论筮云：“曰贞，曰悔。”是筮之二体，有贞、悔之名也。贞，正也。筮者先为下体而以上卦重之，是内为正也。乾之上九，称“亢龙有悔”，从下而上，物极则悔，是外为悔也。凡筮者先为其内，后为其外；内卦为己身，外卦为他人，故巽为秦象，艮为晋象。<br/><br/>　<br/><br/>　　岁云秋矣，我落其实而取其材，所以克也。周九月，夏之七月，孟秋也。艮为山，山有木，今岁已秋，风吹落山木之实，则材为人所取。实落材亡，不败何待？”三败，及韩。晋侯车三坏。<br/><br/>　　[疏]注“晋侯车三坏”。<br/><br/>　　○正义曰：谓晋之车乘三度与秦战而败坏，非谓晋侯亲乘之车也。杜言晋侯车坏者，成上“侯车败”之文故也。且晋之车总属晋侯，亦得云晋侯车也。刘炫云，此一句是史家序事，充卜人之语，言秦伯之车三经败坏乃至於韩，而晋始惧。<br/><br/>　<br/><br/>　　晋侯谓庆郑曰：“寇深矣，若之何？”对曰：“君实深之，可若何！”公曰：“不孙。”卜右，庆郑吉。弗使。恶其不孙，不以为车右。此夷吾之多忌。○孙音逊，注同。恶，乌路反。步扬御戎，家仆徒为右，步扬，郤焠之父。乘小驷，郑入也。郑所献马名小驷。○驷音士。庆郑曰：“古者大事，必乘其产，生其水土而知其人心，安其教训而服习其道，唯所纳之，无不如志。今乘异产以从戎事，及惧而变，将与人易。变易人意。乱气狡愤，阴血周作，张脉偾兴，外彊中乾。狡，戾也。愤，动也。气狡愤於外，则血脉必周身而作，随气张动。外虽有彊形，而内实乾竭。○狡，古卯反。愤，扶粉反。张，中亮反，注同。脉音麦。偾，方问反。<br/><br/>　　[疏]“乱气”至“中乾”。<br/><br/>　　○正义曰：言马之乱气狡戾而愤，满阴血遍身而动作张脉动起，外虽有彊形，内实乾竭。外为阳，内为阴，血在肤内，故称阴血。血既动作，脉必张起，故言张脉也。气愤於外，内必乾燥，内血为力，故内润则彊，内乾则弱。言乾竭者，竭，尽也，内乾则力尽。<br/><br/>　<br/><br/>　　进退不可，周旋不能，君必悔之。”弗听。<br/><br/>　　九月，晋侯逆秦师，使韩简视师，韩简，晋大夫韩万之孙。复曰：“师少於我，斗士倍我。”公曰：“何故？”对曰：“出因其资，谓奔梁求秦。入用其宠。为秦所纳。饥食其栗，三施而无报，是以来也。今又击之，我怠秦奋，倍犹未也。”公曰：“一夫不可狃，况国乎！”狃，忕也。言辟秦则使忕来。○施，式氏反，年未注同。狃，女九反。忕，时世反，又时设反。遂使请战，曰：“寡人不佞，能合其众而不能离也。君若不还，无所逃命。”秦伯使公孙枝对曰：“君之未入，寡人惧之，入而未定列，犹吾忧也。列，位也。苟列定矣，敢不承命。”韩简退，曰：“吾幸而得囚。”得囚为幸，言必败。<br/><br/>　　壬戌，战于韩原，九月十三日。<br/><br/>　　[疏]注“九月十三日”。<br/><br/>　　○正义曰：以经书十一月壬戌，恐与经壬戌相乱，故显言之。下注云十一月壬戌，十四日是也。<br/><br/>　<br/><br/>　　晋戎马还泞而止。泞，泥也。还，便旋也。小驷不调，故惰泥中。○泞，乃定反。隋，大果反。公号庆郑。庆郑曰：“愎谏，违卜，愎，戾也。○号，户刀反，王户报反。固败是求，又何逃焉？”遂去之。梁由靡御韩简，虢射为右，辂秦伯，将止之。辂，迎也。止，获也。○辂，五嫁反。郑以救公误之，遂失秦伯。秦获晋侯以归。经书十一月壬戌，十四日。经从赴。晋大夫反首拔舍从之。反首，乱头发下垂也。拔草舍止，坏形毁服。○拔，蒲末反，注皆同。秦伯使辞焉，曰：“二三子何其慼也？寡人之从君而西也，亦晋之妖梦是践，岂敢以至？”狐突不寐而与神言，故谓之妖梦。申生言帝许罚有罪，今将晋君而西，以厌息此语。践，厌也。○厌，於冉反，一音於甲反，又於辄反，下同。晋大夫三拜稽首，曰：“君履后土而戴皇天，皇天后土实闻君之言，群臣敢在下风。”<br/><br/>　　穆姬闻晋侯将至，以大子罃、弘与女简、璧登台而履薪焉。罃，康公名；弘，其母弟也。简、璧，罃、弘姊妹。古之宫闭者，皆居之台以抗绝之。穆姬欲自罪，故登台而荐之以薪，左右上下者，皆履柴乃得通。○罃，於耕反。履如字，徐本作屦，九具反。抗，苦浪反。荐，在荐反。上，时掌反。<br/><br/>　　[疏]注“罃康”至“得通”。<br/><br/>　　○正义曰：文十八年秦伯罃卒，即此康公也。罃、弘连文，即言与女简、璧，知弘是罃弟，简、璧是其姊妹也。刘向《列女传》说此事，云“与大子罃、公子弘与女简、璧”，亦以简、璧为女也。此言登台履薪，是自囚之事。哀八年传称“邾子又无道，吴子囚诸楼台，栫之以棘”。以此二文，知古之宫闭者，皆居之於台以抗绝之。俗本作屦者，履是在足之服，故践者亦称屦，是以误焉。定本作“履薪”。<br/><br/>　<br/><br/>　　使以免服衰绖逆，且告，免、衰、绖，遭丧之服，令行人服此服迎秦伯，且告将以耻辱自杀。○免音问，又作絻，音同。衰，七雷反。绖，大结反。令，力呈反，下同。<br/><br/>　　[疏]注“免衰”至“自杀”。<br/><br/>　　○正义曰：初死则有免服，成则衰、绖，皆为遭丧之服。传文於此或有曰：“上天降灾，使我两君相见不以玉帛，而以兴戎。若晋君朝以人，则婢子夕以死；夕以入，则朝以死。唯君裁之。”《左传》本无此言，后人妄增之耳。何以知其然？二十二年传曰：“寡君之使婢子侍执巾栉。”杜云：“婢子，妇人之卑称。”若此有婢子，不当舍此而注彼也。又此注云且告夫人“将以耻辱自杀”，若有此辞，不烦彼注。服虔《解谊》，其文甚烦，传本若有此文，服虔必应多解，何由四十馀字不解一言？亦至二十二年始解婢子，明是本无之也。今定本亦无。<br/><br/>　<br/><br/>　　曰：“上天降灾，使我两君匪以玉帛相见，而以兴戎。若晋君朝以入，则婢子夕以死；夕以入，则朝以死。唯君裁之。”乃舍诸灵台。在京兆鄠县，周之故台。亦所以抗绝，令不得通外内。○自“曰上天降灾”此凡四十七字，检古本皆无，晁杜注亦不得有，有，是后人加也。鄠音户。大夫请以入。公曰：“获晋侯，以厚归也。既而丧归，焉用之？若将晋侯入，则夫人或自杀。○焉，於虔反。大夫其何有焉？何有犹何得。且晋人慼忧以重我，谓反首拔舍。天地以要我。不图晋忧，重其怒也；我食吾言，背天地也。食，消也。○要，於遥反。重，直用反，下同。重怒难任，背天不祥，必归晋君。”任，当也。○任音壬，注及下同。公子絷曰：“不如杀之，无聚慝焉。”公子絷，秦大夫。恐夷吾归，复相聚为恶。○絷，张执反，又丁立反。慝，他得反，后同。复，扶又反。子桑曰：“归之而质其大子，必得大成。晋未可灭而杀其君，祇以成恶。衹，適也。○质音置，下注“质秦”同。衹音支。且史佚有言曰：‘无始祸，史佚，周武王时大史，名佚。○佚音逸。大音泰。无怙乱，恃人乱为己利。○怙音户。无重怒。’重怒难任，陵人不祥。”乃许晋平。<br/><br/>　　晋侯使郤乞告瑕吕饴甥，且召之。郤乞，晋大夫也。瑕吕饴甥，即吕甥也，盖姓瑕吕，名饴甥，字子金。晋侯闻秦将许之平，故告吕甥，召使迎己。○饴音怡。子金教之言曰：“朝国人而以君命赏，恐国人不从，故先赏之於朝。且告之曰：‘孤虽归，辱社稷矣。其卜贰圉也。’”贰，代也。圉，惠公大子怀公。众皆哭。哀君不还国。晋於是乎作爰田。分公田之税应入公者，爰之於所赏之众。○爰，于元反。<br/><br/>　　[疏]“作爰田”。<br/><br/>　　○正义曰：服虔、孔晁皆云，爰，易也。赏众以田，易其疆畔。杜言“爰之於所赏之众”，则亦以爰为易，谓旧入公者，今改易与所赏之众。<br/><br/>　<br/><br/>　　吕甥曰：“君亡之不恤，而群臣是忧，惠之至也。将若君何？”众曰：“何为而可？”对曰：“征缮以辅孺子，征，赋也。缮，治也。孺子，大子圉。○孺，如喻反。诸侯闻之，丧君有君，群臣辑睦，甲兵益多，好我者劝，恶我者惧，庶有益乎！”众说。晋於是乎作州兵。五党为州，州二千五百家也，因此又使州长各缮甲兵。○丧，息浪反，后同。辑音集，又七入反。好，呼报反。恶，乌路反。说音悦。长，丁丈反，下“长男”同。<br/><br/>　　[疏]“作州兵”。<br/><br/>　　○正义曰：《周礼》：“乡大夫以岁时登其夫家之众寡，辨其可任者。”州长则否。今以州长管人既少，督察易精，故使州长治之。<br/><br/>　<br/><br/>　　初，晋献公筮嫁伯姬於秦，遇归妹兑下震上，归妹。之睽。兑下离上，睽。归妹上六变而为睽。○睽，苦圭反；徐音圭。<br/><br/>　　[疏]“遇归妹之睽”。<br/><br/>　　○正义曰：兑下震上为归妹。震为长男，兑为少女。兑，说也。震，动也。少阴而承长阳。说以动，是嫁妹之象。妇人谓嫁为归，故名此卦为“归妹”。兑下离上为睽。兑为泽，离为火，火动而上，泽动而下，乖离之象，故名此卦为“睽”。睽，乖也。<br/><br/>　<br/><br/>　　史苏占之曰：“不吉。史苏，晋卜筮之史。<br/><br/>　　[疏]“史苏”至“之史”。<br/><br/>　　○正义曰：《易·归妹》上六爻辞：“女承筐无实，士刲羊无血，无攸利。”此引彼文，而以“血”为“衁”、“实”为“贶”，唯倒其句，改两字而加二“亦”耳。其意亦不异也。二句以外，皆史苏自衍卦意而为之辞，非《易》文也。《易》之爻辞，亦名为“繇”，故云“其繇曰”。刲，剌也。贶，赐也。剌所以求血，士刲羊，亦无血。筐所以承赐，女承筐，亦无赐。皆所求无获，是不吉之象。西方邻国有责让之言，不可报偿也。嫁妹者欲其与夫和亲，而其爻变为睽。归妹之值睽爻，既嫁而更乖张，犹如无助者也。言夫不助妻，故乖离也。震变为离，离还变为震，震为雷，离为火，震变为离，是雷变为火，以其雷为火，为此嬴败姬，言秦将败晋也。震为车，上六爻在震体，则无其应，是为车则脱其輹。离为火，上九爻在离体，则失其位，是为火则焚其旗。车败旗焚，是不利於行师，若其行师，败於宗族之丘邑也。以其变为睽卦，复就睽卦求之，睽卦则上九孤绝失位，是乖离而孤独也。孤独无助，遇寇难则张之弧。弧，弓也。遇寇张弓，怖惧警备，亦是不吉之象。“侄其从姑”，言兄子其当从至姑家，与同处也。在姑家六年，其将逋亡，逃归其本国，而弃遗其家室，言将弃妻而独归也。归家之明年，其将死於高梁之虚。筮嫁女而得此卦，是不吉之象。<br/><br/>　<br/><br/>　　其繇曰：‘士刲羊，亦无衁也。女承筐，亦无贶也。《周易·归妹》上六爻辞也。衁，血也。贶，赐也。刲羊，士之功；承筐，女之职。上六无应，所求不获，故下刲无血，上承无实，不吉之象也。离为中女，震为长男，故称士女。○繇，直救反。刲，苦圭反。刺，割也。衁音荒。筐，曲方反。贶音况，本亦作况。应，应对之应，下“无应”同。中，丁仲反。<br/><br/>　　[疏]注“《周易》”至“士女”。<br/><br/>　　○正义曰：《易》之爻辞无二“亦”字，传文加之。言男亦犹女，女亦犹男，其意同也。《易》言血，而此言衁，知衁是血也。“贶，赐”，《释诂》文。刲，刺也。厨宰，男子之事，故刲羊，士之功也。筐篚，妇人所掌，故承筐，女之职也。上爻与三其位相值，一阴一阳乃为相应，上三俱是阴爻，是为无应，动而无人应之，所求无获，故下刺无血，上承无实，是不吉之象。上爻变，则是震为离。离为中女，故称女承筐。震为长男，男称士，故为士刲羊。王弼以兑为羊，羊谓三也。上六处卦之穷，仰无所承，下又无应。为女而上承，则虚筐而莫之与，为士而下命，则刲羊而无血，不应所命也。言士发命而莫之应，女承筐而莫之与，是不吉之象。服虔以离为戈兵，兑为羊，震变为离，是用兵刺羊之象也。三至五有坎象，坎为血，血在羊上，故刺无血也。震为竹，竹为筐，震变为离，离为火，火动而上，其施不下，故筐无实也。此“士刲羊，女承筐”是归妹上六爻辞，直据上六之一爻，故杜云“上六无应，所求不获，故下刲无血，上承无实”，与王辅嗣同。则不须变为离卦，自有士女之义。今杜云“离为中女”，便是据变之后始有女承筐之象。既为离卦，则上九有应，所以与《易·说卦》不同者，但《易》之所论当卦为义，此既用筮法，震变为离，故以离、震杂说其理，与《易》不同，故服虔亦称离为戈兵，用变为说也。<br/><br/>　<br/><br/>　　西邻责言，不可偿也。将嫁女於西，而遇不吉之卦，故知有责让之言，不可报偿。○责，侧介反，又如字。偿，巿亮反，又音常。<br/><br/>　　[疏]注“将嫁”至“报偿”。<br/><br/>　　○正义曰：如杜此言，直以遇卦不吉，则知言不可偿。不知其象何所出也。服虔以为三至五为坎，坎为月，月生西方，故为西邻。坎为水，兑为泽，泽聚水，故坎责之泽，泽偿水则竭，故责言不可偿。此取象甚迂，杜言虚而不经，谓此类也。<br/><br/>　<br/><br/>　　归妹之睽，犹无相也。’归妹，女嫁之卦；睽，乖离之象，故曰无相。相，助也。○相，息亮反，注同。<br/><br/>　　[疏]注“归妹”至“助也”。<br/><br/>　　○正义曰：杜意嫁女而遇睽、离之爻，即是无相助也。不知其象所出。服虔云，兑为金，离为火，金火相遇而相害，故无助也。<br/><br/>　<br/><br/>　　震之离，亦离之震，二卦变而气相通。<br/><br/>　　[疏]注“二卦”至“相通”。<br/><br/>　　○正义曰：为震与离通也。震既与离通，则离亦与震通，言此二卦相通者，与下张本。震为雷，雷是动。离为火。震之离，是动来適火，离之震，是火往適动，欲明火之动炽之意。<br/><br/>　<br/><br/>　　为雷为火，为嬴败姬，嬴，秦姓。姬，晋姓。震为雷，离为火，火动炽而害其母，女嫁反害其家之象。故曰“为嬴败姬”。○嬴音盈。<br/><br/>　　[疏]注“嬴秦”至“败姬”。<br/><br/>　　○正义曰：震为雷，离为火，《说卦》文。服虔云，离为日，为火。秦嬴姓，水位。三至五有坎象，水胜火，故为嬴败姬。<br/><br/>　<br/><br/>　　车说其輹，火焚其旗，不利行师，败于宗丘。輹，车下缚也。丘犹邑也。震为车，离为火。上六爻在震则无应，故车脱輹；在离则失位，故火焚旗，言皆失车火之用也。车败旗焚，故不利行师。火还害母，故败不出国，近在宗邑。○说，吐活反，注同。輹音福，又音服。案车旁著畐，音福。《老子》所云“三十辐共一毂”是也。车旁著复，音服，是车下伏名义兔。缚如字，又扶卧反。<br/><br/>　　[疏]注“輹车”至“宗邑”。<br/><br/>　　○正义曰：子夏《易传》云“輹，车下伏兔也”。今人谓之车屐，形如伏兔，以绳缚於轴，因名缚也。土之高者曰丘，众之所聚为邑，故丘犹邑也。《晋语》“震为车也”。《说卦》“离为火”。上爻在震则无应，故车脱輹。三亦阴爻，是无应也。在离则失位，故火焚其旗。初三五奇为阳位，二四上耦为阴位，在离则变为阳而居阴位，是失位也。师行必乘车而建旗，车败旗焚，故不利行师也。火还害母，故败不出国，近在宗邑也。服虔云：“五至三有坎为水象，震为车，车得水而脱其輹也。震为龙，龙为诸侯旗，离之震，故火焚其旗也。震，东方木。兑，西方金。木遇金必败。韩有先君之宗庙，故曰宗丘。”<br/><br/>　<br/><br/>　　归妹、睽孤，寇张之弧，此睽上九爻辞也。处睽之极，故曰睽孤。失位孤绝，故遇寇难而有弓矢之警，皆不吉之象。○难，乃旦反。警音景。<br/><br/>　　[疏]注“此睽”至“之象”。<br/><br/>　　○正义曰：睽卦上九云“上九，睽孤。见豕负涂，载鬼一车，先张之弧，后说之弧，匪寇昏媾，往遇雨则吉”。彼文甚多，此略。取之先张之弧，谓见寇而张弓，故曰遇寇难而有弓矢之警。皆不吉之象。服虔云坎为寇、为弓，故曰“寇张之弧”。<br/><br/>　<br/><br/>　　侄其从姑，震为木，离为火，火从木生，离为震妹，於火为姑，谓我侄者，我谓之姑。谓子圉质秦。○侄，待结反；《字林》丈一反。<br/><br/>　　[疏]注“震为”至“质秦”。<br/><br/>　　○正义曰：《释亲》云：“父之姊妹为姑。女子谓晜弟之子为侄。”是谓我侄者，我谓之姑。<br/><br/>　<br/><br/>　　六年其逋，逃归其国，而弃其家，逋，亡也。家，谓子圉妇怀嬴。○逋，补吾反。<br/><br/>　　[疏]注“逋亡”至“怀嬴”。<br/><br/>　　○正义曰：桓十八年传曰：“女有家，男有室”。室家通言耳。夫谓妻为家，弃其家谓弃其妻，故为怀嬴也。子圉以十七年质于秦，二十二年逃归，是六年乃逋也。<br/><br/>　<br/><br/>　　明年其死於高梁之虚。”惠公死之明年，文公入，杀怀公于高梁。高梁，晋地，在平阳杨氏县西南。凡筮者用《周易》，则其象可推，非此而往，则临时占者或取於象，或取於气或取於时日王相，以成其占。若尽附会以爻象，则构虚而不经，故略言其归趣。他皆放此。○虚，去鱼反。王，于况反。相，息亮反。构本又作讲，各依字读。<br/><br/>　　[疏]注“惠公”至“放此”。正义曰：圉以二十二年归，二十三年惠公死，二十四年二月杀怀公于高梁，是为惠公死之明年也。此筮之意，言六年逋，明年死，则是逃归之明年。而云惠公死之明年者，以二月即死，据夏正言之，犹是逃归之明年也。但周正己改，故以惠公证之耳。《春秋》筮事既多，此占最少其象，故杜因而明之，云用《周易》则其象可推，非《周易》则不可得知本意，所取不在《周易》。若尽皆附会爻象，以求其事，则象非其类，事非其实，今构虚而不经，故略言归趣而已，不能尽得其象也。《阴阳书》以为春则为木王、火相、土死、金囚、水休时日，王相谓此也。<br/><br/>　<br/><br/>　　及惠公在秦，曰：“先君若从史苏之占，吾不及此夫。”韩简侍，曰：“龟，象也；筮，数也。物生而后有象，象而后有滋，滋而后有数。先君之败德及，可数乎？史苏是占，勿从何益？言龟以象示，筮以数告，象数相因而生，然后有占，占所以知吉凶，不能变吉凶。故先君败德，非筮数所生，虽复不从史苏，不能益祸。○夫音扶。“先君之败德及”，绝句。“可数乎”，一读“及可数乎”。数，色主反。复，扶又反。<br/><br/>　　[疏]“韩简”至“何益”。<br/><br/>　　○正义曰：卜之用龟灼以出兆，是龟以金、木、水、火、土之象而告人。筮之用蓍揲以为卦，是筮以阴阳蓍策之数而告人也。凡是动植飞走之物，物既生讫而后有其形象，既为形象而后滋多，滋多而后始有头数。其意言龟以象而示人，筮以数而告人。惠公之意，以先君若从史苏之占，不嫁伯姬於秦，己便不及此祸，尤先君不从卜筮也。韩简之意，以为惠公及祸，自由先君献公废適立庶之败德，不由卜筮。故云先君之败德既定，致公今及此祸，可由筮数始生之乎？败德有其象数，龟筮从后而知，因嫁女於秦，见於筮兆，故云“史苏是占”。纵使当时不从，何能加益此祸？明祸败既定，龟筮知之，从之不能损，不从不能益也。<br/><br/>　　○注“言龟”至“益祸”。<br/><br/>　　○正义曰：谓象生而后有数，是数因象而生也。若《易》之卦象，则因数而生。故先揲蓍而后得卦，是象从数生也。上云龟象、筮数，下直言数不言象者，上裛论卜筮，故龟筮并言。当时唯筮伯姬，故下直举数耳。<br/><br/>　<br/><br/>　　《诗》曰：‘下民之{嶭子}，匪降自天，僔沓背憎，职竞由人。’”《诗·小雅》。言民之有邪恶，非天所降。僔沓面语，背相憎疾，皆人竞所主作，因以讽谏惠公有以召此祸也。○{嶭子}，鱼列反。僔，尊本反。沓，徒合反。邪，似嗟反。讽，方凤反。<br/><br/>　　[疏]“诗曰”至“由人”。<br/><br/>　　○正义曰：《诗·小雅·十月之交》篇也。下民之有邪恶妖{嶭子}，非是下自上天。今小人僔々沓沓相对谭语，背则相憎，主於竞逐为恶者，由人耳。因以讽谏惠公，言善恶由公耳。<br/><br/>　<br/><br/>　　“震夷伯之庙”，罪之也。於是展氏有隐慝焉。隐恶，非法所得；尊贵，罪所不加，是以圣人因天地之变，自然之妖，以感动之。知达之主，则识先圣之情以自厉，中下之主，亦信妖祥以不妄。神道助教，唯此为深。○知音智。<br/><br/>　　[疏]注“隐恶”至“为深”。<br/><br/>　　○正义曰：慝，训恶也。隐蔽之恶，不见於外，非法令所得绳也。其人尊贵，非刑罚所能加也。忽有震破其庙，乃是幽冥加罪，圣人因天地之变，自然之妖，故章其事以感动秽行之人，使自惩肃也。知达之主，则识先圣之情，知此欲以惧愚人也。中下之主，亦信此妖祥之事，谓身为恶行，神必加祸，以此不妄动作。《易》称“圣人以神道设教”，故云神道助教，唯此事为深。因此遂汎解《春秋》诸有妖祥之事，皆为此也。<br/><br/>　<br/><br/>　　“冬，宋人伐曹”，讨旧怨也。庄十四年，曹与诸侯伐宋。<br/><br/>　　“楚败徐干娄林”，徐恃救也。恃齐救。<br/><br/>　　十月，晋阴饴甥会秦伯，盟于王城。阴饴甥即吕甥也。食采於阴，故曰阴饴甥。王城，秦地，冯翊临晋县东有王城，今名武乡。秦伯曰：“晋国和乎？”对曰：“不和。小人耻失其君而悼丧其亲，痛其亲为秦所杀。不惮征缮以立圉也，曰：‘必报雠，宁事戎狄。’君子爱其君而知其罪，不惮征缮以待秦命，曰：‘必报德，有死无二。’以此不和。”秦伯曰：“国谓君何？”对曰：“小人慼，谓之不免。君子恕，以为必归。小人曰：‘我毒秦，秦岂归君？’毒谓三施不报。○惮，徒旦反。君子曰：‘我知罪矣，秦必归君。贰而执之，服而舍之，德莫厚焉，刑莫威焉！服者怀德，贰者畏刑。此一役也，言还惠公，使诸侯威服，复可当一事之功。○舍如字，又音舍。还音环。<br/><br/>　　[疏]注“言还”至“之功”。<br/><br/>　　○正义曰：服虔云：一役者，谓韩战之役。知不然者，吕甥之言劝秦伯而纳晋侯，假称君子之意。若纳晋君，可以更当一役之功。欲深劝秦伯，若直论韩战之役，於秦未有深利，何肯纳也？故杜别为其说。刘炫以服义规之，虽於理亦通，未为殊绝。<br/><br/>　<br/><br/>　　秦可以霸。纳而不定，废而不立，以德为怨，秦不其然。’”秦伯曰：“是吾心也。”改馆晋侯，馈七牢焉。牛、羊、豕各一为一牢。○馈，其位反。<br/><br/>　　蛾析谓庆郑曰：“盍行乎？”蛾析，晋大夫也。○蛾，鱼纟育反；本或作蚁，一音五何反。析，星历反，本或作晳。盍，户腊反。对曰：“陷君於败，谓呼不往，误晋师，失秦伯。败而不死，又使失刑，非人臣也。臣而不臣，行将焉？”入十一月晋侯归。丁丑，杀庆郑而后入。丁丑，月二十九日。○焉，於虔反。是岁，晋又饥，秦伯又饩之粟，曰：“吾怨其君而矜其民。且吾闻唐叔之封也，箕子曰：‘其后必大。’晋其庸可冀乎！唐叔，晋始封之君，武王之子。箕子，殷王帝乙之子，纣之庶兄。○饩，许气反。<br/><br/>　　[疏]注“唐叔”至“庶兄”。<br/><br/>　　○正义曰：唐叔，晋始封之君，《晋世家》文也。《宋世家》云：“箕子者，纣亲戚也。”止云“亲戚”，不知为父也、兄也。马融、王肃皆以箕子为纣之诸父。服、杜以为纣之庶兄。既无正文，各以其意言耳。历检诸书不见箕子之名，唯司马彪注《庄子》云“胥馀，箕子名”。不知其然否。<br/><br/>　<br/><br/>　　姑树德焉，以待能者。”於是秦始征晋河东，置官司焉。征，赋也。<br/><br/>　　【经】十有六年，春，王正月，戊申，朔，陨石于宋，五。（陨，落也。闻其陨，视之石，数之五各随其闻见先后而记之。庄七年，星陨如雨，见星之陨而队於四远若山若水，不见在地之验。此则见在地之验，而不见始陨之星。史各据事而书。○陨，丁敏反。数，色主反。队，直类反。）<br/><br/>　　[疏]注“陨落”至“而书”。<br/><br/>　　○正义曰：“陨，落”，《释诂》文。《公羊传》曰：“曷为先言霣而后言石？霣石记闻，闻其磌然，视之则石，察之则五。”是随闻见先后而记之也。传称“陨星也”，则石亦是星，而与星陨文倒，故解之。彼见星之陨，不见在地之验；此见在地之石，不见始陨之星。史各据事而书，故文异也。三十三年书陨霜者，亦见在地之霜，不见在天之验，故霜上言陨，与此同也。星、石、霜言陨，雪、雹、螽言雨者，其状似雨者称雨，不似雨者即称陨也。<br/><br/>　<br/><br/>　　是月，六鹢退飞，过宋都。是月，陨石之月。重言“是月”，嫌同日。鹢，水鸟，高飞遇风而退，宋人以为灾，告於诸侯，故书。○是月，本或作“是日”。鹢，五历反，本或作鶂，音同。六，其数也。过，古禾反。重，直用反，传注同。<br/><br/>　　[疏]注“是月”至“故书”。<br/><br/>　　○正义曰：《月令》诸言“是月”，皆是前事之月，知此是陨石之月也。石陨、鹢退俱是宋事，事相类而同时告，故重言“是月”，嫌同日也。告者不以鹢退之日告，故言是月以异之。鹢，水鸟者，相传为然。《春秋考异邮》云，鹢者，毛羽之蟲，生阴而属於阳。《洪范五行传》曰：鹢者，阳禽。鹢，字或作鶂。《广志》云：鹢，古退飞者，今以其首为船头。《庄子》云：鹢之相视，眸子不运而风化。《博物志》云：雄雌相视则孕，或曰雄鸣上风，雌承下风，则亦孕，是也。鸟飞不能自退，传言“风也”，是鸟高飞，遇风而退却也。《公羊传》曰：“视之则六，察之则鹢，徐而察之则退飞。”是亦随见先后而书之。鲁史而记宋事，知其宋人以为灾，告於诸侯，故书。<br/><br/>　<br/><br/>　　三月，壬申，公子季友卒。无传。称字者贵之。公与小敛，故书日。○与音预。敛，力验反。公与小敛，本亦“公与敛”。<br/><br/>　　[疏]注“称字”至“书日”。<br/><br/>　　○正义曰：季是其字，友是其名，犹如仲遂、叔肸之类，皆名字双举。刘炫以季为氏而规杜过，非也。炫云：季友、仲遂皆生赐族，非字也。<br/><br/>　<br/><br/>　　夏，四月，丙申，鄫季姬卒。无传。○鄫，似陵反。<br/><br/>　　秋，七月，甲子，公孙兹卒。无传。<br/><br/>　　冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。临淮郡左右。○邢音刑。淮音怀。<br/><br/>　　[疏]注“临淮郡左右”。<br/><br/>　　○正义曰：淮水发源入海，其路甚长，会于淮者，必是会于水旁，不得会于水内。杜欲指其处，无以可明，故云“临淮郡左右”。<br/><br/>　<br/><br/>　　【传】十六年，春，“陨石于宋，五”，陨星也。（但言星，则嫌星使石陨，故重言陨星。）<br/><br/>　　[疏]注“但言”至“陨星”。<br/><br/>　　○正义曰：下云“风也”，是风使鹢退。此若直言星也，则嫌是星使石陨，故重言“陨星”，以明所陨之石即是星也。《易》称“在天成象，在地成形”。则星之在上，其形不可知也。古今之说，星陨至地，皆言为石。经书在地之验，故言陨石。传本在天之时，故言“陨星”。不知星之在上，其形本是石也？为当既陨，始变为石？圣贤不说，难得而知。<br/><br/>　<br/><br/>　　“六鹢退飞，过宋都”，风也。六鹢遇迅风而退飞，风高不为物害，故不记风之异。○迅音信，又音峻，疾也。周内史叔兴聘于宋，宋襄公问焉，曰：“是何祥也？吉凶焉在？”祥，吉凶之先见者。襄公以为石陨鹢退，能为祸福之始，故问其所在。○焉，於虔反。见，贤遍反，又如字。<br/><br/>　　[疏]注“祥吉”至“所在”。<br/><br/>　　○正义曰：《中庸》云“国家将兴，必有祯祥；国家将亡，必有妖孽”。则事之先见，善恶异名，吉之先见谓之祥，凶之先见谓之妖。此总云祥者，彼对文耳。《书序》云：“亳有祥，桑、穀共生于朝。”《五行传》云青祥、白祥之类恶事，亦称为祥，祥是总名。公问“是何祥也？吉凶焉在？”故杜并以吉凶解之，言吉凶先见皆为祥也。襄公以为石陨、鹢退能为祸福之始，故问其所在。盖当虑其在已，故问之。<br/><br/>　<br/><br/>　　对曰：“今兹鲁多大丧，今兹，此岁。明年齐有乱，君将得诸侯而不终。”鲁丧、齐乱、宋襄公不终，别以政刑吉凶他占知之。<br/><br/>　　[疏]注“鲁丧”至“知之”。<br/><br/>　　○正义曰：此三者，叔兴止言其事，不说知之所由，或观政教、刑法，或他事别有占验，故云别以政刑他占知之，言知之不由石、鹢也。刘炫云，政者，若周大夫入陈竟，见官职不脩，君臣南冠如夏氏，知简夷将乱。子贡见公执玉卑，知其替死也。刑者，若夷吾忌克多怨，君子知其不终也。吉凶有二，阴阳调序，四海玉烛，时吉也；阴阳错逆，寒暑失度，民多疠疫，五穀不登，时凶也。父慈子孝，君义臣忠，人吉也；父不父，子不子，君不君，臣不臣，人凶也。<br/><br/>　<br/><br/>　　退而告人曰：“君失问。是阴阳之事，非吉凶所生也。言石陨、鹢退，阴阳错逆所为，非人所生。襄公不知阴阳而问人事，故曰君失问。叔兴自以对非其实，恐为有识所讥，故退而告人。○错，七落反。<br/><br/>　　[疏]注“言石”至“告人”。<br/><br/>　　○正义曰：刘炫云，言是阴阳之事也，则知事由阴阳，若阴阳顺序，则物皆得性，必无妖异。故云阴阳错逆所为，非人吉凶所生也。传称天反时为灾，地反物为妖，人反德为乱，乱则妖灾生。《洪范》“咎徵曰：‘狂恒雨若’”之类，皆言人有愆失，乃致阴阳错逆。而云阴阳错逆非人所生者，石陨、鹢飞事由阴阳错逆，阴阳错逆，乃是人行所致。襄公不问己行何失，致有此异，乃谓既有此异，将来始有吉凶。故答云“是乃阴阳之事，非将来吉凶所生”。言将来若有吉凶，协此石、鹢之异耳，非始从石、鹢而出也。襄公不知阴阳错逆为既往之咎，乃谓将来吉凶出石、鹢之间，是不知阴阳而空问人事，故云“君失问”也。叔兴若以实对，当云“由君愆失，致有此异”，今乃别以政刑他占横说齐乱、鲁丧。自以对非其实，恐为有识所识，故退而告人以此言也。服虔云：“鹢退风，咎君行所致，非吉凶所从生。”襄公不问己行何失，而致此变，但问吉凶焉在。以为石陨、鹢退，吉凶何从而生。故云“君失问”。是刘炫用服义为说也。今删定以杜注云：“石、鹢阴阳错逆所为，非人所生”，则阴阳错逆，自然有此，非由人事之失致此错逆。又吉凶不由石、鹢所生，故传云“是阴阳之事，非吉凶所生”。是吉凶不由石、鹢，石、鹢不由於人，则吉凶之来，别由人行得失耳。故《释例》云“或异而无感，或感而不可知”，如此之类是也。其传云“乱则妖灾生”，《洪范》曰：“狂恒雨若”，此皆假之阴阳以为劝戒，神道助教，非实辞也。但圣贤之说未知孰是，故两载其义，以俟后贤。<br/><br/>　<br/><br/>　　吉凶由人，吾不敢逆君故也。”积善馀庆，积恶馀殃，故曰吉凶由人。君问吉凶，不敢逆之，故假他占以对。○殃，於良反。<br/><br/>　　[疏]注“积善”至“以对”。<br/><br/>　　○正义曰：积善馀庆，积恶馀殃，《易·文言》文也。言将来吉凶，由人行所致。行善则有吉，行恶则有凶。吉凶自由於君，不从石、鹢而出。吾不敢逆君之心，故假他占以告之。<br/><br/>　<br/><br/>　　夏，齐伐厉，不克，救徐而还。十五年齐伐厉以救徐。<br/><br/>　　秋，狄侵晋，取狐厨、受铎，涉汾，及昆都，因晋败也。狐厨、受铎、昆都，晋三邑。平阳临汾县西北有狐谷亭。汾水出大原，南入河。○狐音胡。厨，直诛反。铎，徒各反。汾，扶云反，水名。大原音泰。<br/><br/>　　[疏]注“狐厨”至“入河”。<br/><br/>　　○正义曰：汾水从平阳南流折而西入于河。临汾县在汾水北。狐谷疑是狐厨，乃在县之西北，则狐厨、受铎皆在汾北。狄自北而侵，南涉汾水至于昆都昆都在汾南也。<br/><br/>　<br/><br/>　　王以戎难告于齐，齐徵诸侯而戍周。十一年戎伐京师以来，遂为王室难。○难，乃旦反，注同。<br/><br/>　　冬，十一月，乙卯，郑杀子华。终管仲之言。事在七年。<br/><br/>　　十二月会于淮，谋鄫，且东略也。鄫为淮夷所病故。○为，于伪反。城鄫，役人病。有夜登丘而呼曰：“齐有乱。”不果城而还。役人遇厉气，不堪久驻，故作妖言。○呼，火故反。还音旋。<br/><br/>　　【经】十有七年，春，齐人、徐人伐英氏。（○英，於京反。）<br/><br/>　　夏，灭项。项国，今汝阴项县。公在会，别遣师灭项，不言师，讳之。○项，胡讲反，国名，鲁灭之也。二传以为齐灭。<br/><br/>　　[疏]注“项国”至“讳之”。<br/><br/>　　○正义曰：知非师少不言师，而言“讳之”者，沈云：襄十三年传云“用大师焉曰灭”。此既称灭，故知用大师。刘炫云：案传，“齐人以为讨”，讨其灭国，非讨用师，既不讳灭，何以讳师？炫谓将卑师少称人，不可自言鲁人，故不称师。炫不达此旨，以为将卑师少以规杜过，非也。<br/><br/>　<br/><br/>　　秋，夫人姜氏会齐侯于卞。卞，今鲁国卞县。○卞，皮彦反。<br/><br/>　　[疏]“夫人”至“于卞”。<br/><br/>　　○正义曰：妇人送迎不出门，见兄弟不逾阈，今出会齐侯无讥文者，凡夫人之行得礼、失礼直书其事，善恶自明，故於文悉无褒贬。此时公为齐人所止，夫人会以释之，纵使违礼，不合贬责。<br/><br/>　<br/><br/>　　九月，公至自会。公既见执于齐，犹以会致者，讳之。<br/><br/>　　冬，十有二月，乙亥，齐侯小白卒。与僖公入同盟，赴以名。<br/><br/>　　[疏]注“与僖”至“以名”。<br/><br/>　　○正义曰：元年盟于荦，三年公子友如齐淮盟，五年于首止，七年于甯母，八年于洮，九年于葵丘，十五年于牡丘，四年与屈完盟于召陵，诸侯皆在，公亦与焉，故为八也。同盟相赴以名主，谓当时两君但与其父盟，亦得以名赴其子耳。与僖盟既多，故不复通数庄、闵也。<br/><br/>　<br/><br/>　　【传】十七年，春，齐人为徐伐英氏，以报娄林之役也。（英氏，楚与国。娄林役在十五年。○为，于伪反。）<br/><br/>　　夏，晋大子圉为质於秦，秦归河东而妻之。秦征河东置官司，在十五年。○圉，鱼吕反。质音致，下同。妻，七计反，下同。惠公之在梁也，梁伯妻之。梁嬴孕，过期，过十月不产。怀子曰孕。○嬴音盈，下同。孕，以证反。过，古禾反。<br/><br/>　　[疏]注“过十”至“曰孕”。<br/><br/>　　○正义曰：十月而产，妇人大期。又《家语》云“人十月而生”。故知过期，过十月也。《易》称“妇孕不育”。《说文》云“孕，怀子也”。<br/><br/>　<br/><br/>　　卜招父与其子卜之。卜招父，梁大卜。○招，上遥反。大音泰。其子曰：“将生一男一女。”招曰：“然。男为人臣，女为人妾。”故名男曰圉，女曰妾。圉，养马者。不聘曰妾。<br/><br/>　　[疏]注“圉养”至“曰妾”。<br/><br/>　　○正义曰：昭七年传曰：“马有圉，牛有牧。”《内则》云：“聘则为妻，奔则为妾。”是也。<br/><br/>　<br/><br/>　　及子圉西质，妾为宦女焉。宦，事秦为妾。○宦音患。<br/><br/>　　师灭项。师，鲁师。淮之会，公有诸侯之事，未归，而取项。淮会在前年冬，诸侯之事，会同讲礼之事。齐人以为讨，而止公。内讳执，皆言止。<br/><br/>　　秋，声姜以公故，会齐侯于卞。声姜，僖公夫人，齐女。九月，公至。书曰：“至自会。”犹有诸侯之事焉，且讳之也。耻见执，故讬会以告庙。<br/><br/>　　[疏]“犹有”至“讳之也”。<br/><br/>　　○正义曰：实无诸侯之事而言“至自会”者，尚似有诸侯之事焉。<br/><br/>　<br/><br/>　　齐侯之夫人三：王姬、徐嬴、蔡姬，皆无子。齐侯好内，多内宠，内嬖如夫人者六人：长卫姬生武孟，武孟，公子无亏。○好，呼报反。嬖，必计反。长，丁丈反，下注同。少卫姬生惠公，公子元。○少，诗照反。郑姬生孝公，公子昭。葛嬴生昭公，公子潘。○潘，判丹反。密姬生懿公，公子商人。宋华子生公子雍。华氏之女，子姓。○华，户化反。公与管仲属孝公於宋襄公，以为大子。雍巫有宠於卫共姬，因寺人貂以荐羞於公，雍巫，雍人，名巫，即易牙。○属音烛。共音恭，本亦作恭。貂音彫。易音亦。<br/><br/>　　[疏]注“雍巫”至“易牙”。<br/><br/>　　○正义曰：《周礼》掌食之官，有内雍、外雍。此人为雍官，名巫，而字易牙也。<br/><br/>　<br/><br/>　　亦有宠，公许之立武孟。易牙既有宠於，公为长卫姬请立武孟。○为，于伪反。管仲卒，五公子皆求立。冬十月乙亥，齐桓公卒。乙亥，十月八日。易牙入，与寺人貂因内宠以杀群吏，内宠，内官之有权宠者。而立公子无亏。孝公奔宋。十二月乙亥，赴。辛巳，夜殡。六十七日乃殡。○殡，必刃反。<br/><br/>　　【经】十有八年，春，王正月，宋公、曹伯、卫人、邾人伐齐。（纳孝公。）<br/><br/>　　夏，师救齐。无传。<br/><br/>　　五月戊寅，宋师及齐师战于甗，齐师败绩。无亏既死，曹、卫、邾先去，鲁亦罢归，故宋师独与齐战。不称宋公，不亲战也。大崩曰败绩。甗，齐地。○甗，鱼免反，又鱼偃反，又音言，一音彦。<br/><br/>　　狄救齐。无传。救四公子之徒。<br/><br/>　　秋，八月丁亥，葬齐桓公。十一月而葬，乱故。八月无丁亥，日误。<br/><br/>　　冬，邢人、狄人伐卫。狄称人者，史异辞，传无义例。<br/><br/>　　[疏]注“狄称”至“义例”。<br/><br/>　　○正义曰：决上狄救齐不称人也。於例，将卑师众称师，将卑师少称人，谓中夏诸侯之例。此称邢人，是将卑师少者。夷狄既无爵命，非有君臣之别，文多称戎、称狄，今君臣同文，或单称狄，或称狄人，是时史异辞，非褒贬也。《穀梁传》曰：“狄其称人，何也？善累而后进之，伐卫，所以救齐也。”其意以为上巳救齐，今复伐卫，救齐，故进之称人。左氏无此义，故为史异辞。<br/><br/>　<br/><br/>　　【传】十八年，春，宋襄公以诸侯伐齐。三月，齐人杀无亏。（以说宋。○说音悦，又如字。）<br/><br/>　　郑伯始朝于楚，中国无霸故。楚子赐之金，既而悔之，与之盟曰：“无以铸兵。”楚金利故。○铸，之树反。<br/><br/>　　[疏]注“楚金利”。<br/><br/>　　○正义曰：《考工记》云吴、越之剑是也。<br/><br/>　<br/><br/>　　故以铸三锺。古者以铜为兵，传言楚无霸者远略。<br/><br/>　　齐人将立孝公，不胜，四公子之徒遂与宋人战。无亏已死，故曰四公子。○胜音升，又升证反。夏五月，宋败齐师于甗，立孝公而还。<br/><br/>　　秋，八月，葬齐桓公。孝公立而后得葬。<br/><br/>　　冬，邢人、狄人伐卫，围菟圃。卫侯以国让父兄子弟，及朝众，曰：“苟能治之，毁请从焉。”毁，卫文公名。○菟音徒。圃，布古反，又音布。毁，吁委反。众不可，不听卫侯让。而后师于訾娄。陈师訾娄。訾娄，卫邑。○訾，子斯反。娄，郎句反，又郎钩反。狄师还。独言狄还则邢留距卫，言邢所以终为卫所灭。<br/><br/>　　梁伯益其国而不能实也，多筑城邑，而无民以实之。命曰新里。秦取之。<br/><br/>　　【经】十有九年，春，王三月，宋人执滕子婴齐。（称人以执，宋以罪及民告。例在成十五年。传例不以名为义，书名及不书名，皆从赴。○婴，於盈反。）<br/><br/>　　[疏]注“称人”至“从赴”。正义曰：此云“宋人执滕子”，下云“邾人执鄫子”，二君於传无不道之状，而皆称人以执，是宋公欲重其罪，以罪及民告。故史从而书之，以示虚实。《释例》曰：“凡诸侯无加民之恶，而称人以执，皆时之赴告，欲重其罪，以加民为辞，国史承之，书之於策，而简牍之记具存，夫子因示虚实。故传随而著其本状，以明得失也。滕子、鄫子皆称人见执，宋欲重二国之罪，故以不道赴，或名或不名，从所告之文也。传具载子鱼之辞，以虐二国之君见义，明非罪也。”杜言书名从赴者，诸侯被执，其罪与不罪，直以执者称人、称侯为异，传例不以书名为义。《释例》曰：“诸见执者，巳在罪贱之地，书名与否，非例所加。故但言执某侯也。”其意言被执巳是罪贱，书名更无可加，故不复以名为义。既不以为义，而被执者，有名与不名，知其皆从赴也。<br/><br/>　<br/><br/>　　夏，六月，宋公、曹人、邾人盟于曹南。无传。曹虽与盟而犹不服，不肯致饩，无地主之礼，故不以国地，而曰曹南，所以及秋而见围。○与音预，下“亦与”同。饩，许气反。<br/><br/>　　[疏]注“曹虽”至“见围”。<br/><br/>　　○正义曰：哀十二年传曰：“诸侯之会，侯伯致礼，地主归饩。”桓十四年“公会郑伯于曹”，传曰：“曹人致饩，礼也。”《春秋》诸会於国都者，即以国都名为会地，地主不序於列。此会地於曹南，则在曹之都也。在曹之都而曹人在列，是曹虽与盟而心犹不服。秋，宋人围曹，传曰：“讨不服也。”以不服而被围，知此地以曹南，即是不服之状，明是不肯致饩，无地主之礼，以此故不以国地，而曰曹南，所以及秋而见围。以秋见围，知此时不服，故注言之。<br/><br/>　<br/><br/>　　鄫子会盟于邾。不及曹南之盟。诸侯既罢，鄫乃会之於邾，故不言如会。<br/><br/>　　[疏]注“不及”至“如会”。<br/><br/>　　○正义曰：诸侯盟于曹南，鄫子欲往会之。未至於曹，诸侯既罢，以邾既盟讫，故如邾会之。本意欲往会盟，未至於曹，诸侯已去，其实至於邾国，故书会盟于邾，言其意欲盟也。二十八年践土盟，下云“陈侯如会”。彼谓往至会所，此不至会所，故书其所至，而不言如会。襄七年鄬之会，下“郑伯髡顽如会，未见诸侯，丙戌卒于鄵”。亦不至会所，而云如会者，其意欲会，而在道身丧，故亦书其所至，义与此同。但卒执事异，故文异耳。鄫子不及曹南，而至於邾国，盖宋公知其在邾，故使邾子执之。<br/><br/>　<br/><br/>　　已酉，邾人执鄫子用之。称人以执，宋以罪及民告也。鄫虽失大国会盟之信，然宋用之，为罚已虐，故直书用之，言若用畜产也。不书社，赴不及也。不书宋使邾，而以邾自用为文，南面之君，善恶自专，不得讬之於他命。○畜，许又反。<br/><br/>　　[疏]注“称人”至“他命”。<br/><br/>　　○正义曰：昭十一年“楚执蔡世子友用之”，与此“执鄫子用之”，皆恶其无道，直书用之，言其若用畜牲，所以恶楚、宋也。恶宋而以邾自用为文者，南面之君，善恶自专，不得讬之他命，事实恶宋，亦所以恶邾也。传称用之于社，而经不书于社，故云赴不及也。刘炫《规过》云：“‘执蔡世子友用之’，不言冈山，此何须云‘于社？’”今删定知不然者，以庄二十五年“鼓，用牲于社”。今鄫子既同畜牲而用，当云“邾人用鄫子于社”，今不云“子社”，故知赴不及，则昭十一年“执蔡世子友用之”，亦赴不及也。<br/><br/>　<br/><br/>　　秋，宋人围曹。卫人伐邢。伐邢在围曹前，经书在后，从赴。<br/><br/>　　冬，会陈人、蔡人、楚人、郑人盟于齐。地於齐，齐亦与盟。<br/><br/>　　[疏]注“地於”至“与盟”。<br/><br/>　　○正义曰：地於齐者，言即以齐为所盟之地也。传称“陈穆公请脩桓公之好”，而为此盟，明是齐亦与盟，地於齐而齐不序。诸盟会以国都，而地主不列於序者，地主亦与盟会，皆以此而知之耳。<br/><br/>　<br/><br/>　　梁亡。以自亡为文，非取者之罪，所以恶梁。○恶，乌路反。<br/><br/>　　[疏]注“以自”至“恶梁”。<br/><br/>　　○正义曰：诸侯受命天子，分地建国，无相灭之理。此以自亡为文，不书所取之国，以为梁国自亡，非复取者之罪，所以深恶梁耳，非言秦得灭人国也。《释例》曰：“作事不时，则怨讟动於民。彼梁伯者，虚兴无虞之功，诈称无害之寇，遂沟其宫，以荡百姓之心，开大国之志，是妖衅之先徵，自亡之实应。故不言秦灭梁，而以自亡为文。”<br/><br/>　<br/><br/>　　【传】十九年，春，遂城而居之。（承前年传取新里，故不复言秦也。为此冬梁亡传。○复，扶又反。）<br/><br/>　　宋人执滕宣公。<br/><br/>　　夏，宋公使邾文公用鄫子于次睢之社，欲以属东夷。睢水受汴，东经陈留、梁、谯、沛、彭城县入泗，此水次有妖神，东夷皆社祀之，盖杀人而用祭。○睢音虽。属，朱欲反。谯，在消反。沛音贝。泗音四。祠音辞，或音祀。<br/><br/>　　[疏]传“欲以属东夷”。<br/><br/>　　○正义曰：属，训聚也。杀鄫子以惧东夷，使东夷聚来归己也。齐桓以德属诸侯，诸侯聚归齐桓。<br/><br/>　　○注“睢水”至“用祭”。<br/><br/>　　○正义曰：《释例》曰：“汴水自荧阳受河，睢水受汴，东经陈留梁国谯郡、沛国，至彭城县入泗。”凡水，首从水出谓之“受”，流归他水谓之“入”。《汉书》之例为然，言汴从河出，睢从汴出也。次谓水旁也。下云“用诸淫昏之鬼”，则此祀不在祀典，故云：“此水次有妖神”，妖神而谓之社。传言“以属东夷”，则此是东夷之神，故言“东夷皆社祠之”。刘炫云：“案昭十年，季平子伐莒，献俘，始用人於亳社。”彼亳社旧不用人，杜何以知此社杀人而用祭乎？今知不然者，彼传云“始用人於亳社”，故知旧来不用。此云“使邾文公用鄫子于次睢之社”，既不言始，明知旧俗用之。刘取彼而规杜过，非也。<br/><br/>　<br/><br/>　　司马子鱼曰：“古者六畜不相为用，司马子鱼，公子目夷也。六畜不相为用，谓若祭马先，不用马。○畜，许又反，注同。为，于伪反，下“为人”同，又如字，注放此。<br/><br/>　　[疏]“司马”至“用马”。<br/><br/>　　○正义曰：《尔雅·释畜》马、牛、羊、豕、犬、鸡，谓之“六畜”。《周礼》谓之“六牲”。养之曰畜，用之曰牲，其实一物也。此云“六畜不相为用”，昭十一年传曰：“五牲不相为用。”彼注不云：“马，而以其馀当之，明其俱为祭祀，所用彼此同也。《周礼·校人》“春祭马祖”，郑玄云：“马祖，天驷也。《孝经说》曰：‘房为龙马。’”六畜之言先祖者，唯此一文而已。以外牛、羊之等，其祖不知为何神也。谓若祭马先，不用马，略举一隅，据有文者言之耳。沈氏云：《春秋说》天苑主牛，又有天鸡、天狗、天豕。以马祖类之，此等各有其祖。<br/><br/>　<br/><br/>　　小事不用大牲，<br/><br/>　　[疏]“小事不用大牲”。<br/><br/>　　○正义曰：《杂记》言衅庙用羊。门夹室皆用鸡。隐十一年传称郑伯之诅，“使卒出豭，行出犬、鸡”。如此之类，皆是不用大牲也。<br/><br/>　<br/><br/>　　而况敢用人乎？祭祀，以为人也。民，神之主也。用人，其谁飨之？齐桓公存三亡国以属诸侯，三亡国，鲁、卫、邢。<br/><br/>　　[疏]注“三亡国，鲁、卫、邢”。<br/><br/>　　○正义曰：《齐语》云：“鲁有夫人、庆父之乱，二君弑死，国绝无嗣，桓公使高子存之；狄人攻邢，桓公筑夷仪以封之；狄人攻卫，卫人出庐于曹，桓公城楚丘以封之。”是也。卫则狄灭之矣，鲁、邢不灭，而言亡者，美大齐桓之功耳。<br/><br/>　<br/><br/>　　义士犹曰薄德。谓欲因乱取鲁，缓救邢、卫。今一会而虐二国之君，宋公三月以会召诸侯，执滕子；六月而会盟，其月二十二日执鄫子，故云一会而虐二国之君。又用诸淫昏之鬼。非周社故。将以求霸，不亦难乎？得死为幸！”恐其亡国。<br/><br/>　　秋，卫人伐邢，以报菟圃之役。邢不速退，所以独见伐。於是卫大旱，卜有事於山川，不吉。有事祭也。甯庄子曰：“昔周饥，克殷而年丰。今邢方无道，诸侯无伯，伯，长也。○长，丁丈反。天其或者，欲使卫讨邢乎？”从之，师兴而雨。<br/><br/>　　“宋人围曹”，讨不服也。曹南盟，不脩地主之礼故。子鱼言於宋公曰：“文王闻崇德乱而伐之，军三旬而不降，崇，崇侯虎。○降，户江反，下同。退脩教而复之，因垒而降。复往攻之，备不改前，而崇自服。○复，扶又反，注同；一本作“而复伐之”，“伐”，衍字也。垒，力轨反，军垒。《诗》曰：‘刑于寡妻，至于兄弟，以御于家邦。’《诗·大雅》。言文王之教，自近及远。寡妻，嫡妻，谓大姒也。刑，法也。○御如字，治也；《诗》音五嫁反，迎也。嫡，或作適，丁历反。大姒音泰。姒音似。今君德无乃犹有所阙，而以伐人，若之何？盍姑内省德乎，无阙而后动？”○盍，胡腊反。<br/><br/>　　陈穆公请脩好於诸侯以无忘齐桓之德。冬，盟于齐，脩桓公之好也。宋襄暴虐，故思齐桓。○好，呼报反，下同。<br/><br/>　　“梁亡”，不书其主，自取之也。不书取梁者主名。初，梁伯好土功，亟城而弗处，民罢而弗堪。则曰：“某寇将至。”乃沟公宫，沟，堑。○亟，欺冀反。罢音皮。堑，七艳反。曰：“秦将袭我。”民惧而溃，秦遂取梁。○溃，户外反。<br/><br/>　　【经】二十年，春，新作南门。（鲁城南门也，本名稷门。僖公更高大之，今犹不与诸门同，改名高门也。言新以易旧，言作以兴事，皆更造之文也。）<br/><br/>　　[疏]注“鲁城”至“文也”。<br/><br/>　　○正义曰：鲁城南门，本名稷门。今新作者，新脩彼稷门，更令高大，因改名高门。此事非有所据，鲁人相传云然，今时鲁人其言犹如此也。新者易旧之意，作者兴事之辞，皆是更造之文也。刘、贾先儒皆云“言新有故木；言作有新木”。故为此言以异之。《释例》曰：“言新，意所起；言作，以兴事。通谓兴起功役之事。总而言之，不复分别因旧与造新也。”<br/><br/>　<br/><br/>　　夏，郜子来朝。无传。郜，姬姓国。○郜，古报反；《字林》，工竺反。<br/><br/>　　[疏]注“郜，姬姓国”。<br/><br/>　　○正义曰：二十四年传富辰所云，郜之初封，文王之子，聃季之弟。以后更无所闻，唯此年一见而已。无时君谥号，不知谁灭之。<br/><br/>　<br/><br/>　　五月乙巳，西宫灾。无传。西宫，公别宫也。天火曰灾，例在宣十六年。<br/><br/>　　[疏]注“西宫”至“六年”。<br/><br/>　　○正义曰：《穀梁》以西宫为闵公之庙。《礼》宗庙在左，不得称西宫也。《公羊传》曰：“西宫者何？小寝也。小寝则曷为谓之西宫？有西宫则有东宫矣。”此注取《公羊》为说，故云公别宫也。<br/><br/>　<br/><br/>　　郑人入滑。入例在襄十三年。○滑，于八反。<br/><br/>　　秋，齐人、狄人盟于邢。<br/><br/>　　冬，楚人伐随。<br/><br/>　　【传】二十年，春，“新作南门”。书，不时也。（失土功之时。）凡启塞从时。（门户道桥谓之启，城郭墙堑谓之塞，皆官民之开闭，不可一日而阙，故特随坏时而治之。今僖公脩饰城门，非开闭之急，故以土功之制讥之。传嫌启塞皆从土功之时，故别起从时之例。○塞，素则反。）<br/><br/>　　[疏]注“门户”至“之例”。<br/><br/>　　○正义曰：传唯言“启塞从时”，不知启塞之言意何所谓？服虔云：“阖扇，所以开；键闭，所以塞。”《月令》“仲春，脩阖扇。孟冬，脩键闭”。从时，从此时也。传既云作门不时，更发从时之例，则启塞之事，当是城门之类，安得以为阖扇、键闭细小之物乎？若是仲春、孟冬，传何以不言春、冬，而直云“从时”，知从何时，岂丘明作传不了，待《月令》而后明哉？故杜更为别说。虽杜之言亦无明证，正以门户道桥所以开人行路，故以为启；城郭墙堑所以障蔽往来，故以为塞。虽言无所据，而理在可通。此二事者，皆官民之所开闭，终当须之，不可一日而阙。言从时者，特从坏时而脩之，不得拘以土功时月也。此新作南门者，当时不是倾坏，僖公欲脩饰使高大耳，非开闭之急，得待土功间月，今以日至之后兴造此门，故以土功之制讥之，云“书，不时也”。传既讥僖公作门不时，嫌门户墙堑之类交急之事，亦待土功之月，故别起从时之例，言启塞不须待时，其新作门须待时耳。杜云城郭谓之塞，亦得从坏时而治之，所以春秋筑城，每云书不时者，谓非因破坏而辄脩理，故谓之不时。《释例》曰：“门户道桥，城郭墙堑，官民之开闭，不可一日阙者也。故特随坏时而脩之，皆当其时而讫，不必用土功之常时也。故传既曰‘书不时’，又曰‘启塞从时’，重发以明二义。其他急事，亦包之也。”鲁城南面三门，隐公元年开一门，故今南有四门。僖公意更缮治高大稷门，非启塞之义，而以日至之后兴功，故经书“春”，传曰“书不时”，言失土功之时也。启塞之事犹得从宜而脩之。<br/><br/>　<br/><br/>　　滑人叛郑而服於卫，夏，郑公子士、洩堵寇帅师入滑。公子士，郑文公子。洩堵寇，郑大夫。○洩，息列反。堵，丁古反；王又音者。<br/><br/>　　秋，齐、狄盟于邢，为邢谋卫难也。於是卫方病邢。○为，于伪反。难，乃旦反。<br/><br/>　　随以汉东诸侯叛楚。冬，楚丘穀於菟帅师伐随，取成而还。君子曰：“随之见伐，不量力也。量力而动，其过鲜矣。善败由己，而由人乎哉？《诗》曰：‘岂不夙夜，谓行多露。’”《诗·召南》。言岂不欲早暮而行，惧多露之濡己，以喻违礼而行，必有汙辱，是亦量宜相时而动之义。○穀，奴口反。於音乌。菟音徒。鲜，息浅反，下同。召，上照反。暮，本亦作莫，音暮。汙，汙秽之汙，一音乌路反。相，息亮反。<br/><br/>　　宋襄公欲合诸侯，臧文仲闻之，曰：“以欲从人则可，屈己之欲，从众之善。以人从欲鲜济。”为明年鹿上盟传。<br/><br/>　　【经】二十有一年，春，狄侵卫。（无传。为邢故。○为，于伪反，下为邾同。）<br/><br/>　　宋人、齐人、楚人盟于鹿上。鹿上，宋地。汝阴有原鹿县。宋为盟主，故在齐人上。<br/><br/>　　夏，大旱。雩不获雨，故书旱。自夏及秋，五稼皆不收。<br/><br/>　　[疏]注“雩不”至“不收”。<br/><br/>　　○正义曰：《春秋》之例，旱则脩雩，雩必为旱。而经或书雩，或书旱者，雩而得雨，喜雩有益，书雩，不书旱。雩不得雨，则书旱，明灾成此时，雩不获雨，故书旱也。周之夏，即今之二月、三月、四月也，於时方欲下种，此月不雨未能成灾。而书夏大旱者，此后虽得少雨，而终是不堪生殖，从夏及秋五稼悉皆不收，不收之后，择最旱之月而书之，故书夏大旱也。刘炫云，大旱而不书饥者，传云“是岁也，饥而不害”，故不书饥。<br/><br/>　<br/><br/>　　秋，宋公、楚子、陈侯、蔡侯、郑伯、许男、曹伯会于盂。盂，宋地。楚始与中国行会礼，故称爵。○盂音于。执宋公以伐宋。不言楚执宋公者，宋无德而争盟，为诸侯所疾，故总见众国共执之文。○见，贤遍反。<br/><br/>　　冬，公伐邾。无传。为邾灭须句故。○句，其俱反，传同。<br/><br/>　　楚人使宜申来献捷。无传。献宋捷也。不言宋者，秋伐宋冬来献捷，事不异年，从可知。不称楚子，使来不称君命行礼。○献，轩建反。捷，在接反。<br/><br/>　　十有二月，癸丑，公会诸侯盟于薄，释宋公。诸侯既与楚共伐宋，宋服，故为薄盟以释之。公本无会期，闻盟而往，故书公会诸侯。○薄如字。<br/><br/>　　[疏]注“诸侯”至“诸侯”。<br/><br/>　　○正义曰：诸侯之被执者，皆不书其释。释而公不与，又不告，故鲁史不得书之。此由公往与盟，见其得释，故书之耳。文七年“公会诸侯、晋大夫，盟于扈”。传曰：“公后至，故不书所会。凡会诸侯，不书所会，后也。后至，不书其国，辟不敏也。”此盟亦总言“诸侯”，不书其国，似是公之后期，故解之。鲁先不属楚，公本无会期，闻盟而往，故书公会诸侯，非后期也。公非后期而总书诸侯者，此则会盂之诸侯也。一事而再见者，前目而后凡，自谓前已历序，故后总言耳，非为鲁公变文也。<br/><br/>　<br/><br/>　　【传】二十一年，春，宋人为鹿上之盟，以求诸侯於楚，楚人许之。公子目夷曰：“小国争盟，祸也。宋其亡乎？幸而后败。”（谓军败。）<br/><br/>　　夏，大旱，公欲焚巫尫。巫尫，女巫也。主祈祷请雨者。或以为尫非巫也，瘠病之人，其面上向，俗谓天哀其病，恐雨入其鼻，故为之旱，是以公欲焚之。○尫，乌黄反。祷，丁老反，或丁报反。瘠，在亦反。向，本亦作乡，许亮反。故为，于伪反。<br/><br/>　　[疏]注“巫尫”至“焚之”。<br/><br/>　　○正义曰：《周礼·女巫职》云“旱暵则舞雩”。此以为旱欲焚之，故知巫尫，女巫也。并以巫尫为女巫，则尫是劣弱之称，当以女巫尫弱故称尫也。或以为尫非巫也，巫是祷神之人，尫是瘠病之人，二者非一物也。尫是病人，天恐雨入其鼻，俗有此说，不出传记，义或当然，故两解之也。《檀弓》云：“岁旱，穆公召县子而问然，曰：‘天久不雨，吾欲暴尫而奚若。’曰：‘天则不雨，而暴人之疾子，虐，无乃不可与？’”郑玄云：“尫者面乡天，觊天哀而雨之。”又曰：“然则吾欲暴巫而奚若。”郑玄云：“巫主接神，亦觊天哀而雨之。”彼欲暴人疾而求雨，故郑玄以为觊天哀而下雨。此欲烧杀以求雨，故杜以为天哀之而不雨，意异，故解异也。《礼记》既言暴尫，又别言暴巫，巫、尫非一物，《记》言“暴人之疾”，则尫是病人，或说是也。<br/><br/>　<br/><br/>　　臧文仲曰：“非旱备也！脩城郭，贬食省用，务穑劝分，穑，俭也。劝分，有无相济。○贬，彼检反。省，所景反。<br/><br/>　　[疏]注“穑，俭也”。<br/><br/>　　○正义曰：穑是爱惜之义，故为俭也。襄二十四年《穀梁传》曰：“五穀不升谓之大侵。大侵之礼，君食不兼味，台榭不涂，弛侯、廷道不除，百官布而不制，鬼神祷而不祀。”《曲礼》云“岁凶，年穀不登，君膳不祭肺，马不食穀。”如此之类，皆是务为俭也。务为俭穑而脩城郭者，服虔云：国家凶荒，则无道之国乘而加兵，故脩城郭为守备也。<br/><br/>　<br/><br/>　　此其务也。巫尫何为？天欲杀之，则如勿生，若能为旱，焚之滋甚。”公从之。是岁也，饥而不害。不伤害民。<br/><br/>　　秋，诸侯会宋公于盂。子鱼曰：“祸其在此乎！君欲已甚，其何以堪之？”於是楚执宋公以伐宋。冬，会于薄以释之。子鱼曰：“祸犹未也，未足以惩君。”为二十二年战泓传。○惩，直升反。泓，乌宏反。任、宿、须句、颛臾，风姓也，实司大皞与有济之祀，司，主也。大皞，伏羲四国伏羲之后，故主其祀。任，今任城县也。颛臾在泰山南武阳县东北。须句在东平须昌县西北。四国封近於济，故世祀之。○任音壬，注同。颛音专。臾，羊朱反。“风姓也”，本或作“皆风姓”。大音泰。皞，胡老反。济，子礼反，注及下注同。羲本或作戏，许宜反。近，附近之近。以服事诸夏。与诸夏同服王事。○夏，户雅反，注及下同。邾人灭须句，须句子来奔，因成风也。须句，成风家。成风为之言於公曰：“崇明祀，保小寡，周礼也。明祀，大皞、有济之祀。保，安也。○为，于伪反。蛮夷猾夏，周祸也。此邾灭须句而曰蛮夷。昭二十三年，叔孙豹曰：“邾又夷也。”然则邾虽曹姓之国，迫近诸戎，杂用夷礼，故极言之。猾夏乱诸夏。○猾，于八反。叔孙豹，百教反。案杜注所引，是叔孙婼语，今传本多作“豹”，恐是传写误也。宜为婼。婼音敕若反。<br/><br/>　　[疏]注“此邾”至“诸夏”。<br/><br/>　　○正义曰：“蛮夷猾夏”，《舜典》文。猾训为乱，故云乱诸夏也。此注引昭二十三年传，当云“叔孙婼曰”。遍检古本，皆作“豹”字，盖注后即写误。<br/><br/>　<br/><br/>　　若封须句，是崇皞、济而脩祀纾祸也。”纾，解也，为明年伐邾传。○纾音舒。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10162.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10164.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

