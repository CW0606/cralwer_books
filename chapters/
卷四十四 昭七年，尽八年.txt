<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷四十四 昭七年，尽八年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷四十四 昭七年，尽八年全文,孔颖达作品" />
<meta name="description" content="春秋左传正义原文阅读,卷四十四 昭七年，尽八年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10324.html";
var nextpage="novel-read-1018-10326.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷四十四 昭七年，尽八年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10324.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四十四 昭七年，尽八年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:28:52<span class="divide">|</span></p>
<div class="page-body">
<div class="page-content">
<p> 　　【经】七年，春，王正月，暨齐平。（暨，与也。燕与齐平。前年冬，齐伐燕，间无异事，故不重言燕，从可知。○暨，其器反，传同。重，直用反。）<br/><br/>　　[疏]“暨与”至“可知”。<br/><br/>　　○正义曰：“暨，与”，《释诂》文也。此直言“暨齐平”，不知谁与齐平。《穀梁传》云：“以外及内曰暨。”谓此为鲁与齐平。贾逵、何休亦以为鲁与齐平。许惠卿以为燕与齐平。服虔云：襄二十四年‘仲孙羯侵齐’，二十五年‘崔杼伐我’。自尔以来，齐、鲁不相侵伐。且齐是大国，无为求与鲁平。此六年冬，‘齐侯伐北燕，将纳简公’。齐侯贪贿，而与之平，故传言‘齐求之也’，‘齐次于虢，燕人行成’。其文相比，许君近之。”案经例，即燕与齐平，当书“燕”；鲁与诸侯平，皆言“暨”。下“三月公如楚，叔孙婼如齐莅盟”，公不在国，故齐无来者。据经言之，贾君为得。杜则从许说也，故两载其说，意从贾解。其所疑云：“前年冬，齐伐燕”，文接此春，“间无异事，故不云燕”，省文也。又此年称齐暨燕平之月，传所举经文，知此是燕与齐平也。《释例》曰：“昭六年冬‘齐侯伐北燕’，七年春而‘平’。冬春相接，间无异事，省文，故不重言燕。犹桓五年冬‘州公如曹’，六年春因书‘寔来’也。传以其不分明，故起见齐燕平之月以正之也。”<br/><br/>　<br/><br/>　　三月，公如楚。<br/><br/>　　叔孙婼如齐莅盟。无传。公将远適楚，故叔孙如齐寻旧好。○婼，敕略反，徐又音释。好，呼报反。<br/><br/>　　[疏]注“公将”至“旧好”。<br/><br/>　　○正义曰：鲁与齐邻，公远適楚，虑其或来侵伐，遣使与之盟，寻旧好也。案经，婼之如齐，在“公如楚”下，杜言“将適楚”者，叔孙婼非公命则不得书经，明是公未发时命之，公发后始去，杜言“将”，见此意。<br/><br/>　<br/><br/>　　夏，四月，甲辰，朔，日有食之。<br/><br/>　　秋，八月，戊辰，卫侯恶卒。元年，大夫盟于虢。<br/><br/>　　[疏]“卫侯恶卒”。<br/><br/>　　○正义曰：《穀梁传》曰：“乡曰卫齐恶，今曰卫侯恶，此何为君臣同名也？君子不夺人名，不夺亲之所名，重其所以来也，王父名子也。”注云：“不夺人名，明臣虽欲改，君不当听也。君不听臣易名者，欲使人重父命也。父受名于王父，王父卒，则称王父之命名之。”《曲礼》云：“卒哭乃讳。”郑玄云：“敬鬼神之名也。生者不相辟名，卫侯名恶，大夫有石恶，君臣同名，《春秋》不非。”谓此事也。然则此君卒哭之后，臣当辟其讳。《曲礼》云：“君子已孤不更名”，当舍名而称字。<br/><br/>　　○注“元年大夫盟于虢”。<br/><br/>　　○正义曰：虢会不盟，而言盟者，令尹围请读旧书加于牲上，虽不为战书，亦以名告神，与盟同也。<br/><br/>　<br/><br/>　　九月，公至自楚。<br/><br/>　　冬，十有一月，癸未，季孙宿卒。<br/><br/>　　十有二月，癸亥，葬卫襄公。<br/><br/>　　【传】七年，春，王正月，暨齐平，齐求之也。（齐伐燕，燕人赂之，反从求平，如晏子言。）<br/><br/>　　[疏]“齐求之也”。<br/><br/>　　○正义曰：传云：“齐求之”，自言其平之意。下云“盟于濡上”，是其平之事也。下言“齐侯次于虢，燕人行成”，则是燕先发意。而言“齐求之”者，齐若志在伐燕，不当在竟久次，久次而不行，即是求之之状也。燕必知其音意，乃成耳。<br/><br/>　<br/><br/>　　癸巳，齐侯次于虢。虢，燕竟。○虢，瓜百反。竟音境。燕人行成，曰：“敝邑知罪，敢不听命？先君之敝器，请以谢罪。”敝器，瑶瓮、玉椟之属。○瑶音遥。瓮，乌送反，徐於容反。椟，徒木反。公孙晳曰：“受服而退，俟衅而动，可也。”晳，齐大夫。○晳，星历反，徐思益反。衅，许觐反。二月，戊午，盟于濡上。濡水出高阳县东北，至河间鄚县入易水。○濡，徐音须；《说文》女于反，一音而又反，又而于反。鄚音莫，本又作莫。<br/><br/>　　[疏]注“濡水”至“易水”。<br/><br/>　　○正义曰：今案高阳无此水也。水源皆出於山，其出平地，皆是山中平地。燕赵之界无泉出者，未知杜言何所案据。<br/><br/>　<br/><br/>　　燕人归燕姬，嫁女与齐侯。赂以瑶瓮、玉椟、斝耳，不克而还。瑶，玉也。椟，匮也。斝耳，玉爵。○斝，古雅反，一音嫁。《礼记》：夏曰盏，殷曰斝，周曰爵。《说文》斝从斗。匮，其位反。<br/><br/>　　[疏]注“瑶玉”至“玉爵”。<br/><br/>　　○正义曰：孔安国《尚书传》云：“瑶，美石。”此云瑶瓮、玉椟，与玉别文，亦似非玉。杜以瑶为玉者，《诗毛传》云：“琼瑶，美玉。”则瑶之为物，在玉石之间，与玉小别，故或以为石，或以为玉。琼是玉之美名。《诗》以琼瑶为玉，故毛言“美玉”耳。《周礼·醢人》：“王举则共醢六十瓮，以齐醢菹臡实之。”则瓮是小器，当以瓦为之。以瑶为瓮，故为宝也。《论语》云：“龟玉毁於椟中”，是椟为盛物之匮也。《明堂位》云：“爵，夏后氏以盏，殷以斝，周以爵。”郑玄云：“斝，画禾稼也。”斝是爵名，文承玉椟之下，明亦以玉为之。言耳者，盖此器旁有耳，若今之杯，故名耳。<br/><br/>　<br/><br/>　　楚子之为令尹也，为王旌以田。析羽为旌，王旌游至於轸。○旌音旌。析，星历反。游音留。轸，之忍反。<br/><br/>　　[疏]注“析羽”至“於轸”。<br/><br/>　　○正义曰：“析羽为旌”，《周礼·司常》文也。郑玄云：“析羽皆五采，系之於旞旌之上，所谓注旌於干首也。凡九旗之帛皆用绛。”然则干首有羽，羽为旌名，遂以旌为旗。称其垂至轸者，谓游至轸，非羽至轸也。《礼纬·稽命徵》云：“礼，天子旗九刃，曳地；诸侯七刃，齐轸；大夫五刃，齐较；士三刃，齐首。”《周礼·节服氏》：“衮冕六人，维王之大常。”郑玄云：“王旌十二旒，两两以缕缀连旁，三人持之。礼，天子旌曳地。”杜以楚虽僣号称王，未必即如天子，不应建大常旌曳地，故以诸侯解之。言“王旌游至於轸”，谓楚王旌也，盖建交龙之旗而游至轸耳。然诸侯之旌，短於王旌二刃。大夫之旌，亦短於诸侯之旌二刃。案《周礼》轸去地四尺，较去轸并五尺五寸，而《礼纬》云诸侯齐轸，大夫齐较，於事为疑，不可知也。<br/><br/>　<br/><br/>　　芋尹无宇断之曰：“一国两君，其谁堪之？”及即位，为章华之宫，纳亡人以实之。章华，南郡华容县。○芋，于付反。断音短。<br/><br/>　　[疏]“芋尹”。<br/><br/>　　○正义曰：芋是草名。哀十七年陈有芋尹。盖皆以草名官，不知其故。<br/><br/>　<br/><br/>　　无宇之阍入焉。有罪，亡入章华宫。无宇执之，有司弗与，王有司也。曰：“执人於王宫，其罪大矣。”执而谒诸王。执无宇也。王将饮酒，遇其欢也。无宇辞曰：“天子经略，经营天下，略有四海，故曰经略。诸侯正封，封疆有定分。○疆，居良反，下同。分，扶问反。<br/><br/>　　[疏]“天子”至“正封”。<br/><br/>　　○正义曰：庄二十一年注云：“略，界也。”则此“略”亦为“界”也。经营天下，以四海为界，界内皆为已有，故言“略有四海”，谓有四海之内也。天子界内，天子自经营之，故言“经略”也。诸侯封内，受之天子，非已自营，故言“正封”，谓不侵人，不与人，正之使有定分。<br/><br/>　<br/><br/>　　古之制也。封略之内，何非君土？食土之毛，谁非君臣？毛，草也。故《诗》曰：‘普天之下，莫非王土。率土之滨，莫非王臣。’《诗·小雅》。滨，涯也。○普，本或作溥，音同；《毛传》云：“大也。”滨音宾。涯，五隹反。<br/><br/>　　[疏]“诗曰”至“王臣”。<br/><br/>　　○正义曰：“《北山》，大夫剌幽王也，役使不均”。云：“溥天之下”云云，郑《笺》云：“此言王之土地广矣，王之臣又众矣，何求而不得，何使而不行。”率土之滨者，地之形势，水多於土，民居水畔，故云循土之涯也。<br/><br/>　<br/><br/>　　天有十日，甲至癸。人有十等，王至台。下所以事上，上所以共神也。故王臣公，公臣大夫，大夫臣士，士臣皂，皂臣舆，舆臣隶，隶臣僚，僚臣仆，仆臣台。马有圉，牛有牧，养马曰圉，养牛曰牧。○共音恭。圉，鱼吕反。<br/><br/>　　[疏]“王臣”至“臣台”。<br/><br/>　　○正义曰：文十八年传云“舜臣尧”者，谓舜为臣以事尧也。此云“王臣公”者，谓上以下为臣。文同而意异也。公者，五等诸侯之总名。《环齐要略》云：“自营为厶，八厶为公，言正无私也。大夫者，夫之言扶也，大能扶成人也。士者事也，言能理庶事也。”服虔云：“皂，造也，造成事也。舆，众也，佐皂举众事也。隶，隶属於吏也。僚，劳也，共劳事也。仆，仆竖，主藏者也。台，给台下，微名也。”此皆以意言之，循名求义，不必得本，故杜皆略而不说。<br/><br/>　<br/><br/>　　以待百事。今有司曰，女胡执人於王宫？将焉执之？周文王之法曰，有亡荒阅，荒，大也。阅，蒐也。有亡人当大蒐其众。○女音汝。焉，於虔反。阅音悦。蒐，所由反。所以得天下也。吾先君文王，楚文王。作《仆区》之法，《仆区》，刑书名。○仆区，乌侯反，徐如字。服云：仆，隐也；区，匿也。为隐匿亡人之法也。<br/><br/>　　[疏]注“仆区，刑书名”。<br/><br/>　　○正义曰：引其言戒刑法，知是刑书名也。名曰“仆区”，未知其义。服虔云：“仆，隐也；区，匿也。为隐亡人之法也。”<br/><br/>　<br/><br/>　　曰，‘盗所隐器，隐盗所得器。与盗同罪’，所以封汝也。行善法，故能启疆北至汝水。<br/><br/>　　[疏]注“行善”至“汝水”。<br/><br/>　　○正义曰：文王之法，所以得天下，言行善法，所以得为天子也。仆区之法，所以封汝，言去盗贼，所以大启封疆也。哀十七年传曰：“彭仲爽，申俘也，文王以为令尹，实县申息，朝陈蔡，封畛於汝。”是文王启疆至汝水。<br/><br/>　<br/><br/>　　若从有司，是无所执逃臣也。逃而舍之，是无陪台也。言皆将逃。王事无乃阙乎？昔武王数纣之罪，以告诸侯曰：‘纣为天下逋逃主，萃渊薮。’萃，集也。天下通逃，悉以纣为渊薮泽而归之。○数，色具反，又色主反。逋，布吴反。萃，在醉反。薮，素口反。<br/><br/>　　[疏]“昔武”至“渊薮”。<br/><br/>　　○正义曰：此在《尚书·武成》篇也。武王既克殷，归至于丰，乃陈伐纣之事，告於诸侯。言将伐之时，以商之罪，告于皇天后土，所过名山大川曰：“今商王受无道，暴殄天物，害虐烝民，为天下逋逃主，萃渊薮。”是言天下罪人逋逃者，以纣为主，集而归之，如鱼入深渊，兽奔薮泽也。<br/><br/>　<br/><br/>　　故夫致死焉。人欲致死讨纣。○夫音扶，又方于反。君王始求诸侯而则纣，无乃不可乎？若以二文之法取之，盗有所在矣。”言王亦为盗。王曰：“取而臣以往，往，去之。盗有宠，未可得也。”盗有宠，王自谓，为葬灵王张本。遂赦之。赦无宇。<br/><br/>　　楚子成章华之台，原以诸侯落之。宫室始成，祭之为落。台今在华容城内。<br/><br/>　　[疏]注“宫室”至“城内”。<br/><br/>　　○正义曰：《杂记》云：成庙则衅之，“路寝成则考之而不衅。衅屋者，交神明之道也。”郑玄云：“言露寝，生人所居，不衅者，不神之也。考之者，设盛食以落之尔。《檀弓》曰：‘晋献文子成室，诸大夫发焉’，是也。”然则不衅，似无祭，而杜言“宫室始成，祭之为落”者，以其言落，必是以酒浇落之，虽不如庙以血涂其上，当祭中霤之神以安之。<br/><br/>　<br/><br/>　　大宰薳启彊曰：“臣能得鲁侯。”薳启彊来召公，辞曰：“昔先君成公，命我先大夫婴齐曰：‘吾不忘先君之好，将使衡父照临楚国，镇抚其社稷，以辑宁尔民。’婴齐受命于蜀，蜀盟在成二年。衡父，公衡。○好，呼报反。辑音集，又七入反。奉承以来，弗敢失陨，而致诸宗祧，言奉成公此语以告宗庙。○陨，于敏反。祧，他彫反。日我先君共王，引领北望，日月以。鲁朝。○共音恭。<br/><br/>　　[疏]“日我”至“北望”。<br/><br/>　　○正义曰：日谓往日也。婴齐与鲁盟于蜀，事在成二年。共王之初，共王即望鲁朝，故言往耳我先君共王引领北望也。董遇注无日字。谥法“既过能改日共”。<br/><br/>　<br/><br/>　　传序相授，於今四王矣。四王，共、康、郏、敖及灵王。○传，直专反。郏，古洽反。嘉惠未至，唯襄公之辱临我丧。襄公二十八年，如楚临康王丧。孤与其二三臣，悼心失图，在哀丧故。社稷之不皇，况能怀思君德！皇，暇也。言有大丧，多不暇。今君若步玉趾，辱见寡君，趾，足也。宠灵楚国，以信蜀之役，致君之嘉惠，是寡君既受贶矣，何蜀之敢望！言但欲使君来，不敢望如蜀复有质子。○复，扶又反。质音致，又如字。<br/><br/>　　[疏]“宠灵”至“贶矣”。<br/><br/>　　○正义曰：言开其恩宠，赐以威灵，以及楚国，以明受命于蜀之事，不虚致令君之嘉惠於楚，即是寡君受贶矣。<br/><br/>　<br/><br/>　　其先君鬼神，实嘉赖之，岂唯寡君？君若不来，使臣请问行期，问鲁见伐之期。○使，所吏反。寡君将承质币而见于蜀，以请先君之贶。”请，问也。○质音致，徐之二反，又如字。见，贤遍反。公将往，梦襄公祖。祖，祭道神。<br/><br/>　　[疏]注“祖祭道神”。<br/><br/>　　○正义曰：《诗》云：“韩侯出祖”，“仲山甫出祖”，是出行必为祖也。《曾子问》曰：“诸侯適天子”与“诸侯相见”，皆云“道而出”，是祖与道为一，知祖是祭道神也。《周礼·大驭》：“掌驭玉路以祀，及犯軷。王自左驭，驭下祝。登受辔，犯軷，遂驱之。”郑玄云：“行山曰軷。犯之者，封土为山象，以菩刍棘柏为神主。既祭，以车轹之而去，喻无险难也。”又《聘礼》记云：“出祖，释軷祭酒脯，乃饮酒于其侧。”郑玄云：“祖，始也。”“行出国门，止陈车骑，释酒脯之奠於軷，为行始也。《诗传》曰：‘軷，道祭也。’谓祭道路之神。《春秋传》曰：‘軷涉山川。’然则軷，山行之名也。道路以险阻为难，是以委土为山，或伏牲其上，使者为軷祭酒脯祈告也。卿大夫处者於是饯之，饮酒於其侧，礼毕，乘车轹之而遂行。”是说祖軷之事也。《诗》云：“取羝以軷”，谓诸侯也。天子则以犬，故《犬人》云“伏瘗亦如之”。郑司农云：“伏谓伏犬，以王车轹之”，是也。大夫同酒脯。<br/><br/>　<br/><br/>　　梓慎曰：“君不果行。襄公之適楚也，梦周公祖而行。今襄公实祖，君其不行。”子服惠伯曰：“行。先君未尝適楚，故周公祖以道之。襄公適楚矣，而祖以道，君不行，何之？”三月，公如楚，郑伯劳于师之梁。郑城门。○道之音导，下同。劳，力报反，下同。孟僖子为介，不能相仪。僖子，仲孙玃。○介音界。相，息亮反。玃，俱缚反，又俱碧反。及楚，不能答郊劳。为下僖子病不能相礼张本。<br/><br/>　　夏，四月，甲辰，朔，日有食之。晋侯问於士文伯曰：“谁将当日食？”对曰：“鲁、卫恶之，受其凶恶。○恶之，如字；或乌路反，非也。卫大鲁小。”公曰：“何故？”对曰：“去卫地，如鲁地。卫地，豕韦也。鲁地，降娄也。日食於豕韦之末，及降娄之始乃息，故祸在卫大，在鲁小也。周四月，今二月，故日在降娄。○降，户江反，下同。<br/><br/>　　[疏]注“卫地”至“降娄”。<br/><br/>　　○正义曰：《周礼·保章氏》：“以星土辨九州之地所封，封域皆有分星。”是在地封域，必当天星之分，但古书亡失。郑注《保章氏》引《堪舆》云：寅，析木，燕也。卯，大火，宋也。辰，寿星，郑也。巳，鹑尾，楚也。午，鹑火，周也。未，鹑首，秦也。申，实沈，晋也。酉，大梁，赵也。戌，降娄，鲁也。亥，娵訾，卫也。子，玄枵，齐也。丑，星纪，吴越也。秦汉以来，地分天次。娵訾，卫也；降娄，鲁也，娵訾之次，一名豕韦，故云“卫地，豕韦也”。《三统历》：娵訾初日在危十六度，立春节在营室十四度，雨水中终於奎四度也。降娄初日在奎五度，惊蛰节在娄四度，春分中终於胃六度也。此时周四月，今二月，故日在降娄，但闰有前却，不知日在何度而食也。言“去卫地，如鲁地”，盖始入降娄之初耳。<br/><br/>　<br/><br/>　　於是有灾，鲁实受之。灾发於卫，而鲁受其馀祸。其大咎，其卫君乎，鲁将上卿。”八月卫侯卒，十一月季孙宿卒。○咎，其九反。公曰：“《诗》所谓‘彼日而食，于何不臧’者，何也？”感日食而问《诗》。<br/><br/>　　[疏]“诗所”至“不臧”。<br/><br/>　　○正义曰：“《十月之交》，大夫刺幽王也。”“十月之交，朔月辛卯。日有食之，亦孔之丑。”注云：“日为君，辰为臣。辛，金也。卯，木也。又以卯侵辛，故甚恶也。”又云：“彼月而食，则为其常。此日而食，于何不臧。”《诗》作“此”，此云“彼”者，师读不同也。<br/><br/>　<br/><br/>　　对曰：“不善政之谓也。国无政，不用善，则自取谪于日月之灾。谪，谴也。○谪，直革反。谴，遣战反。<br/><br/>　　[疏]“对曰”至“之灾”。<br/><br/>　　○正义曰：士文伯缘公之问，设劝戒之辞，言人君为政不善，可以感动上天，则自取谴责於日月之灾。以日食之灾，由君行之所致也。《昏义》云：“天子听男教，后听女顺。天子治阳道，后治阴德。”是故男教不修，阳事不得，適见於天，日为之食。妇顺不脩，阴教不得，適见於天，月为之食。”此传彼记皆是劝戒辞耳。日月之会，自有常数。每於一百七十三日有馀，则日月之道一交，交则日月必食。虽千岁之日食，豫筭而尽知，宁复由教不脩而政不善也？此时周室微弱，王政不行，非复能动天也。设有天变，当与天下为灾，何独卫君、鲁卿当其名也？若日食在其分次，其国即当有咎，则每於日食必有君死，岂日食之岁，常有一君死乎？足明士文伯言卫君、鲁卿之死，不由日食而知矣。人君者，位贵居尊，志移心溢，或淫恣情欲，坏乱天下。圣人假之神灵，作为鉴戒。夫以昭昭大明，照临下土，忽尔歼亡，俾昼作夜，其为怪异，莫斯之甚。故鸣之以鼓柝射之以弓矢。庶人奔走以相从，啬夫驰骋以告众。降物辟寝以哀之，祝币史辞以礼之。立贬食去乐之数，制入门废朝之典。示之以罪已之宜，教之脩德之法。所以重天变，警人君也。天道深远，有时而验，或亦人之祸衅，偶相逢，故圣人得因其变常，假为劝戒。知达之士，识先圣之幽情；中下之主，信妖祥以自惧。但神道可以助教，不可专以为教。神之则惑众，去之则害宜。故其言若有若无，其事若信若不信，期於大通而已。世之学者，宜知其趣焉。<br/><br/>　<br/><br/>　　故政不可不慎也。务三而已，一曰择人，择贤人。二曰因民，因民所利而利之。三曰从时。”顺四时之所务。<br/><br/>　　晋人来治杞田，前汝叔侯不尽归，今公適楚，晋人恨，故复来治杞田。○复，扶又反；下复伐同。<br/><br/>　　[疏]注“前汝”至“杞田”。<br/><br/>　　○正义曰：下云“君之在楚，於晋罪也”，知晋人以此故，复来治杞田也。宋之盟云，晋楚之从交相见，今复恨者，於时不免楚意为此盟耳，私心不欲诸侯向楚，又无辞可以禁之，故内怀恨而治其田。<br/><br/>　<br/><br/>　　季孙将以成与之。成，孟氏邑，本杞田。谢息为孟孙守，不可。谢息，僖子家臣。○为，于伪反，注及下为杞同。守，手又反，下守臣同。曰：“人有言曰，虽有挈瓶之知，守不假器，礼也。挈瓶，汲者，喻小知。为人守器，犹知不以借人。○挈，若结反。瓶，蒲丁反。之知音智，注小知同。汲音急。借，子夜反。夫子从君，而守臣丧邑，夫子，谓孟僖子，从公如楚。○丧，息浪反。虽吾子亦有猜焉。”言季孙亦将疑我不忠。○猜，七才反。季孙曰：“君之在楚，於晋罪也。言晋罪君之至楚。又不听晋，鲁罪重矣。晋师必至，吾无以待之，不如与之，间晋而取诸杞。侯晋间隙，可复伐杞取之。○间如字，注同。吾与子桃，鲁国卞县东南有桃虚。○虚，起居反。成反，谁敢有之，是得二成也。鲁无忧，而孟孙益邑，子何病焉？”辞以无山，与之莱、柞，莱、柞，二山。○莱音来。柞，子洛反，又音昨。乃迁于桃。谢息迁也。晋人为杞取成。不书，非公命。<br/><br/>　　楚子享公于新台，章华台也。使长鬛者相，鬛，须也，欲光夸鲁侯。○鬛，力辄反。相，息亮反。须音须。夸，苦华反。<br/><br/>　　[疏]“使长鬛者相”。<br/><br/>　　○正义曰：吴楚之人少须，故选长鬛者相礼也。<br/><br/>　<br/><br/>　　好以大屈。宴好之赐。大屈，弓名。○好，呼报反，注同。屈，居勿反。大屈，弓名。服同，又云大曲也。贾云宝金，可以为剑，出大屈也。<br/><br/>　　[疏]注“大屈，弓名”。<br/><br/>　　○正义曰：贾逵云：大屈，宝金，可以为剑。大屈，金所生地名。服虔云：一曰大屈，弓名。《鲁连书》曰：楚子享鲁侯於章华之台，与大曲之弓，既而悔之。蒍启彊见鲁侯，鲁侯归之大屈。即大曲也。<br/><br/>　<br/><br/>　　既而悔之。薳启彊闻之，见公。公语之，拜贺。公曰：“何贺？”对曰：“齐与晋、越欲此久矣。寡君无適与也，而传诸君，君其备御三邻。言齐、晋、越将伐鲁而取之。○见，贤遍反。语，鱼据反。適，丁历反。传，直专反。慎守宝矣，敢不贺乎？”公惧，乃反之。传言楚灵不信，所以不终。<br/><br/>　　郑子产聘于晋。晋侯疾，韩宣子逆客，私焉。私语。曰：“寡君寝疾，於今三月矣，并走群望，晋所望祀山川，皆走往祈祷。○祷，丁老反，又于报反。有加而无瘳。今梦黄熊入于寝门，其何厉鬼也？对曰：“以君之明，子为大政，其何厉之有？昔尧殛鲧于羽山，羽山在东海祝其县西南。○瘳，救留反。黄熊音雄，兽名，亦作能，如字，一音奴来反，三足鳖也。解者云，兽非入水之物，故是鳖也。一曰既为神，何妨是兽。案《说文》及《字林》皆云，能，熊属，足似鹿。然则能既熊属，入为鳖类。今本作能者，胜也。东海人祭禹庙，不用熊白及鳖为膳，斯岂鲧化为二物乎？殛，纪力反，诛也；本又作极，音义同。鲧，古本反，下注同。<br/><br/>　　[疏]“今梦”至“寝门”。<br/><br/>　　○正义曰：诸本皆作熊字。贾逵云：“熊，兽也。”《说文》云：“熊，兽，似豕，山居，冬蛰。”《释兽》云：“罴如熊，黄白文。”孙炎引《书》云：“如熊如罴”，则熊似罴似豕之兽，即今之所谓熊是也。《释兽》又云：“熊虎丑，其子狗。”李巡曰：“熊虎之类，其子名狗。”则熊兽似虎，非熊也。又《释鱼》云：“鳖，三足能。”樊光曰：“鳖皆四足，今三足，故记之。”彼是鳖之异状。张衡《东京赋》云：“能鳖三趾。”梁王云：“鲧之所化，是能鳖也。若是熊兽，何以能入羽渊？但以神之所化，不可以常而言之。若是能鳖，何以得入寝门？先儒既以为兽，今亦以为熊兽。”是也。汲冢书《琐语》云：晋平公梦见赤熊闚屏，恶之，而有疾，使问子产。言闚屏墙，必是兽也。张叔《皮论》云：“宾爵下革，田鼠上腾。牛哀虎变，鲧化为熊。久血为磷，积灰生蝇。”傅玄《潜通赋》云：“声伯忌琼瑰而弗占兮，昼言诸而暮终。嬴正沈璧以祈福兮，鬼告凶而命穷。黄母化而鼋兮，鲧变而成熊。”二者所韵不同。或疑张叔为“能”。著作郎王劭云：“古人读雄与熊者，皆于陵反，张叔用旧音，傅玄用新音。张叔亦作‘熊’也。”案《诗·无羊》与《正月》及襄十年卫卜御寇之繇，皆以“雄”韵“陵”，劭言是也。<br/><br/>　<br/><br/>　　其神化为黄熊，以入于羽渊。实为夏郊，三代祀之。鲧，禹父，夏家郊祭之，历殷、周二代，又通在群神之数，并见祀。○夏，户雅反，注夏下同。<br/><br/>　　[疏]注“鲧禹”至“见祀”。<br/><br/>　　○正义曰：《祭法》云：“夏后氏禘黄帝而郊鲧。”言郊祭天，而以鲧配。是“夏家郊祭之”也。殷、周二代，自以其祖配天。虽复不以鲧配郊，鲧有治水之功，又通在群神之数，并亦见祀。通夏世为“三代祀之”也。《祭法》又曰：“夫圣王之制祀也”。“能御大菑则祀之，能捍大患则祀之”，“鲧鄣鸿水而殛死，禹能脩鲧之功”，“非此族也，不在祀典”。是言鲧有大功，而历代祀之也。《祭法》又云：“有虞氏禘黄帝而郊喾，祖颛顼而宗尧。夏后氏亦禘黄帝而郊鲧，祖颛顼而宗禹。殷人禘喾而郊冥，祖契而宗汤。周人禘喾而郊稷，祖文王而宗武王。”《家语》：子羔问曰：“周人祖文王而宗武王”，虞夏祖宗异代者，孔子曰：“殷周祖宗，其庙可以不毁，则其他所祖宗者，功德不殊，虽在异代，亦可以无疑矣。”周人爱召公，犹敬其树，“况祖宗其功德，而可以不尊奉其庙哉！”<br/><br/>　<br/><br/>　　晋为盟主，其或者未之祀也乎？”言周衰，晋为盟主，得佐天子祀群神。<br/><br/>　　[疏]注“言周”至“群神”。<br/><br/>　　○正义曰：《祭法》曰：“有天下者祭百神，诸侯在其地则祭之，亡其地则不祭。”然则鲧非晋地之神，晋人不合祭之也。但周室既衰，晋为盟主，得佐助天子祭祀群神，故不祀鲧而鲧为宗也。《晋语》说此事云：“昔者鲧违帝命，殛之于羽山，化为黄熊，以入于羽渊，实为夏郊，三代举之。夫鬼神之所及，非其族类，则绍其同位”，“今周室少卑，晋实继之，其或者未举夏郊邪？宣子以告，祀夏郊，董伯为尸，五日，晋侯疾间”。是言晋当继周，得佐天子祀群神也。僖三十一年传云：“相之不享於此久矣，非卫之罪也。”“杞、鄫何事？”然则杞是夏后，自当祀相。卫不祀相，而晋祀鲧者，相无功，唯子孙当祀。鲧则列在祀典，天子祀之，故晋继周祀鲧也。<br/><br/>　<br/><br/>　　韩子祀夏郊。祀鲧。<br/><br/>　　[疏]“祀夏郊”。<br/><br/>　　○正义曰：言祀夏家所郊者，故注云“祀鲧”。<br/><br/>　<br/><br/>　　晋侯有间，间，差也。○差，初卖反。赐子产莒之二方鼎。方鼎，莒所贡。<br/><br/>　　[疏]“方鼎”。<br/><br/>　　○正义曰：服虔云：“鼎三足则圆，四足则方。”<br/><br/>　<br/><br/>　　子产为丰施归州田於韩宣子，丰施，郑公孙段之子。三年，晋以州田赐段。○为，于伪反，下为初言同。曰：“日君以夫公孙段为能任其事，而赐之州田。今无禄早世，不获久享君德。其子弗敢有，不敢以闻於君，私致诸子。”此年正月，公孙段卒。○夫音扶。任音壬，下同。宣子辞。子产曰：“古人有言曰：‘其父析薪，其子弗克负荷。’荷，担也。以微薄喻贵重。○析，星历反。荷，本亦作何，河可反，又音荷。担，丁甘反。施将惧不能任其先人之禄，其况能任大国之赐？纵吾子为政而可，后之人若属有疆埸之言，敝邑获戾，恐后代宣子者，将以郑取晋邑罪郑。○若属音烛。疆，居良反。埸音亦。而丰氏受其大讨。吾子取州，是免敝邑於戾，而建置丰氏也。敢以为请。”传言子产贞而不谅。<br/><br/>　　[疏]注“传言”至“不谅”。<br/><br/>　　○正义曰：“贞而不谅”，《论语》文也。贞，正也。谅，信也。段受晋邑，卒而归之，正也。知宣子欲之，而言畏惧后祸，是不信也。<br/><br/>　<br/><br/>　　宣子受之，以告晋侯。晋侯以与宣子。宣子为初言，病有之，初言，谓与赵文子争州田。以易原县於乐大心。乐大心，宋大夫。原，晋邑，以赐乐大心也。<br/><br/>　　郑人相惊以伯有，曰“伯有至矣”，则皆走，不知所往。襄三十年，郑人杀伯有。言其鬼至。铸刑书之岁二月，在前年。或梦伯有介而行，介，甲也。介音界。曰：“壬子，余将杀带也。驷带助子晳杀伯有。壬子，六年三月三日。明年壬寅，余又将杀段也。”公孙段，丰氏党。壬寅，此年正月二十八日。<br/><br/>　　[疏]注“公孙段，丰氏党”。正义曰：刘炫云：“段即丰氏，当言驷氏党，字之误。”以规杜氏。今知非者，段为丰氏，传有明文。杜既注传，无容不委。盖后人转写之误。刘君虽规，未必是杜之失。<br/><br/>　<br/><br/>　　及壬子，驷带卒。国人益惧。齐、燕平之月，此年正月。壬寅，公孙段卒，国人愈惧。其明月，子产立公孙洩及良止以抚之，乃止。公孙洩，子孔之子也。襄十九年，郑杀子孔。良止，伯有子也，立以为大夫，使有宗庙。○洩，息列反。子大叔问其故。子产曰：“鬼有所归，乃不为厉，吾为之归也。”大叔曰：“公孙洩何为？”子孔不为厉，问何为复立洩。○复，扶又反。子产曰：“说也，为身无义而图说。伯有无义，以妖鬼故立之。恐惑民，并立洩，使若自以大义存诛绝之后者，以解说民心。○说如字，下及注同，徐始锐反。<br/><br/>　　[疏]“子产”至“图说”。<br/><br/>　　○正义曰：言立公孙泄者，所以解说民心也。伯有作乱而死，不应立其后祀。今立良止，民必怪之，为伯有之身无义立后，而图谋自解说於民也。解说者，以子孔、良霄俱被诛杀，今并立二人，言若国家自以大义存诛绝之后，不为妖鬼立良止也，以此解说民心。<br/><br/>　<br/><br/>　　从政有所反之，以取媚也。民不可使知之，故治政或当反道以求媚於民。○治，直吏反。<br/><br/>　　[疏]“从政”至“媚也”。<br/><br/>　　○正义曰：反之，谓反正道也。媚，爱也。从其政事治国家者，有所反於正道，以取民爱也。反正道者，子孔诛绝，於道理不合立公孙泄。今既立良止，恐民以鬼神为惑，故反违正道，兼立公孙泄，以取媚於民，令民不惑也。段与带之卒，自当命尽而终耳，未必良霄所能杀也。但良霄为厉，因此恐民，民心不安，义须止遏，故立祀止厉，所以安下民也。何休《膏肓》难此，言孔子不语怪力乱神，以鬼神为政，必惑众，故不言也。今左氏以此令后世信其然，废仁义而祈福於鬼神，此大乱之道也。子产虽立良止，以讬继绝，此以鬼赏罚，要不免於惑众，岂当述之以示季末。郑玄答之曰：伯有，恶人也，其死为厉鬼。厉者，阴阳之气相乘不和之名。《尚书·五行传》六厉是也。人死体魄则降，知气在上，有尚德者，附和气而兴利。孟夏之月，令雩祀百辟卿士有益于民者，由此也。为厉者，因害气而施灾，故谓之厉鬼。《月令》“民多厉疾”，《五行传》有御六厉之礼。礼，天子立七祀，有大厉，诸侯立五祀，有国厉，欲以安鬼神，弭其害也。子产立良止，使祀伯有以弭害，乃礼与洪范之事也。子所不语，怪力乱神，谓虚陈灵象，於今无验也。伯有为厉鬼，著明若此，而何不语乎？子产固为众愚将惑，故并立公孙泄，云“从政有所反之，以取媚也。”孔子曰：“民可使由之，不可使知之。”子产达於此也。<br/><br/>　<br/><br/>　　不媚不信，说而后信之。○说音悦。不信，民不从也。”及子产適晋，赵景子问焉，景子，晋中军佐赵成。曰：“伯有犹能为鬼乎？”子产曰：“能。人生始化曰：“魄，魄，形也。○魄，普白反。既生魄，阳曰魂。阳，神气也。<br/><br/>　　[疏]“人生”至“曰魂”。<br/><br/>　　○正义曰：人禀五常以生，感阴阳以灵。有身体之质，名之曰形。有嘘吸之动，谓之为气。形气合而为用，知力以此而彊，故得成为人也。此将说淫厉，故远本其初。人之生也，始变化为形，形之灵者名之曰魄也。既生魄矣，魄内自有阳气。气之神者，名之曰魂也。魂魄神灵之名，本从形气而有。形气既殊，魂魄亦异。附形之灵为魄，附气之神为魂也。附形之灵者，谓初生之时，耳目心识，手足运动，啼呼为声，此则魄之灵也。附气之神者，谓精神性识，渐有所知，此则附气之神也。是魄在於前，而魂在於后，故云“既生魄，阳曰魂”。魂魄虽俱是性灵，但魄识少而魂识多。《孝经说》曰：魄，白也。魂，芸也。白，明白也。芸，芸动也。形有体质，取明白为名。气唯嘘吸，取芸动为义。郑玄《祭义》注云：“气谓嘘吸出入者也。耳目之丘明为魄。”是言魄附形而魂附气也。人之生也，魄盛魂强。及其死也，形消气灭。《郊特牲》曰：“魂气归于天，形魄归于地。”以魂本附气，气必上浮，故言“魂气归于天”；魄本归形，形既入土，故言“形魄归于地”。圣王缘生事死，制其祭祀；存亡既异，别为作名。改生之魂曰神，改生之魄曰鬼。《祭义》曰：“气也者，神之盛也。魄也者，鬼之盛也。合鬼与神，教之至也。”“死必归土，此之谓鬼。”“其气发扬于上”，“神之著也”。是故魂魄之名为鬼神也。《檀弓》记延陵季子之哭其子云：“骨肉归复于土，命也。若魂气则无不之也。”《尔雅·释训》云：“鬼之为言归也。”《易·系辞》曰：“阴阳不测之谓神。”以骨肉必归于土，故以“归”言之。魂气无所不通，故以“不测”名之。其实鬼神之本，则魂魄是也。刘炫云：“人之受生，形必有气，气形相合，义无先后。而此云‘始化曰魄’，‘阳曰魂’，是则先形而后气，先魄而后魂。”魂魄之生，有先后者，以形有质而气无质。寻形以知气，故先魄而后魂。其实并生，无先后也。<br/><br/>　　○注“阳，神气也”。<br/><br/>　　○正义曰：以形有质，故为阴；魂无形，故为阳。既以“化”表形，故以“阳”见气。气为阳，知形为阴，互相见也。<br/><br/>　<br/><br/>　　用物精多，则魂魄强。物，权势。<br/><br/>　　[疏]“用物”至“魄强”。<br/><br/>　　○正义曰：魂既附气，气又附形。形彊则气彊，形弱则气弱。魂以气彊，魄以形强。若其居高官而任权势，奉养厚，则魂气强，故用物精而多，则魂魄强也。<br/><br/>　　○注“物，权势”。<br/><br/>　　○正义曰：物非权势之名，而以物为权势者，言有权势则物备。物谓奉养之物，衣食所资之总名也。<br/><br/>　<br/><br/>　　是以有精爽，至於神明。爽，明也。<br/><br/>　　[疏]“是以”至“神明”。<br/><br/>　　○正义曰：此言从微而至著耳。精亦神也，爽亦明也。精是神之未著，爽是明之未昭。言权势重，用物多，养此精爽，至於神明也。<br/><br/>　<br/><br/>　　匹夫匹妇强死，其魂魄犹能冯依於人，以为淫厉。强死，不病也。人谓匹夫匹妇贱身。○强，其丈反。况良霄，我先君穆公之胄，子良之孙，子耳之子，敝邑之卿，从政三世矣。郑虽无腆，腆，厚也。○胄，直又反。从政三世矣，子良公子去疾生子耳公孙辄，辄生伯有良霄，三世为郑卿。腆，他典反。<br/><br/>　　[疏]“从政三世”。<br/><br/>　　○正义曰：子良、子耳、良霄，三世皆为卿。<br/><br/>　<br/><br/>　　抑谚曰，蕞尔国。蕞，小貌。○蕞，在最反。而三世执其政柄，其用物也弘矣，其取精也多矣。其族又大，所冯厚矣。良霄魂魄所冯者贵重。○柄，彼命反。而强死，能为鬼，不亦宜乎？”传言子产之博敏。<br/><br/>　　子皮之族饮酒无度，相尚以奢，相困以酒。<br/><br/>　　[疏]注“相尚”至“以酒”。<br/><br/>　　○正义曰：相尚以奢，食无度也。相困以酒，饮无度也。<br/><br/>　<br/><br/>　　故马师氏与子皮氏有恶。马师氏，公孙鉏之子罕朔也。襄三十年，马师颉出奔，公孙鉏代之为马师，与子皮俱同一族。○鉏，仕居反。颉，咖结反。齐师还自燕之月，在此年二月。罕朔杀罕魋。魋，子皮弟。○魋，徒回反。<br/><br/>　　[疏]“罕朔杀罕魋”。<br/><br/>　　○正义曰：公孙鉏，子展之弟。展生子皮，鉏生罕朔。朔是子罕之孙，礼谓之从父昆弟。<br/><br/>　<br/><br/>　　罕朔奔晋。韩宣子问其位於子产。问朔可使在何位。子产曰：“君之羁臣，苟得容以逃死，何位之敢择？卿违，从大夫之位，谓以礼去者，降位一等。罪人以其罪（缺），罪重则（缺）多。古之制也。朔於敝邑，亚大夫也，其官，马师也。大夫位，马师职。获戾而逃，唯执政所寘之。得免其死，为惠大矣。又敢求位？”宣子为子产之敏也，使从嬖大夫。为子产故，使降等，不以罪降。○为子，于伪反，注同。嬖，必计反。<br/><br/>　　[疏]“使从嬖大夫”。<br/><br/>　　○正义曰：子产数游楚云：“子晳，上大夫，女，嬖大夫，不尊贵也。”则晋之嬖大夫，亦是下大夫。子产云：朔，亚大夫也。今晋侯使朔为下大夫，故杜云：“为子产故，使降一等，不以罪降。”<br/><br/>　<br/><br/>　　秋，八月，卫襄公卒。晋大夫言於范献子曰：“卫事晋为睦，睦，和也。晋不礼焉，庇其贼人，而取其地，贼人，孙林父。其地，戚也。○庇，必利反，又音珌。故诸侯贰。《诗》曰：‘〈即鸟〉鸰在原，兄弟急难。’《诗·小雅》。〈即鸟〉鸰，〈邕鸟〉渠也。飞则呜，行则摇，喻兄弟相救於急难，不可自舍。○〈即鸟〉，本又作即，精亦反。鸰，本又作令，力丁反。难，如字，又乃旦反，注同。摇音遥，又以照反。<br/><br/>　　[疏]“诗曰”至“急难”。<br/><br/>　　○正义曰：《小雅·棠棣》之篇也。以〈即鸟〉鸰之在原，喻兄弟之急难也。〈即鸟〉鸰，水鸟也，今而在原，失其常处。飞则鸣，行则摇，不能自舍也。喻人当居平安之世，今有兄弟在急难，相救之情，亦不能自舍也。但鸟有飞行可言，人之不能自舍，无状可言耳。<br/><br/>　　○注“〈即鸟〉鸰，〈邕鸟〉渠”。<br/><br/>　　○正义曰：《释鸟》文。郭璞曰：“雀属。”<br/><br/>　<br/><br/>　　又曰：‘死丧之威，兄弟孔怀。’威，畏也。言有死丧，则兄弟宜相怀思。兄弟之不睦，於是乎不吊，不相吊恤。况远人，谁敢归之？今又不礼於卫之嗣，嗣，新君也。卫必叛我，是绝诸侯也。”献子以告韩宣子。宣子说，使献子如卫吊，且反戚田。传言戚田所由还卫。○说音悦。还音环。卫齐恶告丧于周，且请命。王使臣简公如卫吊。简公，王卿士也。且追命襄公曰：“叔父陟恪，在我先王之左右，以佐事上帝。陟，登也。恪，敬也。帝，天也。叔父谓襄公。命如今之哀策。○恪，苦各反。<br/><br/>　　[疏]注“陟登”至“哀策”。<br/><br/>　　○正义曰：“陟，登”，“恪，敬”，《释诂》文也。《周礼》所云，上帝皆是天也。“如今之哀策”者，汉魏以来，贤臣既卒，或赠以本官印绶。近世或更赠以高官，褒德叙哀，载之於策，将葬，赐其家以告柩，“如今之哀策”谓此也。<br/><br/>　<br/><br/>　　余敢忘高圉、亚圉？”二圉，周之先也。为殷诸侯，亦受殷王追命者。○圉，鱼吕反。<br/><br/>　　[疏]注“二圉”至“命者”。正义曰：案《周本纪》，高圉是公刘玄孙之孙。高圉生亚圉。亚圉，大王亶父之祖也。并为殷之诸侯。今王追命襄公，而云不忘二圉，知其亦是受殷王追命。此杜以意言耳，二圉之受追命无文也。<br/><br/>　<br/><br/>　　九月，公至自楚。孟僖子病不能相礼，不能相仪答郊劳，以此为己病。○“病不能相礼”，本或作“病不能礼”。相，息亮反，注相仪同。劳，力报反。乃讲学之，讲习也。苟能礼者从之。及其将死也，二十四年孟僖子卒，传终言之。召其大夫，僖子属大夫。曰：“礼，人之幹也。无礼，无以立。吾闻将有达者，曰孔丘，僖子卒时，孔丘年三十五。<br/><br/>　　[疏]注“孔丘年三十五”。<br/><br/>　　○正义曰：当言三十四，而云“五”，盖相传误耳。<br/><br/>　<br/><br/>　　圣人之后也。圣人，殷汤。而灭於宋。孔子六代祖孔父嘉，为宋督所杀，其子奔鲁。<br/><br/>　　[疏]注“孔子六代祖”。<br/><br/>　　○正义曰：《家语·本姓篇》云：宋泯公熙生弗父何，何生宋父周，周生世子胜，胜生正考父，考父生孔父嘉，其后以孔为氏也。孔父生木金父，金父生皋夷父，夷父生防叔，防叔辟华氏之逼而奔鲁，生伯夏，伯夏即生梁纥，梁纥即生孔子。<br/><br/>　<br/><br/>　　其祖弗父何，以有宋而授厉公。弗父何，孔父嘉之高祖，宋闵公之子，厉公之兄。何適嗣当立，以让厉公。○適，丁历反。及正考父弗父何之曾孙。佐戴、武、宣，三人皆宋君。三命兹益共。三命，上卿也。言位高益共。故其鼎铭云：考父庙之鼎。‘一命而偻，再命而亻区，三命而俯。俯共於亻区，亻区共於偻。○偻，力主反。亻区，纡甫反。循墙而走，言不敢安行。亦莫余敢侮。其共如是，亦不敢侮慢之。○侮，亡甫反。饘於是，鬻於是，以餬余口。’於是鼎中为饘鬻。饘鬻，餬属，言至俭。○饘，之然反。《尔雅》：“餬，饘也”。鬻，之六反，孙炎云，淖麋也。<br/><br/>　　[疏]“饘於”至“余口”。<br/><br/>　　○正义曰：《释言》云：“餬，饘也。”郭璞云：“糜也”。又云：“鬻，糜也。”孙炎曰：“淖糜也。”然则餬、饘、鬻、糜，相类之物。稠者曰糜，淖者曰鬻。餬、饘是其别名。将糜向口，故曰“以餬余口”，犹今人以粥向帛粘，使相著，谓之餬帛。<br/><br/>　<br/><br/>　　其共也如是。臧孙纥有言纥，武仲也。曰：‘圣人有明德者，若不当世，其后必有达人。’圣人之后，有明德而不当大位，谓正考父。<br/><br/>　　[疏]注“圣人”至“考父”。<br/><br/>　　○正义曰：圣人，谓殷汤也。不当世，谓不得在位为国君也。上文具言考父之德，知此圣人之后有明德而不得在世当大位者，止谓正考父也。既是圣人之后，而又有明德，身无贵位，必庆隆子孙，故言其后必有达人，谓知能通达之人。於夫子身为大夫，乃称夫子，此时仲尼未仕，不得称为夫子。以未仕之时为仕后之语，是丘明竟尊之，而失事实。陈恒未死言谥，亦此类也。<br/><br/>　<br/><br/>　　今其将在孔丘乎？我若获没，得以寿终。必属说与何忌於夫子，使事之说，南宫敬叔。何忌，孟懿子。皆僖子之子。○属音烛。说音悦。而学礼焉，以定其位。”知礼则位安。<br/><br/>　　[疏]注“南宫”至“敬叔”。<br/><br/>　　○正义曰：说南宫氏也。敬，谥也。叔，字也，又字容也，字括也，名说，一名縚。<br/><br/>　<br/><br/>　　故孟懿子与南宫敬叔师事仲尼。仲尼曰：“能补过者，君子也。《诗》曰：‘君子是则是效。’《诗·小雅》。孟僖子可则效巳矣。”<br/><br/>　　单献公弃亲用羁。献公，周卿士，单靖公之子，顷公之孙。羁，寄客也。○单音善。<br/><br/>　　冬，十月，辛酉，襄、顷之族杀献公而立成公。襄公，顷公之父。成公，献公弟。○顷音倾。十一月，季武子卒。晋侯谓伯瑕伯瑕，士文伯。曰：“吾所问日食，从矣，可常乎？”卫侯、武子皆卒故。对曰：“不可。六物不同，各异时。民心不壹，政教殊。事序不类，有变易。官职不则，治官居职非一法。同始异终，胡可常也？《诗》曰：‘或燕燕居息，或憔悴事国。’《诗·小雅》。言不同。○憔，在遥反。《诗》作“尽”。瘁，在醉反。<br/><br/>　　[疏]“诗曰”至“事国”。<br/><br/>　　○正义曰：《小雅·北山》，“大夫刺幽王也，役使不均，已劳於从事，而不得养其父母焉”。“或燕燕居息”，燕燕，安息貌。“或尽瘁事国”，尽力劳病以从国事。此作“憔悴”，盖师读不同。<br/><br/>　<br/><br/>　　其异终也如是。”公曰：“何谓六物？”对曰：“岁、时、日、月、星、辰是谓也”。公曰：“多语寡人辰，而莫同。何谓辰？”对曰：“日月之会是谓辰，一岁日月十二会，所会谓之辰。○语，鱼据反。<br/><br/>　　[疏]“岁时日月星辰”。<br/><br/>　　○正义曰：《释天》云：“载，岁也。夏曰岁”，“周曰年”。李巡曰：“载，一岁莫不覆载也。”孙炎曰：“四时一终曰岁，取岁星行一次也。年取年穀一熟。”是言岁即年也。时谓四时，春夏秋冬也。日谓十日，从甲至癸也。月从正月至十二月也。星，二十八宿也。辰谓日月所会，一岁十二会，从子至亥也。《周礼·冯相氏》：“掌十有二岁，十有二月，十有二辰。十日，二十有八星之位。”谓此六物也。大岁所在，十二年始匝，故为十二岁。○辰，而莫同。<br/><br/>　　○正义曰：东南隅有辰也，大火谓之辰也，又有日月之会辰也，又北方有辰星也。日月会谓之辰者，辰时也，言日月聚会有时也。<br/><br/>　<br/><br/>　　故以配日。”谓以子丑配甲乙。<br/><br/>　　[疏]“故以配日”。<br/><br/>　　○正义曰：言辰无常所，分在十二以十幹配之，明非一所也。<br/><br/>　<br/><br/>　　卫襄公夫人姜氏无子，姜氏，宣姜。嬖人婤姶生孟絷。孔成子梦康叔谓已：“立元，成子，卫卿，孔达之孙烝鉏也。元，孟絷弟，梦时元未生。○婤音周，又直周反，徐敕周反。姶，乌答反。絷，张立反。烝，之承反。<br/><br/>　　[疏]注“梦时元未生”。<br/><br/>　　○正义曰：知者，传曰“婤姶生孟絷”，即云“成子梦”。若已生讫，当云“婤姶生孟絷及元”，然云“孔成子梦”，且说梦巳下，乃云晋韩宣子聘岁生元。明未生也。<br/><br/>　<br/><br/>　　余使羁之孙圉与史苟相之。”羁，烝鉏子。苟，史朝子。○羁，居宜反。相，息亮反，下同。朝如字。史朝亦梦康叔谓己：“余将命而子苟，与孔烝鉏之曾孙圉，相元。”史朝见成子，告之梦，梦协。协，合也。晋韩宣子为政，聘于诸侯之岁，在二年。婤姶生子，名之曰元。孟絷之足不良，能行。跛也。○跛，波我反。<br/><br/>　　[疏]“之足不良”。正义曰：当断不良为句。“能行”向下读之。知者，案二十年杜注云：“絷足不良，故以官邑还豹”，是也。<br/><br/>　<br/><br/>　　孔成子以《周易》筮之曰：“元尚享卫国，主其社稷。”令蓍辞。遇《屯》。《震》下《坎》上，《屯》。○屯，张伦反。又曰：“余尚立絷，尚克嘉之。”嘉，善也。遇《屯》之《比》。《坤》下《坎》上，《比》。《屯》初九爻变。○比，毗志反，注同。<br/><br/>　　[疏]“之比”。<br/><br/>　　○正义曰：所以上《屯》无变者，皆遇少爻故也。<br/><br/>　<br/><br/>　　以示史朝。史朝曰：“元亨，又何疑焉。”《周易》曰：“《屯》，元亨。”○亨，许庚反，注元亨皆同。成子曰：“非长之谓乎？言《屯》之元亨，谓年长，非谓名元。○长，丁丈反，注同。对曰：“康叔名之，可谓长矣。善之长也。○名，如字，徐武政反。孟非人也。将不列於宗，不可谓长。足跛非全人，不可列为宗主。且其繇曰‘利建侯’。繇，卦辞。○繇，直又反。嗣吉何建？建非嗣也。嗣子有常位，故无所卜，又无所建。今以位不定，卜嗣得吉，则当从吉而建之也。○言何建，本或作可建。二卦皆云，谓再得《屯》卦，皆有建侯之文。<br/><br/>　　[疏]“二卦皆云”。<br/><br/>　　○正义曰：谓前卜元之二卦，非谓后卜絷之卦也。<br/><br/>　<br/><br/>　　子其建之。康叔命之，二卦告之。筮袭於梦，武王所用也。弗从何为？《外传》云：“《大誓》曰：‘朕梦协朕卜，袭於休祥，戎商必克。’”此武王辞。<br/><br/>　　[疏]注“外传云”。<br/><br/>　　○正义曰：《外传》云者，《国语》引《大誓》也。《古文尚书·大誓》具有此文。此传之意，取《大誓》也。杜不见古文，故引《外传》解之。<br/><br/>　<br/><br/>　　弱足者居。跛则偏弱，居其家，不能行。侯主社稷，临祭祀，奉民人，事鬼神，从会朝，又焉得居？各以所利，不亦可乎？”孟跛利居，元吉利建。○焉，於虔反。故孔成子立灵公。十二月，癸亥，葬卫襄公。灵公，元也。<br/><br/>　　【经】八年，春，陈侯之弟招杀陈世子偃师。（以首恶从杀例，故称弟，又称世子。○招，常遥反。）<br/><br/>　　[疏]注“以首”至“世子”。<br/><br/>　　○正义曰：招与公子过共杀偃师，而立公子留。及楚杀徵师，留出奔郑，招乃归罪於过，而使陈人杀之。及楚师来讨，又推过为首，得免重责，不死，而放之於越，是以招为从罪也。若其从招之诈，如楚之意，则宜书过杀偃师。由是仲尼知其实状，以招为首。传言：“书曰‘陈侯之弟招，杀陈世子偃师’，罪在招也。”是仲尼新意，以招为首恶也。从杀例者，从两下相杀之例也。《释例》曰：“大臣相杀，死者无罪，则两称名氏，以示杀者之罪，王札子杀召伯、毛伯，是也。若死者有罪，则不称杀者名氏，晋杀其大夫阳处父，是也。”然则世子虽是副主，犹是人臣，从此人臣相杀之例，故称“弟”，以见杀者之罪也。又称“世子”，以见世子亦人臣也。郑段去“弟”陈招不去“弟”者，《释例》云：“陈招杀兄之子”，“然不推刃於其兄，故以首恶称弟称名，从两下相杀也”。是言招罪轻於害兄，故存弟也。<br/><br/>　<br/><br/>　　夏，四月，辛丑，陈侯溺卒。襄二十七年“大夫盟于宋”。○溺，乃历反。<br/><br/>　　[疏]注“襄二”至“于宋”。<br/><br/>　　○正义曰：溺以襄五年即位，尔来陈常从楚，唯有襄二十七年大夫与鲁同盟于宋。刘炫云：“往年卫侯恶卒，杜云‘元年大夫盟于虢’。此不数虢。”以杜为上下自相反。今知不然者，以盟于宋，经有明文，故指之。虢盟文不见经，故不数也。其卫侯恶更无盟处，唯有虢盟，故数之。刘不寻杜意，而规其过，非也。<br/><br/>　<br/><br/>　　叔弓如晋。<br/><br/>　　楚人执陈行人干徵师，杀之。称行人，明非行人罪。○干，古丹反。陈公子留出奔郑。留为招所立，未成君而出奔。<br/><br/>　　秋，蒐于红。革车千乘，不言大者，经文阙也。红，鲁地。沛国萧县西有红亭。远疑。○蒐，所求反。红，户东反。乘，绳证反。沛音贝。<br/><br/>　　[疏]注“革车”至“阙也”。<br/><br/>　　○正义曰：传称“革车千乘”，是大蒐也。十二年“大蒐于比蒲”，三十二年“大蒐于昌间”，定十三年、十四年“大蒐于比蒲”，皆云“大蒐”。此不云“大”，知经阙文也。《释例》云：“红之蒐，传言‘革车千乘’，所以示大蒐也。而经不书‘大’，诸事同而文异。传不曲言经义者，直是时史之阙略，仲尼略而从之。《春秋》不可错综经文，此之类也。刘、贾、颖云：‘蒐于红’不言‘大’者，言公大失权在三家也。十一年‘蒐于比蒲’，经书‘大蒐’，复云书大者，言大众尽在三家。随文造意，以非例为例，不复知其自违也。”<br/><br/>　<br/><br/>　　陈人杀其大夫公子过。与招共杀偃师，书名，罪之。○过，古禾反。<br/><br/>　　大雩。无传。不旱而秋雩，过也。<br/><br/>　　冬，十月，壬午，楚师灭陈。不称将帅，不以告。壬午，月十八日。○将，子匠反。执陈公子招，放之于越。无传。复称公子，兄已卒。○复，扶又反。杀陈孔奂。无传。招之党，楚杀之。○奂，呼乱反。<br/><br/>　　[疏]注“招之党楚杀之”。<br/><br/>　　○正义曰：孔奂之为招党，传无其文。正以杀称名氏，是有罪之文，知其是招党也。文七年“宋人杀其大夫”，传曰：“不称名，众也，且言非其罪也。”无罪不称名，知称名为有罪矣。若使孔奂无罪，仲尼必当变文。但此非常例，先无定制，不知其将何所称也。执招杀奂，皆是楚人为之，承上“楚师灭陈”之下，是楚可知，不复每文书楚。杜以注文隔，故言“楚杀”以明之。不言“杀陈大夫”者，杀他国之臣，例不书爵。宣十一年“楚人杀陈夏徵舒”，是其类也。此执招杀奂，皆“灭陈”乃为之，故依次而书，书在“灭陈”之下。<br/><br/>　<br/><br/>　　葬陈哀公。嬖人袁克葬之。鲁注会，故书。○嬖，必计反。<br/><br/>　　[疏]注“嬖人”至“故书”。<br/><br/>　　○正义曰：贾、服以“葬哀公”之文，在“杀孔奂”之下，以为楚葬哀公，故杜辩之“袁克葬之”。案传“克欲杀马毁玉，楚人将欲杀克”，不得为楚葬之。若是楚葬，宜云“楚人葬陈哀公”，当如“齐侯葬纪伯姬”，不得直言“葬”也。且诸言葬某公者，皆是鲁往会葬之文，大夫不得书名，言其所为之事而已，故云“鲁往会，故书”也。案传袁克之葬，乃是私窃葬之。而鲁得会者，诸侯之卒，告卒不告葬。但葬有常期，知卒即往会之，未必得以礼从赴也。<br/><br/>　<br/><br/>　　【传】八年，春，石言于晋魏榆。（魏榆，晋地。○魏榆，服云：“魏，邑也。榆，州里名。”）<br/><br/>　　[疏]注“魏榆晋地”。<br/><br/>　　○正义曰：服虔云：“魏，邑。榆，州里名。”襄二十三年叔孙豹“次于雍榆”。雍榆，地名，知魏榆亦地名也。<br/><br/>　<br/><br/>　　晋侯问於师旷曰：“石何故言？”对曰：“石不能言，或冯焉。谓有精神冯依石而言。○冯，皮冰反，注同。不然，民听滥也。滥，失也。○滥，力暂反，下注同。<br/><br/>　　[疏]“民听滥”。<br/><br/>　　○正义曰：或民听滥失实，无言而妄称有言也。<br/><br/>　<br/><br/>　　抑臣又闻之抑，疑辞。曰：‘作事不时，怨讟动于民，则有非言之物而言。’今宫室崇侈，民力彫尽，彫，伤也。○讟，徒木反。侈，昌氏反，又尺氏反。怨讟并作，莫保其性。性，命也，民不敢自保其性命。石言，不亦宜乎！”於是晋侯方筑虒祈之宫。虒祁，地名，在绛西四十里，临汾水。○虒音斯，本又作，同。祁，巨之反，又音臣之反。汾，扶云反。叔向曰：“子野之言，君子哉！子野，师旷字。君子之言，信而有徵，故怨远於其身。怨咎远其身也。○远，于万反，注同。咎，其九反，下文同。小人之言，僣而无徵，故怨咎及之。《诗》曰：‘哀哉不能言，匪舌是出，唯躬是瘁。《诗·小雅》也。不能言，谓不知言理。以僣言见退者，其言非不从舌出，以僣而无信，自取瘁病，故哀之。○僣，子念反，注同，不信也。出，如字，又尺遂反。瘁，在醉反。哿矣能言，巧言如流，俾躬处休。’其是之谓乎！哿嘉也。巧言如流谓非正言而顺叙，以听言见答者。言其可嘉，以信而有徵，自取安逸。师旷此言，缘问流转，终归于谏，故以比巧言如流也。当叔向时，《诗》义如此，故与今说《诗》者小异。○哿，古可反，《毛诗传》云可也。俾，必耳反，本又作卑。休，许虬反，美也。<br/><br/>　　[疏]“诗曰”至“谓乎”。<br/><br/>　　○正义曰：《小雅·雨无正》之篇也。可哀愍哉，彼不能言之人。其所言者，非不从舌是出，但其言僣而无徵，惟於巳身是病。以不能言而自病其身，是可哀也。可嘉美矣，彼能言者，巧为言语如水之转流，然其言“信而有徵”，自使其身处休美之地。以言能而自处其美地，故可嘉也。此能言处休者，其是子野之谓乎。<br/><br/>　　○注“哿嘉”至“小异”。<br/><br/>　　○正义曰：《诗毛传》云：“哿，可也。”哿无正训，以其字从加从可，故各以意训耳。此诗上文云：“听言则答，谮言则退”，然后次此“哀哉”，故杜以“哀哉不能言”覆上“僣言见退”，谓言而不见信，被黜退者也。“哿矣能言”覆上“听言则答”，谓言可听用见应答者也。以其言可嘉善，“信而有徵”，故“自取安逸”，处休美也。师旷因公之问，其言流转，终归于谏。其言实巧，故以比“巧言如流”也。据今毛郑解《诗》“哀哉不能言”者，贤人不能言也，不能以其正道曲从君心，故身见困病。“哿矣能言”，乃指时世。所谓“能言”者，巧言从俗，如转流矣。阿谀顺旨，不依正法，得使身居休美。与此所引意异。故言“当叔向时，《诗》义如此，与今说《诗》者小异”。隐元年注云：“诗人之作，各以情言。君子论之，不以文害意。故《春秋传》引《诗》，不皆与今说《诗》者同，他皆放此。”然则引《诗》断章取义，得异於本，而云“叔向时《诗》义如此”者，但叔向此言在孔子删《诗》之前，与删《诗》之后，其义或异，故云“叔向时《诗》义如此”。隐元年论《诗》者君子之言，君子即丘明也。其言则删《诗》之后，乃与《诗》说不同，故云引《诗》断章。此杜大略而言。其实未脩之前，有引《诗》亦有断章者。<br/><br/>　<br/><br/>　　是宫也成，诸侯必叛，君必有咎，夫子知之矣。”为十年晋侯彪卒传。<br/><br/>　　陈哀公元妃郑姬生悼大子偃师，元妃，嫡夫人也。二妃生公子留，下妃生公子胜。二妃嬖，留有宠，属诸徒招与公子过。招及过皆哀公弟也。哀公有废疾。○废，甫肺反。三月，甲申，公子招、公子过杀悼大子偃师，而立公子留。<br/><br/>　　夏，四月，辛亥，哀公缢。忧恚自杀。经书辛丑，从赴。○谥，一豉反。恚，一睡反。<br/><br/>　　[疏]注“经书辛丑从赴”。<br/><br/>　　○正义曰：经云辛丑，传言辛亥，经、传异者，多是传实经虚，故言从赴。《长历》四月戊戌朔，四日辛丑，十四日辛亥。一月之内，有此二日，故不云日误。<br/><br/>　<br/><br/>　　干徵师赴于楚，干徵师，陈大夫。且糕有立君。公子胜愬之于楚，以招、过杀偃师告愬也。楚人执而杀之。杀于徵师。公子留奔郑。书曰：“陈侯之弟招杀陈世子偃师”，罪在招也。“楚人执陈行人干徵师杀之”，罪不在行人也。疑为招赴楚，当同罪，故重发之。○为，于伪反，下“为子良立宰”、“为之立宰”同。重，直用反。<br/><br/>　　[疏]注“疑为”至“发之”。<br/><br/>　　○正义曰：襄十一年“楚人执郑行人良霄”，传称“书曰行人，言使人也”。此复发传，故言“重发之”也。《释例》曰：“行人有六，而发传有三者，因良霄以显其称行人，因干徵师以示其非罪，因鲁叔孙婼以同外内大夫，则馀三人皆随例而为义也。”<br/><br/>　<br/><br/>　　叔弓如晋，贺虒祁也。贺宫成。游吉相郑伯以如晋，亦贺虒祁也。史赵见子大叔曰：“甚哉，其相蒙也！蒙，欺也。○相，息亮反，下“而相吾室”同。可吊也，而又贺之？”子大叔曰：“若何吊也？其非唯我贺，将天下实贺。”言诸侯畏晋，非独郑。○若何吊也，本或作若何吊也。<br/><br/>　　秋，大蒐于红，自根牟至于商、卫，革车千乘。大蒐，数军实，简车马也。根牟，鲁东界。琅邪阳都县有牟乡。商，宋地。鲁西竟接宋、卫也。言千乘，明大蒐，且见鲁众之大数也。○乘，绳证反，注同。数，色主反。竟音境。见，贤遍反。<br/><br/>　　七月，甲戌，齐子尾卒，子旗欲治其室。子旗，栾施也。欲并治子尾之家政。丁丑，杀梁婴。梁婴，子尾家宰。八月，庚戌，逐子成、子工、子车，三子，齐大夫，子尾之属。子成，顷公子固也。子工，成之弟铸也。子车，顷公之孙捷也。○顷音倾，下文并同。铸，之树反。捷，在接反。皆来奔，不书，非卿。而立子良氏之宰。子良，子尾之子高彊也。子旗为子良立宰。其臣曰：“孺子长矣，孺子谓子良。○孺，而树反，本亦作孺。长，丁丈反。而相吾室，欲兼我也。”兼，并也。授甲，将攻之。陈桓子善於子尾，亦授甲，将助之。或告子旗，子旗不信，则数人告。将往，又数人告於道，遂如陈氏。桓子将出矣，闻之而还，闻子旗至。○数，色主反，下同。<br/><br/>　　[疏]“将往”至“陈氏”。<br/><br/>　　○正义曰：将往子良之家也，又数人告，不复敢向子良之家，遂如陈氏。服虔云：“将往者，欲往到陈氏问助子良攻我意”，谬甚也。<br/><br/>　<br/><br/>　　游服而逆之，去戎备，著常游戏之服。○去，起吕反。著，张略反。请命。问桓子所至。对曰：“闻彊氏授甲将攻子，子闻诸？”曰：“弗闻。”“子盍亦授甲？无宇请从。”无宇，桓子名。○盍，胡腊反，下同。从，才用反。子旗曰：“子胡然？彼孺子也，吾诲之，犹惧其不济，吾又宠秩之。谓为之立宰。其若先人何？子盍谓之？谓之使无攻我。《周书》曰：‘惠不惠，茂不茂。’《周书·康诰》也。言当施惠於不惠者，劝勉於不勉者，茂，勉也。康叔所以服弘大也。”服，行也。桓子稽颡曰：“顷、灵福子，顷公、灵公，乐氏所事之君。○稽音启。颡，素党反。<br/><br/>　　[疏]注“周书”至“勉也”。<br/><br/>　　○正义曰：周公戒康叔，当施惠於不肯施惠者，劝勉其不能勉力者。今子良不能勉力为善，欲令桓子劝勉之，故引此书也。“茂，勉也”，《释诂》文。○“顷”。<br/><br/>　　○正义曰：谥法：“祗动追惧曰顷。”<br/><br/>　<br/><br/>　　吾犹有望。”望子旗惠及己。遂和之如初。和栾、高二家。陈公子招归罪於公子过而杀之。言招所以不死而得放。九月，楚公子弃疾帅师奉孙吴围陈，孙吴，悼大子偃师之子惠公。宋戴恶会之。戴恶，宋大夫。冬，十一月，壬午，灭陈。壬午，十月十八日。传言十一月，误。<br/><br/>　　[疏]注“壬午”至“月误”。<br/><br/>　　○正义曰：杜以《长历》校之，十月乙丑朔，十八日得壬午也。十一月无壬午。经书十月，历与经合，知传言十一月者，误也。<br/><br/>　<br/><br/>　　舆嬖袁克，杀马毁玉以葬。舆，众也。袁克，嬖人之贵者，欲以非礼厚葬哀公。<br/><br/>　　[疏]注“舆众”至“哀公”。<br/><br/>　　○正义曰：就众嬖之内，特举袁克之名，知克是嬖人之贵者也。葬无杀马毁玉之法，知欲以非礼厚葬哀公也。服虔云：“一曰：马，陈侯所乘马。玉，陈侯所佩玉。故杀马毁玉，不欲使楚得之。”事亦有似。知不然者，楚既灭陈，则为已有，克不能私藏马玉欲残毁之，故不从。<br/><br/>　<br/><br/>　　楚人将杀之，请寘之。置马、玉。○寘，之豉反。既又请私，私尽君臣恩。私於幄，加绖於颡而逃。幄，帐也。逃，不欲为楚臣。○幄，於角反。绖，直结反。使穿封戌为陈公，戌，楚大夫。灭陈为县，使戌为县公。○穿音川。戍音恤。曰：“城麇之役，不谄。成麇役在襄二十六年。戍与灵王争皇颉。○麇，九伦反，注同。谄，敕检反。颉，户结反。侍饮酒於王。王曰：“城麇之役，女知寡人之及此，女其辟寡人乎？”及此，谓为王。○女音汝，下同。对曰：“若知君之及此，臣必致死礼，以息楚国。”息，宁静也。晋侯问於史赵曰：“陈其遂亡乎？”对曰：“未也。”公曰：“何故？”对曰：“陈，颛顼之族也。陈祖舜，舜出颛顼。○颛音专。顼，许玉反。岁在鹑火，是以卒灭，陈将如之。颛顼氏以岁在鹑火而灭，火盛而水灭。○鹑，巿春反。<br/><br/>　　[疏]“对曰”至“楚国”。<br/><br/>　　○正义曰：致死礼者，欲为郏敖致死杀灵王也。穿封戌既臣事灵王，而为此悖言，追恨不杀君者，以明在君为君之义，见巳忠直。若如今日有人欲谋灵王，巳必致死杀之，此对是谄，非悖也。<br/><br/>　　○注“颛顼”至“水灭”。<br/><br/>　　○正义曰：颛顼崩年，岁星在鹑火之次，於时犹有书专言之，故史赵得而知也。岁星，天之贵神，所在必昌。鹑火得岁而火益盛，火盛而水灭。颛顼水德，故以此年终也。陈是颛顼之族，故知灭将如之，亦当岁在鹑火，陈乃灭也。史赵别有以知，假此而为言耳。不可一准此言，以验国之兴灭。<br/><br/>　<br/><br/>　　今在析木之津，犹将复由。箕、斗之间有天汉，故谓之析木之津。由，用也。○析，星历反。复，扶又反，一音服。<br/><br/>　　[疏]注“箕斗”至“用也”。<br/><br/>　　○正义曰：析木之津，於十二次为位在寅也。《释天》云：“析木之津，箕斗之间汉津也。”孙炎曰：“析别水木以箕、斗之间，是天汉之津也。”刘炫谓是天汉，即天河也。天河在箕、斗二星之间，箕在东方木位，斗在北方水位。分析水、木，以箕星为隔。隔河须津梁以渡，故谓此次为析木之津也。不言析水而言析木者，此次自南而尽北，故依此次而名析木也。襄三十年传称“岁星在娵訾之口，其明年乃及降娄”。岁星岁行一次，降娄距此九年，故此年岁在析木之津也。“由，用”，《释诂》文。言将用是而更兴。<br/><br/>　<br/><br/>　　且陈氏得政于齐，而后陈卒亡。物莫能两盛。自幕至于瞽瞍，无违命。幕，舜之先。瞽瞍，舜父。从幕至瞽瞍间，无违天命废绝者。○幕音莫。瞽音古。瞍，素口反。<br/><br/>　　[疏]注“幕舜”至“绝者”。<br/><br/>　　○正义曰：《鲁语》云：“幕，能师颛顼者也，有虞氏报焉。”孔晁云：幕能修道，功不及祖，德不及宗，故每於岁之大烝而祭焉，谓之报。言虞舜祭幕，明幕是舜先，不知去舜远近也。《帝系》云：“颛顼生穷蝉，穷蝉生敬康，敬康生句芒，句芒生蟜牛，蟜牛生瞽瞍。”亦不知幕於蟜牛以前是谁名字之异也。“从幕至瞽叟，无违天命废绝”，言其不绝世，继嗣相传，以至舜也。观传此文，瞽叟以前，似有国土。而《尚书·序》云：“虞舜侧微”，孔安国云：“为庶人，故微贱。”经云“有鳏在下，曰虞舜”，明是下贱矣。盖至瞽叟，始失国耳。此久远之事，不可知也。<br/><br/>　<br/><br/>　　舜重之以明德，寘德於遂，遂，舜后，盖殷之兴，存舜之后而封遂，言舜德乃至於遂。○重，直用反。<br/><br/>　　[疏]注“遂舜”至“於遂”。<br/><br/>　　○正义曰：三年传云：“箕伯、直柄、虞遂、伯戏”，则遂在直柄之后，故云盖殷兴，存舜之后而封之也。言舜有明圣之德，其德流及於遂，故言“寘德於遂”。寘，置也，置此德於遂身，令使遂有德也。<br/><br/>　<br/><br/>　　遂世守之。及胡公不淫，故周赐之姓，使祀虞帝。胡公满，遂之后也，事周武王，赐姓曰妫，封诸陈，绍舜后。○妫，九危反。<br/><br/>　　[疏]注“胡公”至“舜后”。正义曰：胡公封陈之由，襄二十五年传巳具之矣。《世本》：“舜姓姚氏。”哀元年传称：夏后少康奔虞，虞思妻之以二姚。虞思，犹姓姚也。至胡公，周乃赐姓为妫耳。因昔虞舜居妫水，故周赐以妫为姓也。《陈世家》言“舜居妫汭，其后因姓妫氏”，谓胡公之前巳姓妫矣，是马迁之妄也。<br/><br/>　<br/><br/>　　臣闻盛德必百世祀，虞之世数未也。继守将在齐，其兆既存矣。”言陈氏兴盛於齐，形兆巳见。○见，贤遍反。<br/><br/>　　[疏]“其兆既存矣”。<br/><br/>　　○正义曰：陈氏世世益贤，而位渐高，有恩德而得民意，其有国之徵兆既存在矣，言可知也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10324.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10326.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

