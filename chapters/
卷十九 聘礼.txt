<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷十九 聘礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷十九 聘礼全文,郑玄作品" />
<meta name="description" content="仪礼注疏原文阅读,卷十九 聘礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4524.html";
var nextpage="novel-read-266-4526.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷十九 聘礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4524.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷十九 聘礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:18:21<span class="divide">|</span></p>
<div class="page-body">
<div class="page-content">
<p>[疏]“聘礼第八”。○郑《目录》云：“大问曰聘。诸侯相於久无事，使卿相问之礼。小聘使大夫。”《周礼》曰：“凡诸侯之邦交，岁相问，殷相聘也，世相朝也。”於五礼属宾礼。《大戴》第十四，《小戴》第十五，《别录》第八。○释曰：郑云“大问曰聘者”，则此篇发首所论是也。云“久无事”者，案下记云：“久无事则聘焉。”注云：“事谓盟会之属。”若有事，事上相见，故郑据久无事而言。云“小聘使大夫”者，下经云“小聘曰问。其礼如为介，三介”是也。“《周礼》曰”者，《大行人》文，郑彼注：“小聘曰问殷中也，久无事又於殷朝者，及而相聘也。父死子立曰世。凡君即位，大国朝焉，小国聘焉。此皆所以习礼考义，正刑一德，以尊天子也。必择有道之国而就修之。”然岁相问，殷相聘，《聘义》所云“比年小聘，三年大聘”是也。《大行人》云：“上公九介，侯伯七介，子男五介。”又云：“凡诸侯之卿，其礼各下其君二等。”《聘义》：“上公七介，侯伯五介，子男三介。”是诸侯之卿、介各下其君二等者也。若小聘曰问，使大夫，又下其卿二等，此《聘礼》是侯伯之卿大聘，以其经云五介，“上介奉束锦，士介四人，皆奉玉锦”。又云入竟张旃，孤卿建旃，据侯伯之卿之聘者。必见侯伯之卿聘者，周公作经，互见为义，此见侯伯之卿大聘。《玉人》云：“瑑圭璋八寸，璧琮八寸，以覜聘。”上公之臣，《公食大夫》俎实云“伦肤七”，据子男之臣，是各举一边，而言明五等俱有，是其互见为义也。<br/>　　聘礼。君与卿图事，图，谋也。谋聘故及可使者。谋事者必因朝，其位，君南面，卿西面，大夫北面，士东面。<br/>　　[疏]“聘礼”至“图事”。○注“图谋”至“东面”。○释曰：自此尽“官具”，论聘人及用币之事。云“谋聘故及可使”者，谋聘者，为久无事，须聘，故谓有事，故或因聘，或特行。若记云：“若有故，则卒聘，束帛加书将命。”是因聘者也。晋侯使韩穿来言汶阳之田之类，是特行者也。言及可使者，谓於三卿之中选可使者，即经云“遂命使者”是也。其总三事皆须谋者也，言谋事者必因朝者，欲取对众共询之意。云“其位，君南面”已下，知面位然者，此《仪礼》之内见诸侯三朝：燕朝，《燕礼》是也；又射朝，《大射》是也；不见路门外正朝，正朝，当与二朝面位同。案《燕礼》、《大射》皆云“卿西面，大夫北面，士东面”，公降阶南面揖之，是以知正朝面位然也。若天子三朝，射人见射朝，司士见正朝，不见燕朝，以诸侯正朝与燕朝同，明天子燕朝亦与正朝同也。<br/>　　遂命使者。遂犹因也。既谋其人，因命之也。聘使卿。<br/>　　[疏]“遂命使者”。○注“遂犹”至“使卿”。○释曰：云“既谋其人，因命之也”者，谓谋其人，人亦在谋事之中，故云因命，即上注可使者是也。云“聘使卿”者，以其经云“及竟张旃”，《周礼·司常》云“孤卿建旃”，故知使卿也。若然，使者自在谋内，审知所聘之国远近，何以下记云使者“既受行，出，遂见宰，问几月之资”，注云：“古者君臣谋密草创，未知所之远近。”问行用多少，但所谋之时，经云出聘，不言其国，使者不得审知，故更问之。是以《左氏》吴公子季札遂聘齐晋卫郑之等，下文云“无行则重贿反币”，是亦有历聘之事也。<br/>　　使者再拜稽首，辞。辞以不敏。<br/>　　[疏]“使者”至“首辞”。○注“辞以不敏”。○释曰：云“辞以不敏”者，郑取《孝经》“曾子曰参不敏”之辞为义也。<br/>　　君不许，乃退。退，反位也。受命者必进。<br/>　　[疏]“君不许乃退”。○注“退反”至“必进”。○释曰：知“受命者必进”者，以其云“退”，故知进乃有退法，是受命前进，近君也。<br/>　　既图事，戒上介，亦如之。既，已也。戒犹命也。已谋事，乃命上介，难於使者易於介。<br/>　　[疏]“既图”至“如之”。○注“既已”至“於介”。○释曰：既谋事乃命介，在谋后别命之，谋使者是难，谋后命介是易也。<br/>　　宰命司马戒众介，众介皆逆命，不辞。宰，上卿，贰君事者也。诸侯谓司徒为宰。众介者，士也，士属司马。《周礼》司马之属，司士掌作士，適四方，使为介。逆犹受也。<br/>　　[疏]“宰命”至“不辞”。○注“宰上”至“受也”。○释曰：天子有六卿：天、地、四时之官。是诸侯兼官而有三卿：立地官司徒兼冢宰，立夏官司马兼春官，立冬官司空兼秋官。是以《左氏》杜泄云：吾子为司徒，叔孙为司马，孟孙为司空。故《礼记·内则》云：“后王命冢宰，降德于众兆民。”郑云：“《周礼》冢宰掌饮食，司徒掌十二教。今一云冢宰，记者据诸侯也，诸侯并六卿为三，或兼职焉。”是其诸侯并六卿为三，诸侯以司徒为冢宰，义与此同。宰上卿，贰君事，诸侯谓司徒为宰者也。云“士属司马”，引《周礼》者，案司士属司马，而云“作士適四方使为介”，诸侯之司马亦然，故引以证诸侯司马戒众介也。云“不辞”者，是其副使之贱者，故不敢辞。<br/>　　宰书币，书聘所用币多少也。宰又掌制国之用。<br/>　　[疏]“宰书币”。○注“书聘”至“之用”。○释曰：宰即上命司马兼官者也。云“书聘所用币多少也”者，谓聘邻国享君及夫人问卿之等币。《周礼·司仪》云：“凡诸侯之交，各称其邦而为之币，以其币为之礼。”郑云：“币，享币也。於大国则丰，於小国则杀”是也。云“宰又掌制国之用”者，案《王制》云：“冢宰制国用，必於岁之杪。”是以使之书币也。<br/>　　命宰夫官具。宰夫，宰之属也。命之使众官具币及所宜赍。<br/>　　[疏]“命宰夫官具”。○注“宰夫”至“宜赍”。○释曰：所命者冢宰，司徒命之以宰夫，属司徒。《周礼》宰夫“掌百官府之徵令”，故命诸官云“官具”者，谓使宰夫命诸官，各具所行币。币在官之府，其司非一，故言“众官”。币谓享币，及问大夫问卿，总具之及所宜赍者，谓行道所用多少皆是。<br/>　　及期，夕币。及犹至也。夕币，先行之日，夕陈币而视之，重聘也。<br/>　　[疏]“及期夕币”。○注“及犹”至“聘也”。○释曰：自此尽“受书以行”，论陈币付使者之事。云“夕币，先行之日夕”，知者，下云“厥明，释币于祢”，是行日，明此夕是先行之日夕也。云“视之”者，正谓宾及众介视之，故下云“使者朝服帅众介夕”，注云“视其事”是也。<br/>　　使者朝服，帅众介夕。视其事也。古文帅皆作率。<br/>　　管人布幕于寝门外。管犹馆也。馆人，谓掌次舍帷幕者也。布幕以承币。寝门外，朝也。古文管作官，今文布作敷。<br/>　　[疏]“管人”至“门外”。○注“管犹”至“作敷”。○释曰：云“馆人，谓掌次舍帷幕者也”者，案《天官》有《掌舍》、《掌次》、《幕人》等。《掌次》云：“有邦事，则张幕设案。”《掌舍职》云：“为帷宫，设旌门。”又《幕人》云：“掌帷幕幄帟绶之事。”郑云：“在旁曰帷，在上曰幕。幕或在地，展陈于上。”即此布幕是也。馆人即彼掌舍，以诸侯兼官，故郑总言之也。云“幕以承币”者，即下文“官陈币”是也。云“寝门外，朝也”者，谓路门外，即正朝之处也。下记云：“宗人授次，次以帷。”则馆人与宗人共掌之，若宾客则宗人掌之也。<br/>　　官陈币：皮，北首西上，加其奉於左皮上；马则北面，奠币于其前。奉，所奉以致命，谓束帛及玄纁也。马言则者，此享主用皮，或时用马，马入则在幕南，皮马皆乘。古文奉为卷，今文无则。<br/>　　[疏]“官陈”至“其前”。○注“奉所”至“无则”。○释曰：云“官陈币”者，即上文“官具”者也。馆人布幕於地，官陈币於其上。云“奉，所奉以致命，谓束帛及玄纁也”者，所奉谓后享时奉，入以致命，故知。是以下文享时所致，束帛加璧以享君，玄纁加琮以享夫人，郑不言璧琮者，璧琮不陈，厥明乃授之也。云“马言则者，此享主用皮，或时用马”者，主用皮，谓有皮之国。国无皮者，乃用马。故下云：“庭实，皮则摄之。”郑注：“皮言则者，或用马也。”记云“皮马相閒可也”，注“閒犹代也。土物有宜”也。云“马入则在幕南”者，以经云“马则北面，奠币于其前”也，是马在幕南。故下展币时云：“马则幕南北面，奠币于其前”也。知“皮马皆乘”者，案下宾觌时云“总乘马”，又云“礼，玉束帛乘皮”，是皆乘也。<br/>　　使者北面，众介立于其左，东上。既受行，同位也。位在幕南。<br/>　　[疏]“使者”至“东上”。○注“既受”至“幕南”。○释曰：云“既受行，同位”者，对未受命行已前，卿大夫士面位各异，是以记云：“使者既受行日，朝同位。”郑注云“谓前夕币之閒，同位者，使者北面，介立于其左，少退，别其处臣也”是也。知“在幕南”者，币在幕上，使者须视币，故在幕南也。<br/>　　卿大夫在幕东，西面北上。大夫西面，辟使者。<br/>　　[疏]“卿大”至“北上”。○注“大夫”至“使者”。○释曰：此谓处者，大夫常北面，今与卿同西面，故云“辟使者”。<br/>　　宰入，告具于君。君朝服出门左，南乡。入告，入路门而告。<br/>　　[疏]注“入告”至“而告”。○释曰：朝在路门外，故知“入路门”，至路寝而告君，以其在路寝听政处故也。<br/>　　史读书展币。展犹校录也。史幕东西面读书。贾人坐抚其币。每者曰在必。西面者，欲君与使者俱见之也。<br/>　　[疏]“史读书展币”。○注“展犹”至“之也”。○释曰：知“史幕东西面”者，以其君南面，使者北面，故知幕东西面读之可知，是以郑云“欲君与使者俱见之也”。知贾人抚币者，以其贾人主币行者，故知贾人抚币。受之其币，谓官具之者，非直所奉而已。若然，贾人当在幕西，东面抚之，亦欲使君与宾俱见之也。<br/>　　宰执书，告备具于君，授使者。使者受书，授上介。史展币毕，以书还授宰，宰既告备，以授使者。其受授皆北面。<br/>　　[疏]注“史展”至“北面”。○释曰：云“史展币毕，以书还授宰”者，以其宰在幕东，西面，史居前西面，读书展币，展币讫，明回还授宰，宰以书授使者。云“其受授皆北面”者，当宰以书授使者之时，宰来至使者之东，北面授使者，使者北面授介，三者皆北面，向君故也。<br/>　　公揖入。揖，礼群臣。<br/>　　[疏]“公揖入”。○释曰：以展币授使者讫，礼毕，故入於寝也。<br/>　　官载其币，舍于朝。待旦行也。<br/>　　[疏]“官载”至“于朝”。○注“待旦行也”。○释曰：此云“官”，谓官人从宾行者，与前官陈币者异。必知行者，以下文入竟又展之，又“有司展群币以告”，注云“有司，载币者，自展自告”是也。云“待旦行”者，下文“厥明，释币遂行”是也。<br/>　　上介视载者，监其安处之，毕乃出。<br/>　　[疏]“上介视载者”。○注“监其”至“乃出”。○释曰：经直云“上介视载者”，注云“监其安处之，毕乃出”，不言馀人出，则上文舍於朝，不出，待旦则行，以其须守币故也。<br/>　　所受书以行。为当复展。<br/>　　[疏]“所受书以行”。○注“为当复展”。○释曰：“书”谓前宰授使者，此书将行，为当复展故也。<br/>　　厥明，宾朝服释币于祢。告为君使也。宾，使者谓之宾，尊之也。天子诸侯将出，告群庙，大夫告祢而已。凡释币，设洗盥如祭。<br/>　　[疏]“厥明”至“于祢”。○注“告为”至“如祭”。○释曰：自此尽“亦如之”，论宾与上介将行告祢之事。云“朝服”者，卿大夫朝服祭，故还服朝服告也。云“天子诸侯将出，告群庙”者，案《礼记·曾子问》云：“孔子曰：诸侯適天子，必告于祖，奠于祢。”注云：“皆奠币以告之。”是诸侯出告群庙。案彼下文又云：“孔子曰：天子诸侯将出，必以币帛皮圭告于祖祢，遂奉以出。”是天子与诸侯同告群庙之事。云“大夫告祢而已”者，大夫三庙，降天子，不得并告，故直告祢而已。若父在则告祖，知者，下记云：“赐饔唯羹饪。筮一尸，若昭若穆。”注云：“筮尸若昭若穆，容父在，父在则祭祖，父卒则祭祢。”以此言之，明初行时，父在释币於祖庙可知。案昭元年楚公子围聘於郑，云“布几筵，於庄、共之庙而来”，服氏云：“庄，谓楚庄王，围之祖。共王，围之父。”是大夫并告群庙者。彼不告聘，直告娶，故得并告。古者大夫得因聘而娶，故《传》云“且娶於公孙段氏”是也。云“凡释币，设洗盥如祭”者，案《曾子问》云“凡告用牲币”，注云“牲当为制”，则告无牲，直用币而已。但执币须絜，当有洗而盥手，其设洗如祭祀之时，亦洗当东荣，南北以堂深，水在洗东，篚在洗西。必知无祭事者，下文还时云：“乃至于祢，筵几于室，荐脯醢，觞酒陈。”郑云：“行释币，反释奠，略出谨入。”是其差也。<br/>　　有司筵几于室中。祝先入，主人从入。主人在右，再拜，祝告，又再拜。更云主人者，庙中之称也。祝告，告以主人将行也。<br/>　　[疏]“有司”至“再拜”。○注“更云”至“行也”。○释曰：云“更云主人者，庙中之称也”者，上云“宾”，至此更云“主人”，是庙中之称，故《特牲》、《少牢》皆称主人，对《聘》称宾也。<br/>　　释币，制玄纁束，奠于几下，出。祝释之也。凡物十曰束。玄纁之率，玄居三，纁居二。《朝贡礼》云：纯，四只。制，丈八尺。<br/>　　[疏]“释币”至“下出”。○注“祝释”至“八尺”。○释曰：知“祝释币”者，案《曾子问》：君薨而世子生，大祝裨冕执束帛，升自西阶，命无哭。告曰：某之子生，敢告。奠币於殡东。则知此亦大祝释之可知也。云“凡物十曰束”者，案《昏礼》“玄纁束”，则每卷二丈，自馀行礼云束者，每卷一丈八尺为制，币帛锦十卷者皆名束，至於脯十脡亦曰束，故云凡物十曰束也。云“玄纁之率，玄居三，纁居二”者，言“率”，皆如是也。玄三纁二者，象天三覆地二也。云“《朝贡礼》云纯四只制丈八尺”者，纯谓幅之广狭，制谓舒之长短，《周礼》赵商问只长八寸，四八三十二，幅广三尺二寸，大广非其度。郑志答云：古积画误为四，当为三，三咫则二尺四寸矣。《杂记》云：“纳币一束，束五两，两五寻。”然则每卷二丈，若作制币者，每卷丈八尺为制，合卷为匹也。<br/>　　主人立于户东，祝立于牖西。少顷之閒，示有俟於神。<br/>　　[疏]注“少顷”至“於神”。○释曰：案《士虞礼》无尸者，出户而听若食间，此无祭事，故云“有俟於神”也。<br/>　　又入，取币，降，卷币，实于笄，埋于西阶东。又入者，祝也。埋币必盛以器，若藏之然。<br/>　　又释币于行。告将行也。行者之先，其古人之名未闻。天子诸侯有常祀在冬。大夫三祀：曰门、曰行、曰厉。丧礼有“毁宗躐行，出于大门”，则行神之位在庙门外西方。不言埋币，可知也。今时民春秋祭祀有行神，古之遗礼乎？<br/>　　[疏]“又释币于行”。○注“告将”至“礼乎”。○释曰：云“行者之先，其古人之名未闻”者，此谓平地道路之神。云“古人名未闻”者，谓古人教人行道路者，其人名字未闻。云“天子诸侯有常祀在冬”者，《月令》祀行是也。言此者，欲见大夫虽三祀，有行无常祀，因行使始出有告礼而已。至於出城，又有軷祭祭山川之神，喻无险难也。“大夫三祀曰门、曰行、曰厉”者，见《祭法》文。云“丧礼有‘毁宗躐行，出于大门’”者，《檀弓》文。案彼云：“掘中霤而浴，毁灶以缀足。及葬，毁宗躐行，出于大门，殷道也。”下文周柩入毁宗，虽不云躐行，亦有行可知。所毁者，毁庙门西而云躐行，明行神在庙门西矣。“不云埋币，可知”者，承上宗庙埋之，此亦埋可知。云“今时民春秋祭祀有行神，古之馀礼乎”者，郑以行神无正文，虽约《檀弓》，犹引汉法为况乎者，犹，疑之矣。若然，城外祭山川之神有軷坛，此礼行神亦当有軷壤。是《月令》“冬祭行”注云“行在庙门外之西，为軷坛，厚二寸，广五尺，轮四尺”是也。<br/>　　遂受命。宾须介来，乃受命也。言遂者，明自是出，不复入。<br/>　　[疏]“遂受命”。○注“宾须”至“复入”。○释曰：下云“上介及众介俟于使者之门外”，是其宾须介来，乃受命也。云“自是出，不复入”者，自释币於门，不复更入。若然，则待介於门矣。<br/>　　上介释币亦如之。如其於祢与行。<br/>　　上介及众介俟于使者之门外。俟，待也。待於门外，东面北上。<br/>　　[疏]“上介”至“门外”。○注“俟待”至“北上”。○释曰：自此尽“敛旃”，为使者与介向君朝受命即行之事。知“待於门外，东面北上”者，上云宾释币讫不复入，明介待宾於大门外，宾出则向君也。言“东面北上”者，依宾客门外之位。<br/>　　使者载旃，帅以受命于朝。旃，旌旗属也。载之者，所以表识其事也。《周礼》曰“通帛为旃”，又曰“孤卿建旃”。至於朝门，使者北面东上。古文旃皆为膳。<br/>　　[疏]“使者”至“于朝”。○注“旃旌”至“为膳”。○释曰：云“载之者，所以表识其事”者，人见张旃，则知是孤卿为使之事，是表识其事也。云“《周礼》曰”者，《司常》文。云“至於朝门”者，凡诸侯三门：皋、应、路。路门外有常朝位。下文君臣皆朝列位，乃使卿进使者，使者乃入至朝，即此朝门者，皋门外矣。知“北面东上”者，还依展币之位也。<br/>　　君朝服，南乡。卿大夫西面，北上。君使卿进使者。进之者，使者谦，不敢必君之终使己。<br/>　　[疏]“君朝服”至“使者”。○注“进之”至“使己”。○释曰：此还依展币之位，知大夫与卿同西面，避宾。下文使者还，亦同展币北面东上位。<br/>　　使者入，及众介随入，北面，东上。君揖使者进之，上介立于其左，接闻命。进之者，有命，宜相近也。接犹续也。<br/>　　贾人西面坐启椟，取圭，垂缫，不起而授宰。贾人，在官知物贾者。缫，所以藉圭也。其或拜，则奠于其上。今文缫作璪。<br/>　　[疏]“贾人”至“授宰”。○注“贾人”至“作璪”。○释曰：云“贾人，在官知物贾者”，谓若《王制》云庶人之在官，府史胥徒之类，以知物贾，故名贾。云“其或拜，则奠于其上”者，故《觐礼》记云“奠圭于缫上”是也。但缫有二种：一者以木为中幹，以韦衣之，天子五采，公侯伯三采，子男二采，采为再行。下记及《典瑞》皆有其文，此为缫也。下记云“绚组尺”，及《曲礼》下文“执玉其有藉者则裼”，郑亦为之缫，若韦版为之者，奠玉於上，此则无垂缫、屈缫之事。若绚组为之者，所以系玉於韦版，使不失坠，此乃有屈垂之法，则此经所云者是也。案向来所注，皆以韦版缫藉解之者，郑意以承玉及系玉二者，所据虽异，所用相将，又同名为缫，是以和合解之。故以韦版为之者，以解绚组之缫也。<br/>　　宰执圭，屈缫，自公左授使者。屈缫者，敛之。礼以相变为敬也。自公左，赞币之义。<br/>　　[疏]“宰执”至“使者”。○注“屈缫”至“之义”。○释曰：云“自公左，赞币之义”者，《礼记·少仪》云：“诏辞自右，赞币自左。”取地道尊右之法，是赞币之义，故於公左也。<br/>　　使者受圭，同面，垂缫以受命。同面者，宰就使者北面并授之。既授之，而君出命矣。凡授受者，授由其右，受由其左。<br/>　　[疏]“使者”至“受命”。○注“同面”至“其左”。○释曰：知“宰就使者北面”者，以经言“同面”，不见使者进文，使者既先北面，故知就使者北面，并面授之。既授与使者，即言受命，明知则出命矣。云“凡授受者，授由其右，受由其左”者，据此宰由其右授使者，使者受由其左。又据《乡饮酒》、《乡射》、《燕礼》，献酢酬皆授由其右，受由其左，故云“凡”以广之。若有所因由，则有授由左，受由右，是以使者反命之时，宰自公左受玉。郑云亦於使者之东，同面并受，不右使者，由便也。又宾授觌时，士受马，適右受。郑云：“適牵者之右，而受由便。”又《乡饮酒》云：“受酬者自介右。”郑云：“尊介，使不失故位。”如此者，皆是变例，郑据平常行事而言也。<br/>　　既述命，同面授上介。述命者，循君之言，重失误。<br/>　　[疏]“既述”至“上介”。○注“述命”至“失误”。○释曰：上文授玉讫，君出命，命辞虽不知何语，要知使者既受命，使者又重述君命，为述命。述命者，重失误。<br/>　　上介受圭，屈缫，出授贾人，众介不从。贾人，将行者，在门外北面。<br/>　　[疏]“上介”至“不从”。○注“贾人”至“北面”。○释曰：云“众介不从”者，以上介送圭，向外与贾人，反来，故众介不从，以待之。云“贾人，将行者”，知者，经言“授贾人”，使受之，则是行人主掌此玉，故知。将行者，对上云贾人出玉者，是留者也。知“在门外北面”者，以其使者在门外时，皆北面，此贾人不入，明依本北面可知。<br/>　　受享束帛加璧，受夫人之聘璋，享玄纁束帛加琮，皆如初。享，献也。既聘又献，所以厚恩惠也。帛，今之璧色缯也。夫人亦有聘享者，以其与己同体，为国小君也。其聘用璋，取其半圭也。君享用璧，夫人用琮，天地配合之象也。圭璋特达，瑞也；璧琮有加，往德也。《周礼》曰：“瑑、圭、璋、璧、琮，以覜聘。”<br/>　　[疏]“受享”至“如初”。○注“享献”至“覜聘”。○释曰：此经中三事，上经已受聘君圭，此经受享君束帛加璧，又受聘夫人璋，又受享夫人琮。案上文夕币时，云“官陈币皮北首西上加其奉於左皮上”，郑注云：“奉，所奉以致命，谓束帛及玄纁也。”则知所陈，直陈束帛及玄纁，不陈璧、琮。是以此经受璧而连言束帛玄纁者，以其享时，束帛加璧於其上，玄纁加琮於其上，以相配之物，故兼言束帛玄纁。若然，璧、琮右受者，以其璧、琮与圭、璋同类，尊之故也。云“帛，今之璧色缯”者，《周礼·大宗伯》云：“孤执皮帛。”郑注亦然。又案《宗伯》云“以苍璧礼天”，下云“牲币各放其器之色”，币即币帛，礼天之璧用苍色，则币帛之色亦苍色，是璧色缯。於汉时云“璧色缯”者，亦因周法，则此束帛亦与璧色同，以其相配，但未知正用何色耳。云“聘用璋，取其半圭”，知半曰璋者，案《周礼·典瑞》云：“四圭有邸以祀天，两圭有邸以祀地，圭璧以祀日月，璋邸射以祀山川。”以上向下差之，以两圭半四圭，圭璧半两圭，璋邸射又半圭璧，是半圭曰璋也。云“圭璋特达，瑞也”者，《聘义》云：“圭璋特达，德也。”郑云：“特达，谓以朝聘也。”言瑞者，《大宗伯》云：“以玉作六瑞。”公执桓圭以下皆是瑞。故《尚书》云：“班瑞於群后。”言特达者，不加束帛也。云“璧琮有加，往德也”者，谓加於束帛之上。言往德者，《郊特牲》云：“束帛加璧，往德也。”谓以束帛加璧，致厚往，为主君有德，故以玉致之。君子於玉比德，故言往德也，往德义出於彼。郑言此者，欲见朝置享用玉之意也。“《周礼》曰”，《玉人》文。云“瑑、圭、璋、璧、琮，以覜聘”者，欲见此篇聘宾不用君之所执圭璋，以其公则执桓圭，侯执信圭，伯执躬圭，子执穀璧，男执蒲璧，臣出聘，圭璋璧琮，则瑑之而已，无此桓、信、躬、穀、蒲之文。又所执皆降其君一等，故引之为证也。<br/>　　遂行，舍于郊。於此脱舍衣服，乃即道也。《曲礼》曰：“凡为君使，已受命，君言不宿於家。”<br/>　　[疏]“遂行舍于郊”。○注“於此”至“於家”。○释曰：言“遂行”者，受命则行，不留停，故云遂行。言“於此脱舍衣服，乃即道”者，上文云宾朝服，告祢，及遂朝君受命，至此衣服未改，郑注云“吉时道路深衣”，则此脱舍朝服，服深衣而行，故云於此所脱舍衣服乃即道也。引《曲礼》者，见受君命及君言，言别有告请之事，遂行舍於郊，则彼云不宿于家也。<br/>　　敛旃。此行道耳，未有事也。敛，藏也。<br/>　　[疏]“敛旃”。○注“此行”至“藏也”。○释曰：云“此行道耳，未有事也”者，案下文云“及竟张旃”，是有事也。故此自郊已后未有事，敛，藏也。<br/>　　若过邦，至于竟，使次介假道，束帛将命于朝，曰：“请帅。”奠币。至竟而假道，诸侯以国为家，不敢直径也。将犹奉也。帅犹道也，请道已道路所当由。<br/>　　[疏]“若过”至“奠币”。○注“至竟”至“当由”。○释曰：自此尽“执策於其后”，论过他国竟假道之事。云“诸侯以国为家，不敢直径”者，案《左氏传》僖三十三年：秦师袭郑，不假道於晋，为晋所败。是其不假道，直径过天子之师。行过无假道，以其天子以天下为家，所在如主人故也。天子微弱，则有之。是以《周语》”定王使单襄公聘於宋，遂假道於陈以聘楚”。服氏注云：“是时天子微弱，故与诸侯相聘同”是也。<br/>　　下大夫取以入告，出许，遂受币。言遂者，明受其币，非为许故也。容其辞让不得命也。<br/>　　[疏]“下大夫”至“受币”。○注“言遂”至“命也”。○释曰：云“言遂者，明受其币，非为许故也”者，币本为行礼，非为求许。若许受币，当云出许受币，不须言遂。今不以许道受币，云遂，是以容其辞让，不受此币，不得命遂受之，故云遂也。<br/>　　饩之以其礼，上宾大牢，积唯刍禾，介皆有饩。凡赐人以牲，生曰饩。饩犹禀也，给也。以其礼者，尊卑有常差也。常差者，上宾、上介牲用大牢，群介用少牢。米皆百筥，牲陈于门内之西，北面。米设于中庭。上宾、上介致之以束帛，群介则牵羊焉。上宾有禾十车、刍二十车，禾以秣马。<br/>　　[疏]“饩之”至“有饩”。○注“凡赐”至“秣马”。○释曰：此谓主国所致礼。云“凡赐人以牲，生曰饩”者，言“凡”者，总解诸文。案此下经云：“主国使卿归饔饩五牢”，云“饪一牢，腥二牢，饩二牢，陈于门西”。郑注云：“饩，生也。牛羊右牵之。豕，东之。”是牲生曰饩，上介及士亦皆牲生为饩。《论语》云：“告朔之饩羊。”郑注亦云：“牲，生曰饩。”《春秋传》云：“饩臧石牛。”服氏亦云：“牲生。”是凡牲生曰饩。《春秋》僖三十三年郑皇武子云：“饩牵竭矣。”服氏以为腥曰饩，以其对牵，故以饩为腥。《诗序》云：“虽有牲牢饔饩。”郑云：“腥曰饩。”以其对生是活，故以饩为腥。又不为牲生者，郑望文为义，故注不同也。“饩犹禀也给也”者，於宾为禀，禀，受也。於主人为给，给，宾客也。云“以其礼者，尊卑有常差。常差者，上宾、上介牲用大牢”，经不言上介，知与宾同大牢者，若上介与群介同，当为介皆少牢，是以下文“大夫饩宾”，云上宾、上介皆大牢，米八筐，众介皆少牢，米六筐，是上介与宾同之义也。云“米皆百筥”以下，尽二十车，皆约下文君使卿致饔饩礼。若然，上介与宾同大牢，依大夫饩宾礼，米不依大夫饩宾，与上介米八筐而依君致饔饩者，以此经有刍禾，大夫饩宾礼无刍禾，故还依主国归饔饩之礼也。案下归饔饩，上宾、上介米陈于门内，众介米百筥设於门外，郑不言者，略而不辨之也。云“上宾、上介致之以束帛，群介则牵羊”者，案大夫饩宾礼，使老牵牛以致之，上介亦如之。不依此依归饔饩者，以其彼此皆是国君礼，唯牵以行道之閒，不依归饔饩之法，致之用束帛，宜与归饔饩同也。云“群介则牵羊焉”者，致礼於士，无用束帛之法，但归饩则用大牢。礼盛，宰夫朝服，牵牛以致之。此众介皆少牢，当与大夫饩宾，少牢亦牵羊以致之同也。无正文，故言“则”也。“上宾有禾十车，刍二十车”，亦与下归饔饩同也。若然，大牢则上介与上宾同，刍禾不同者，以经上宾云“唯刍禾”，言“唯”著异，明上介无也。但下文设飧时，大夫之礼禾视死牢而已，此饩宾用生牢，不用死牢，得有禾者，此过国致礼，异於常礼，故生致而有刍禾也。以刍薪倍禾，故禾十车，刍二十车也。<br/>　　士帅，没其竟。没，尽。<br/>　　誓于其竟，宾南面，上介西面，众介北面，东上。史读书，司马执策立于其后。此使次介假道，止而誓也。宾南面，专威信也。史於众介之前，北面读书，以敕告士众，为其犯礼暴掠也。礼，君行师从，卿行旅从。司马，主军法者，执策示罚。<br/>　　[疏]“誓于”至“其后”。○注“此使”至“示罚”。○释曰：此誓当在使次介假道之时，止而誓，言今在士帅没其竟之后言之者，此文因上设彼国礼法讫，乃更却本而言之，不谓此士帅没竟后，是以郑云：“此使次介假道止而誓也。”言“宾南面，专威信”者，此聘礼虽非军事，亦是梱外之事，使专威信，故南面若君然也。知史於众介之前北面读书者，以经言“众介北面”，则言史读书，明亦北面，与众介同北面，又宾南面复对之故也。云“君行师从”已下，定四年召陵之会祝佗辞，引之者，此聘使有旅从，恐暴掠也。<br/>　　未入竟，壹肄。谓於所聘之国竟也。肄，习也。习聘之威仪，重失误。<br/>　　[疏]“未入竟壹肄”。○注“谓於”至“失误”。○释曰：自此尽“私事”，论虽未至主国，预习聘享威仪之事。此与下文为目，所习之礼事在下。云“谓於所聘之国”者，郑解未入境，境谓所聘之国境，未入也。<br/>　　为壝坛，画阶，帷其北，无宫。壝土象坛也。帷其北，宜有所乡依也。无宫，不壝土，画外垣也。<br/>　　[疏]“为壝”至“无宫”。○注“壝土”至“垣也”。○释曰：案《觐礼》与《司仪》同为坛三成，宫方三百步，此则无外宫，其坛壝土为之，无成，又无尺数，象之而已。云“帷其北，宜有所乡依”者，虽不立主人，宾、介习礼，宜有所向，故帷其北也。云“无宫，不壝土，画外垣也”者，不壝土，为宫是画外垣，垣墙壝土为外墙土，今则不画宫也。<br/>　　朝服无主，无执也。不立主人，主人尊也。不执玉，不敢亵也。徒习其威仪而已。<br/>　　[疏]“朝服”至“执也”。○注“不立”至“而已”。○释曰：云“不立主人，主人尊也”者，主人则主国君受聘享者，不立臣作君，故云主人尊也。<br/>　　介皆与，北面西上。入门左之位也。古文与作豫。<br/>　　[疏]“介皆”至“西上”。○注“入门”至“作豫”。○释曰：此所习之礼，不习大门外内及庙门内之礼者，以其於外威仪少而易行，故略之。但习入庙聘享、揖让、升降、布币、授玉之礼，是以直云“北面西上”之位也。云“入门左之位”者，案下文云“宾入门左，介皆入门左，北面，西上”是也。<br/>　　习享，士执庭实。士，士介也。庭实必执之者，皮则有摄张之节。<br/>　　[疏]“习享士执庭实”。○注“士士”至“之节”。○释曰：享时庭实旅百，献国所有，非止於皮，知所执是皮者，以其金龟竹箭之等，皆列之於地，不执之。所执者，唯有皮而已，是以下聘时，宾升致命授玉之时，执皮者张之以见文，是以特言“执”也，是以云“皮有摄张之节”。<br/>　　习夫人之聘享，亦如之。习公事，不习私事。公事，致命者也。<br/>　　[疏]“习夫”至“私事”。○注“公事致命者也”。○释曰：云“习夫人之聘享亦如之”者，以其行聘君讫，则行聘夫人，行享君讫，即行享夫人，还君受之，一如受君礼，故云亦如之也。云“习公事”者，谓君聘享、夫人聘享及问大夫，皆致君命，故郑云“公事，致命者”。是以下文行君聘享及夫人聘享讫，摈出，请宾告事毕，郑注云“公事毕”。又问卿时，云卿大夫“升堂，北面听命，宾东面致命”，郑注云：“致其君之命。”皆公事致命者也。“私事”者，谓私觌於君，私面於卿大夫，故下文宾觌，“入门右”，注云“私事自闑右”是。又问卿讫，宾西面如觌币，“入门右，大夫辞，宾遂左”，注云：“见，私事。宾虽敌，谦入门右，为若降等然”是也。若然，大夫之币不在朝付之，至郊乃付之，避君礼，不谓非公事。<br/>　　及竟，张旃，誓。及，至也。张旃，明事在此国也。张旃，谓使人维之。<br/>　　[疏]“及竟张旃誓”。○注“及至”至“维之”。○释曰：自此尽“入境敛旃”，论宾至主国之境，谒关人见威仪之事。云“张旃，明事在此国”者，以其行道敛旃，及境张旃，明所聘之事在此国，故张旃以表其事也。是以郑云明事在此国也。云“张旃，使人维之”者，案《礼纬·稽命徵》云：大夫杠五刃，齐於较，较崇八尺，人又长八尺，人维得手及之者。盖以物接之，乃得维持之。案《节服氏》“掌祭祀朝觐，六人维王之大常，诸侯则四人”。但大常十二旒，人有六，则一人维持二旒，郑云：“维之以缕。”用线维之。大夫无文。诸侯四人，不依命数。大夫或一人，或二人维持之。<br/>　　乃谒关人。谒，告也。古者竟上为关，以讥异服，识异言。<br/>　　[疏]“乃谒关人”。○注“谒告”至“异言”。○释曰：古者境上为关者，王城十二门，则亦通十二辰，辰有一门一关，诸侯未知几关。鲁废六关，半天子，则馀诸侯亦或然也。云关讥异言，案《王制》云：“关讥而不征。”注亦云：“几，几异服、异言。”二注皆无正文。案《周礼·司门》云：“几出入不物者。”注云：“不物，衣服视占不与众同。”郑以出入不物几之，则不物中含有此异服异言。云衣服视占不与众同，则是异也。但《周礼·司关》：“上士二人，中士四人。”又云：“每关下士二人。”但司关为都总，主十二关，居在国都，每关下士二人者，各主一关，今所谓关人者，谓告每关，关人来告司关，司关为之告王，故《司关职》云“凡四方之宾客叩关，则为之告”是也。<br/>　　关人问从者几人。欲知聘问，且为有司当共委积之具。<br/>　　[疏]“关人”至“几人”。○注“欲知”至“之具”。○释曰：不问使人而问从者，关人卑者，不敢轻问尊者，故问从者。云“欲知聘问”者，问得从者，即知使者是大聘，亦知使者是小聘。知者，以君行师从一州之民，卿行旅从一党之人，若大夫小聘，当一旅之人，百人也。“且谓有司当共委积之具”者，宾客入竟，当於庐宿市设，少曰委，多曰积，是为行道之具也。<br/>　　以介对。以所与受命者对，谦也。《聘礼》：上公之使者七介，侯伯之使者五介，子男之使者三介。以其代君交於列国，是以贵之。《周礼》曰：“凡诸侯之卿，其礼各下其君二等。”<br/>　　[疏]“以介对”。○注“以所”至“二等”。○释曰：云“以所与受命者对，谦也”者，上问从者几人，当为卿行旅从对，今不云而以介与受命者对，是谦也。《聘礼》上公之使七介至三介，皆《礼记·聘义》文，而云《聘礼》者，《聘义》亦得言《聘礼》也。云“以其代君交於列国，是以贵之”，贵之者，随国大小节级，与之介以副使者，是贵之也。引《周礼》者，欲见贵之才下其君二等而已也。郑注《周礼》二等，谓介与朝位宾主之閒也。<br/>　　君使士请事，遂以入竟。请犹问也，问所为来之故也。遂以人，因道之。<br/>　　[疏]“君使”至“入竟”。○注“请犹”至“道之”。○释曰：君得关入告，即知为聘来，使士迎之，故《聘义》云“君使士迎于竟”是也。而云使士请事，君子不必入，故知而犹问也。云“遂以入”竟者，若然，向来宾之问，犹停关外，君使士请讫，乃导以入竟。<br/>　　入竟，敛旃，乃展。复校录币，重其事。敛旃，变於始入。<br/>　　[疏]“入竟敛旃乃展”。○注“复校”至“始入”。○释曰：自此尽“贾人之馆”，论三度展币之事。云“重其事”者，亦恐有脱漏失错，故云重其事，不可轻也。“敛旃，变於始入”者，上“及竟张旃”注云：“事在此国也。”此则入竟后乃敛，敛之者，谓若初出至郊敛旃，郑云：“行道耳，未有事也。”此亦及竟，示有事於此国，张之始入。张之去国远，更是行道未有事，故郑云变於始入。始入时示有事於此国，今是行道去之，故云变於始入也。<br/>　　布幕，宾朝服立于幕东，西面，介皆北面，东上。贾人北面，坐拭圭。拭，清也。侧幕而坐，乃开椟。<br/>　　[疏]“布幕”至“拭圭”。○注“拭清”至“开椟”。○释曰：宾西面者，虽不对君，由是臣道，异於前誓时，示威信也。知贾人侧幕者，以其幕所陈皆贾人所主，此圭虽不陈，亦宜侧近於幕以开圭也。知贾人坐者，下文聘时於庙门外，贾人开圭坐授上介，故知此亦坐。<br/>　　遂执展之。持之而立，告在。<br/>　　[疏]“遂执展之”。○注“持之而立告在”。○释曰：此经告讫，下文乃云“上介北面视之”，则此所告者告宾，云在上介乃视之。<br/>　　上介北面视之，退复位。言退复位，则视圭进违位。<br/>　　[疏]“上介”至“复位”。○注“言退”至“违位”。○释曰：郑言此者，见经直有退文，不见其进，故云“则视圭进”也。“违位”之言，出於《曲礼》。《曲礼》云：“揖人必违其位。”郑云：“礼以变为敬。”今此进违位，亦是敬也。<br/>　　退圭。圭璋尊，不陈之。<br/>　　[疏]“退圭”。○注“圭璋尊不陈之”。○释曰：尊不陈，对下文拭璧加于左皮上，陈之为卑故也。上不言璋，直言圭，下乃言夫人之聘享，则璋未拭而并言璋者，欲见皆不陈故。<br/>　　陈皮，北首，西上，又拭璧，展之，会诸其币，加于左皮上。上介视之，退。会，合也。诸，於也。古文曰陈币北首。<br/>　　[疏]“陈皮”至“之退”。○注“会合”至“北首”。○释曰：璧言合诸币者，享时当合，故今亦合而陈之。故《小行人》云：“合六币。”六币亦是所享之物故也。<br/>　　马则幕南，北面，奠币于其前。前，当前幕上。<br/>　　展夫人之聘享，亦如之。贾人告于上介，上介告于宾。展夫人聘享，上介不视，贬於君也。贾人既拭璋琮，南面告於上介，上介於是乃东面以告宾，亦所谓“放而文”之类。<br/>　　[疏]“展夫”至“于宾”。○注“展夫”至“之类”。○释曰：知面位如此者，其贾人北面，在幕南，上介亦北面，明贾人既拭夫人聘璋享琮讫，乃回身南面告上介，上介於是还东面告宾可知也。云“所谓‘放而文’之类”者，所谓《礼器》文。案《礼器》云：“有放而文也。”注云：“谓若天子服日月以至黼黻。”是天子衣放象日月以下而为文。今夫人聘享展讫，但上介不视，至於贾人南面告上介，上介东面告宾，放象君礼而为文变，是其类也。<br/>　　有司展群币，以告。群币，私觌及大夫者。有司，载币者，自展自告。<br/>　　[疏]“有司”至“以告”。○注“群币”至“自告”。○释曰：云“群币，私觌及大夫”者，上展君及夫人币讫，此言有司展群币，故知是私觌及大夫者。私觌者，行君夫人聘享讫，宾以私礼已物见主君。云大夫者，亦谓宾以已物面主国之卿。必知私觌之币是宾介自将己物者，以经记上下唯有君及夫人聘享，及问大夫聘之币付使者之文，不见有付宾介私觌之币。又案下文宾将还，云“遂行，舍于郊”，公使卿赠如觌币，使下大夫赠上介亦如之，使士赠众介，如其觌币，还至本国，陈币于朝。云“上宾之公币、私币皆陈，上介公币陈，他介皆否”，注云：“此币使者及介所得，於彼国君卿大夫之赠赐也。”其礼於君者不陈。公币，君之赐也；私币，卿大夫之币也。至於宾反命讫，君使宰赐使者及介币，以此言之，彼国所报私觌之币还与宾介。明知私觌是宾介私赍行可知也。《夏官·校人》云：“凡国之使者，皆供其币马。”郑注：“使者所用私觌。”若然，彼使者谓天子使卿大夫存覜省问诸侯之事，使者得之行私觌。私觌之马，校人供之，与诸侯礼异也。<br/>　　及郊，又展，如初。郊，远郊也。周制，天子畿内千里，远郊百里。以此差之，远郊上公五十里，侯伯三十里，子男十里也。近郊各半之。<br/>　　[疏]“及郊”至“如初”。○注“郊远”至“半之”。○释曰：云“周制，天子畿内千里”者，《周礼·大司徒》云：“制其畿方千里。”据《周礼》而言，其自殷已上，亦畿方千里。《商颂》云：“邦畿千里，唯民所止。”夏亦千里。《王制》云：“天子县内方千里。”郑据夏时《禹贡》方千里曰甸服，据唐虞畿内是也。云“远郊百里”者，《司马法》文。畿方千里，王城面五百里。以百里为远郊。若公百里中置国城，面二百五十里，故远郊五十里。自此已下，至子男差之可知。云“近郊各半之”者，亦约周天子远郊百里，近郊五十里，亦无正文。《尚书·君陈》序云：“命君陈分正东郊成周。”郑注：“周之近郊五十里。今河南、洛阳相去则然。”郑以目验知之。若然，天子近郊半远郊，则诸侯近郊各半远郊可知也。<br/>　　及馆，展币於贾人之馆，如初。馆，舍也。远郊之内有候馆，可以小休止沐浴。展币不于宾馆者，为主国之人有劳问己者就焉，便疾也。<br/>　　[疏]“及馆”至“如初”。○注“馆舍”至“疾也”。○释曰：案《周礼·遗人职》云：十里有庐，三十里有宿，五十里有市，市有候馆。畿内道路皆有候馆，郑云“远郊之内有候馆”者，据此。候馆在远郊之内，指而言之，不谓於此独有也。以行道之閒停息，故云“小休止沐浴”，又得展币也。云“展币不于宾馆者，为主国之人有劳问己者就焉，便疾也”者，若并在宾馆，则事烦不疾，若展币於贾人之馆，其宾馆受劳问，是以就贾人之馆展币，便疾也。案《大行人》诸侯朝天子，上公三劳，侯伯再劳，子男一劳，孤不问，一劳。诸侯自相朝，无过如朝天子，遣臣相聘，无过一劳。此下文使卿近郊劳，此乃远郊之内，得有此劳问己者，谓同姓舅甥之国。而加恩厚者，别有远郊之内问劳也。<br/>　　宾至于近郊，张旃。君使下大夫请行，反。君使卿朝服，用束帛劳。请行，问所之也。虽知之，谦不必也。士请事，大夫请行，卿劳，弥尊宾也。其服皆朝服。<br/>　　[疏]“宾至”至“帛劳”。○注“请行”至“朝服”。○释曰：自此尽“遂以宾入”，论主君使大夫及卿行请劳之事。入近郊张旃者，示将有事以自表也。知皆朝服者，以卿劳礼重，尚朝服，明以外士大夫轻者，朝服可知也，故举后以明前也。<br/>　　上介出请，入告。宾礼辞，迎于舍门之外，再拜。出请，出门西面，请所以来事也。入告，入北面告宾也。每所及至，皆有舍。其有来者者，皆出请入告，于此言之者，宾弥尊，事弥录。<br/>　　[疏]“上介”至“再拜”。○注“出请”至“弥录”。○释曰：云“入北面告宾也”者，此时宾当在宾馆，阼阶西面，故上介北面告宾也。云“每所及至，皆有舍。其有来者，皆出请入告，于此言之者，宾弥尊，事弥录”者，道皆有庐、宿、市，来之舍前，出请，士大夫请行，亦当出请入告。於此始言之者，先士，次大夫，后卿，以是先卑后尊，今复见此言，故云宾弥尊事弥录也。<br/>　　劳者不答拜。凡为人使，不当其礼。<br/>　　[疏]“劳者不答拜”。○注“凡为”至“其礼”。○释曰：言“凡”者，非直此卿为君劳，宾不敢当其礼，不答拜，聘宾亦初入大门，主君拜宾，辟不答拜也。如此之类皆然，故云凡以该之。至后，傧劳者与之答拜，为己故也。<br/>　　宾揖，先入，受于舍门内。不受于堂，此主於侯伯之臣也。公之臣，受劳於堂。<br/>　　[疏]“宾揖”至“门内”。○注“不受”至“於堂”。○释曰：知“公之臣，受劳於堂”者，案《司仪》云：“诸公之臣相为国客，及大夫郊劳，三辞拜辱，三让，登听命。”是公之臣受劳於堂之事。<br/>　　劳者奉币入，东面致命。东面，乡宾。<br/>　　[疏]“劳者”至“致命”。○注“东面乡宾”。○释曰：宾在馆，如主人当入门西面，故劳者东面向之也。<br/>　　宾北面听命，还，少退，再拜稽首，受币。劳者出。北面听命，若君南面然。少退，象降拜。<br/>　　[疏]“宾北”至“者出”。○注“北面”至“降拜”。○释曰：云“北面听命，若君南面然。少退，象降拜”者，下文归饔饩，“大夫东面致命，宾降阶西面，再拜稽首”，是此象之也。若然，此行尊卑礼，讶受法，归饔饩时，上北面受币。此在庭，亦当北面，讶受币，劳者南面可知也。<br/>　　授老币。老，宾之臣。<br/>　　[疏]“授老币”。○注“老宾之臣”。○释曰：大夫家臣称老。若赵魏“臧氏老”之类也。<br/>　　出迎劳者。欲傧之。<br/>　　[疏]“出迎劳者”。○注“欲傧之”。○释曰：《司仪》注云：“上於下曰礼，敌者曰傧。”此言傧者，欲见宾以礼礼使者，故云“欲傧之”。<br/>　　劳者礼辞。宾揖，先入，劳者从之。乘皮设。设於门内也。物四曰乘。皮，麋鹿皮也。<br/>　　[疏]“劳者”至“皮设”。○注“设於”至“皮也”。○释曰：庭实当三分庭一在南设之。今以傧劳者在庭，故设於门内也。云“皮，麋鹿皮”者，郑於下注云：“君於臣，臣於君，麋鹿皮可者。”以无正文，知用麋鹿皮者，案《郊特牲》云：“虎豹之皮，示服猛也。”彼诸侯朝享天子法，用虎豹。此臣聘君，降於享天子法，用麋鹿皮。故《齐语》云：“齐桓公使诸侯轻其币，用麋鹿皮四张。”亦一隅也。<br/>　　宾用束锦傧劳者。言傧者，宾在公馆如家之义，亦以来者为宾。<br/>　　[疏]“宾用”至“劳者”。○注“言傧”至“为宾”。○释曰：云“言傧者，宾在公馆如家之义，亦以来者为宾”者，凡言傧者，谓报於宾。今以宾馆，故宾若主人。故云“傧劳者”，即以劳者为宾故也。<br/>　　劳者再拜稽首受。稽首，尊国宾也。<br/>　　[疏]“劳者”至“首受”。○注“稽首尊国宾”。○释曰：《周礼·大祝》辨九拜：一曰稽首，首至地，臣拜君法；二曰顿首，头叩地，平敌相於法；三曰空首，首至手，君答臣下拜法。《郊特牲》云：“大夫之臣不稽首，非尊家臣，以辟君也。”今此劳者与宾同类，不顿首而稽首，故云“尊国宾”也。下宾亦稽首送者，以是为君使，故亦稽首以报之也。<br/>　　宾再拜稽首，送币。受、送，拜皆北面，象阶上。<br/>　　[疏]注“受送”至“阶上”。○释曰：知“受、送，拜皆北面，象阶上”者，此经面位无文。案归饔饩宾傧大夫时，宾楹閒北面授币，大夫西面受，此宾亦宜与彼同。北面授，还北面拜送。若然，云“受送拜皆北面”者，误，当云“授送拜皆北面”，并据宾而言也。<br/>　　劳者揖皮出，乃退。宾送再拜。揖皮出，东面揖执皮者而出。<br/>　　[疏]“劳者”至“再拜”。○注“揖皮”至“而出”。○释曰：知“东面揖执皮”者，以其执皮者在门内，当门，劳者在执皮之西，故知东面揖皮，可知揖之若亲受之。又执皮者是宾之使者，执皮者得揖从出劳者，从人当讶受之，是以《公食大夫礼》云：“宾三饭，公侑食以束帛，庭实设乘皮，宾受币，宾出，揖庭实出。”郑云：“揖执皮者，若亲受。”云“上介受宾币，从者讶受皮”，则此从者亦讶受可知也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4524.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4526.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

