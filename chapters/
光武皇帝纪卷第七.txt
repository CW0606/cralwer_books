<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《后汉纪》正文_光武皇帝纪卷第七_袁宏作品 - 维普阅读网</title>
<meta name="keywords" content="后汉纪,后汉纪原文,后汉纪阅读,光武皇帝纪卷第七全文,袁宏作品" />
<meta name="description" content="后汉纪原文阅读,光武皇帝纪卷第七全文在线阅读,袁宏作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-556-7663.html";
var nextpage="novel-read-556-7665.html";
var indexpage = "novel-chapter-556.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-556.html">后汉纪</a></strong>
<strong><a href="novel-chapter-556.html">后汉纪目录</a></strong>
<span>光武皇帝纪卷第七</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-556-7663.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>光武皇帝纪卷第七</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=袁宏&amp;searchsubmit=yes"  target="_blank">袁宏</a><span class="divide">|</span>发布时间：2014-10-07 23:26:57<span class="divide">|</span></p>
<div class="page-body">
<div class="page-content">
<p>　十三年（丁酉、三七）<br/>　　春正月戊子，诏曰：“往年敕郡国，勿因计吏有所进献，今故未止，非徒劳役，道途所过未免烦费。已敕太官勿复受。其远方食物乘舆口实可以荐宗庙者，即如旧制。”时有献善马，日行千里，宝剑直百金。马以驾鼓车，剑以赐骑士。上雅性不喜听音乐〔一〕，手不持珠玉，征伐常乘革车用事而已。及公孙述平，传送鼓师葆车〔二〕，然后乘舆器服渐备物焉。<br/>　　〔一〕　东观记曰：“召谭，拜议郎给事中。上每宴辄令鼓琴，好其繁声。”袁纪上文亦同。则光武未尝不喜听音乐也。乃国家草创，百废待兴，未敢纵情欲，故经宋弘谏止，即不复令桓谭给事中也。<br/>　　〔二〕　按东观记、范书“鼓师”均作“瞽师”。李贤曰：“瞽，无目之人也。为乐师，取其无所见，于音声审也。”瞽通鼓，释名释疾病曰：“ 瞽，鼓也，瞑瞑然目平合如鼓皮也。”<br/>　　二月，马武军下曲阳，以备胡寇。<br/>　　丁亥，太原王章为齐公，鲁王兴为鲁公〔一〕。<br/>　　〔一〕　乃依朱佑“古者人臣受封，不加王爵”之奏，改诸王为公。又按二月庚寅朔，无丁亥。范书光武帝纪作“丁巳”，是。<br/>　　五月，殷绍嘉公为宋公，周承休公为卫公〔一〕。徙邓禹为高密侯，食四县。上以禹功大，封弟宽为明亲侯，禹以特进奉朝请。<br/>　　〔一〕　改封宋、卫二公，范书作二月庚午日事。按二月无庚午，当系三月事，疑袁纪“五 ”系“三”之讹。又范书邓禹徙封作四月事，时功臣增邑更封，凡三六五人。<br/>　　袁宏曰：古之明君，必降己虚求，以近辅佐之臣，所以寄通群方，和睦天人。古之贤臣，必择木● 集，以佐高世之主。主务宣明，不以道胜而不招；臣务对●〔一〕，不以时艰而不进。及其相遇，若合符契，功高而尊礼其人，师丧而不咎其败。此三代君臣，所以上下休嘉，比德天地。<br/>　　〔一〕　●，说也，音易。见篇海。<br/>　　末世推移，其道不纯，务己尚功，衅自外入，君臣之契，多不全矣。唯燕然和乐，终始如一，风涂拟议，古之流矣。高祖之兴，萧公之力也，且暂亡，若失左右手〔一〕。及天下已定，无所用之，赖鲍生之说，以济其身〔二〕，狼顾涂跣，卒入囹圄〔三〕。子房玄算，高祖之蓍龟也〔四〕，始者相得，非子房不谋也。海内既安，杜门不出，假讬神仙，仅乃获免〔五〕。<br/>　　〔一〕　史记淮阴侯列传曰：“何闻信亡，不及以闻，自追之。人有言上曰：‘丞相何亡。 ’上大怒，如失左右手。”<br/>　　〔二〕　史记萧相国世家曰：“汉三年，汉王与项羽相距京索之间，上数使使劳苦丞相。鲍生谓丞相曰：‘王暴衣露盖，数使使劳苦君者，有疑君心也。为君计，莫若遗君子孙昆弟能胜兵者悉诣军所，上必益信君。’于是何从其计，汉王大悦。”则此时非 “天下已定”也。而“天下已定”，复安何者，首乃汉十一年召平劝何让封，以家私助佐军，取悦高祖心。次乃汉十二年秋，客某说何多买田地，贱贳贷以自污，以安高祖心。事亦均见萧相国世家。<br/>　　〔三〕　史记萧相国世家曰：高祖以萧何请上林空地令民得入田怒，下何廷尉，械系之。后纳王卫尉谏，出萧何。何素恭谨，入见高祖，徒跣谢。<br/>　　〔四〕　蓍所以筮，龟所以卜，古所谓神物，以定天下之事，以明狐疑之事。此则作智囊解。〔五〕　史记留侯世家曰：“留侯从入关，留侯性多病，即道引不食谷，杜门不出岁余。” 张良又曾曰：“愿弃人间事，欲从赤松子游耳。”<br/>　　光武之在河北，未知身首安寄也。邓生杖策，深陈天人之会，举才任使，开拓帝王之略。当此之时，臣主欢然，以千载俄顷也。洎关中一败，终身不得列于三公，俛首顿足，与夫列侯齐伍。呜呼！彼诸君子，皆尝乘云龙之会，当帝者之心。鞠躬谨密，犹有若斯之难，而况以势相从，不以义合者乎？山桑侯王常、东光侯耿纯薨〔一〕。<br/>　　〔一〕　范书曰：王常薨于建武十二年，耿纯薨于十三年。通鉴均作薨于十二年。三书互异，未知孰是。<br/>　　是时有上书言，宜令司隶校尉督察三公〔一〕。司徒据苍梧陈元上疏曰〔二〕：“臣闻师臣者帝，宾臣者王〔三〕。故武王以太公为师，齐桓公以管夷吾为仲父，古之道也。近魏文侯友田子，诸侯不敢入其境。高皇帝令相国奏事不拜，入殿不趋，所以宠大臣也。及新室王莽，遭汉中衰，独操国柄，以偷天下，况己自喻〔四〕，不信群臣。夺公辅之任，损宰相之威。然不能禁天下之谋，身为世戮。故人君患在自骄，不患骄臣；失在自任，不在任人。方今四方未集，百姓未一，观听者注耳目之时也。陛下宜修文武之典，袭祖宗之德，屈节待贤，以示将来，不宜有司察公辅之名也。”上善其言。<br/>　　〔一〕　上书者，大司农江冯也。<br/>　　〔二〕　按范书本传作“辟司空李通府”，李通罢，“复辟司徒欧阳歙府”。然欧阳歙于建武十五年始任司徒，则陈元此时不当为司徒掾也。沈钦韩曰：“案经典序录，元为司空南阁祭酒。北堂书钞引华峤书云：‘元辟司空掾，宋弘受罪，上书讼之，言甚切直。’案弘建武六年坐考上党太守无所据免。七年，李通为司空。是元辟司空府当于宋弘时也。”据此则陈元初辟司空宋弘府，后辟司空李通府，袁纪“<br/>　　司徒掾”恐是“司空掾”之误。且范、袁二书均曰李通罢于建武十二年，则此事亦不当系于十三年。按江冯任大司农，当在李通之后，高诩之前，即建武五年至建武十一年之间，而李通任司空在建武七年，则陈元上疏当是七至十一年间事。<br/>　　〔三〕　范书陈元传作“宾臣者霸” 。按战国策燕策引郭隗语曰：“<br/>　　帝者与师处，王者与友处，霸者与臣处，亡国与役处。”宾即友也，则袁纪是。<br/>　　〔四〕　“况”原作“足”，据黄本及范书迳改之。<br/>　　南阳太守杜诗上书曰：“臣闻唐虞以股肱康，而文王以多士宁。是故诗称‘济济’，书曰‘良哉’〔一〕。臣诗窃见故大司徒伏湛，自行束脩〔二〕，无所毁玷，笃信好学，守死善道，经为人师，行为仪表。在平原，吏民畏爱。遭世反覆，城郭不倾，秉节持重，不可推移。陛下深见臧否，显以宰相，微过斥退〔三〕，久而不用。湛德足以左右王室〔四〕，名足以昭示远人。前者选择诸侯以为公卿，所以砥砺藩屏，劝进忠信。湛宜任宰相辅佐之官。”<br/>　　〔一〕　诗大雅文王曰：“济济多士，文王以宁。”又书益稷曰：“<br/>　　元首明哉，股肱良哉，庶事康哉。 ”<br/>　　〔二〕　李贤曰：“谓年十五以上。 ”师古曰：“束脩谓初学官之时。”周寿昌曰：“盖汉时年十五而始入学官也，故注云年十五以上。”<br/>　　〔三〕　范书伏湛传曰：“时蒸祭高庙，而河南尹、司隶校尉于庙中争论，湛不举奏，坐策免。”〔四〕　左右，相助也。易泰卦“以左右民”疏曰：“左右，助也。”<br/>　　夏，诏征湛。既到，即入见，赏赐浸渥。将用之，暴病薨。赐秘器，上亲吊祠。伏氏世以经学清约相承，东州号曰“伏不斗”，由家风化导然也。湛兄子恭，明帝时为司空。<br/>　　大司徒侯霸薨〔一〕。上伤惜之，亲自临吊。诏曰：“惟霸积善之德，久而益彰；清洁之操，白首弥厉。汉之旧制，丞相拜日，封为列侯。顷以军旅暴露，功臣未受国邑，缘忠臣之心，不欲先飨其宠，故未爵命。其追爵谥霸，使袭其后。”于是封霸为则乡侯〔二〕，谥曰哀侯。临淮吏民闻霸薨，莫不陨涕，共为立祠，四时祭之。<br/>　　〔一〕　范书光武帝纪曰：霸薨于春正月庚申。<br/>　　〔二〕　隶释卷八金乡长侯成碑曰： “光武中兴，玄孙霸为临淮太守，拥兵从光武平定天下，转拜执法右刺奸、五威司命、大司徒公，封于陵侯。 ”洪适曰：“侯霸传云：五威司命陈崇举霸德行，迁随宰，再迁执法刺奸，后为淮平大尹。淮平即临淮也。王莽传：置执法刺奸，选侯霸等分督六尉，如汉刺史。谓霸尝作五威司命及执法、临淮在光武时，皆非也。丞相封侯自平津始，光武以功臣未封，故霸但侯关内，既薨方追封则乡，其子昱徙封于陵，又非也。”汉碑虽可用来证史，然亦多有讹谬，不可轻信，侯成碑即为一例。<br/>　　十四年（戊戌、三八）<br/>　　春正月，匈奴遣使来献。中郎将刘襄使匈奴。<br/>　　夏四月辛巳，封孔子后孔志为褒城侯。越嶲人任贵遣使降。<br/>　　九月，莎车王贤、〔鄯〕善王〔安〕（心信）遣使奉献〔一〕。<br/>　　〔一〕　据袁纪本卷末之文及范书改。<br/>　　济南太守王梁薨。初，梁为河南尹，穿渠引谷水，以注洛阳城下。渠成而不流，有司奏劾梁。梁惭惧，上书乞骸骨。上乃徙梁为济南相〔一〕，更封阜城侯。<br/>　　〔一〕　袁纪上文作“济南太守”，范书王梁传引诏文亦同，又济南国建武十五年始建，此作“济南相”，误。<br/>　　十五年（己亥、三九）<br/>　　春二月，大司马吴汉将马武等徙雁门、代郡、上谷民，迁中山，〔一〕以备胡寇。<br/>　　〔一〕　范书作“置常山关、居庸关以东”。常山关西汉时属代郡，东汉时属中山国。又续汉志曰：徙吏民六万余口。<br/>　　于是马武杀军吏，诏命武将妻子就侯国。武自归京师，天子削武五百户，更封为杨虚侯。武好酒，敢直言，时醉在上前，面折同列，言其短长，无所回避。上恣听之。上尝与功臣宴饮，历问曰：“诸君不遭际会，与朕相遇，能何为乎？”邓禹对曰：“臣尝学问，可郡文学。”上笑曰：“言何谦也？卿邓氏子，志行修整，可掾功曹。”各以次对，至武，曰：“臣以武勇显，可为守尉督盗贼。”帝笑曰：“<br/>　　且不为盗贼，自致亭长，斯可矣。”<br/>　　袁宏曰：夫寿夭穷达，有生之分也。得失悲欣，万物之情也。故推分而观，帝王之与布衣，竹柏之与朝菌〔一〕，焉足言哉？以情而误，一顾之与蹔毁，倾盖之与脱骖〔二〕，犹尚可为欢戚，而况大斯哉？夫能与造化推移，而不以哀乐为心者，达节之人也。自斯以还，属于方域。得之不能不欣，丧之不能不戚。故原得失之大，而天下所必同者，莫尚于通塞乎？然才高者宜通，而怀宝以之陆沈；德薄者必卑，而鄙夫以之窃位。是则通塞可得而遇，否泰难得而期也。君子或因风云之势，以建山岳之功；乘日月之末光，以成一匮之业。虽着功美于当年，犹欣一遇于千载。若夫版筑渔钓，织箔鼓刀，韫椟胸怀〔三〕，与之朽烂者，焉可数哉！至如乐毅之遇于燕昭，屈原之事于楚怀，白起之用于秦王，范增之奉于项籍，虽终同颠沛，犹一申其志，诚未足以语夫通塞者乎！白首抱关，转死沟壑者，何殊间哉！夫以邓生之才，参拟王佐之略，损翮弭鳞，栖迟刀笔之间，岂以为谦，势诚然也。及其遇云雨，腾龙津，岂犹吴汉之畴，能就成天之构，马武之徒，亦与鸾凤参飞。由此观之，向之所谓通塞者，岂不然乎？〔一〕　论语子罕篇曰：“岁寒然后知松柏之后凋也。”又庄子消遥游曰：“朝菌不知晦朔。”王引之曰：“淮南道应篇引此，朝菌作朝秀。高注曰：‘朝秀，朝出暮死之虫也，生水上，状如蚕蛾，一名孳母。’据此则朝秀虫名也。”郭庆藩曰：“王说是也。广雅正作朝●”宏因庄子旧文，不知其误也。<br/>　　〔二〕　范书朱穆传论曰“纻衣倾盖 ”。李贤曰：“孔丛子曰：‘孔子与程子相遇于涂，倾盖而语。’倾盖谓驻车交盖也。”<br/>　　〔三〕　版筑者，孟子告子曰：“傅说举于版筑之间。”注曰：“傅说筑傅岩，武丁举以为相。”渔钓者，史记齐太公世家曰：“吕尚盖尝穷困，年老矣，以渔钓奸周西伯。”织箔者，史记绛侯世家曰：“<br/>　　勃以织簿曲为生。”鼓刀者，楚辞曰：“师望在肆昌何识，鼓刀扬声后何喜。”言吕望于市肆而屠，文王不识其才，见其鼓刀乃始悟。然此鼓刀，恐指狗屠樊哙。韫椟者，范书张衡传曰：“且韫椟以待价，踵颜氏行止。”注曰：“论语曰：‘有美玉于斯，韫椟而藏诸？求善价而沽诸？’”乃言匿才而待时运之至。<br/>　　初，有司请封皇子，天子弗许也。固请连年，乃从之。<br/>　　四月戊申，封皇子辅为右翊公，英为楚公，阳为东海公，康为济南公，〔苍为东平〕〔公〕〔一〕，延为淮阳公，荆为山阳公，衡为临淮公，焉为左翊公，京为琅邪公。是日，天子思李通之功，乃封通少子雄为邵陵侯。<br/>　　〔一〕　据范书补。<br/>　　袁宏曰：书称“协和万邦”，易曰“万国咸宁”。然则诸侯之治，建于上古，未有知其所始者也。尝试言之曰：夫百人聚，不乱则散；以一人为主，则斯治矣。有主则治，无主则乱。故分而主之，则诸侯之势成矣；总而君之，则王者之权定矣。然分而主之，必经纶而后宁；总而君之，必统体而后安。然则经纶之方，在乎设官分职，因万物之所能。统体之道，在乎至公无私，与天下均其欲。故帝王之作，必建万国而树亲贤，置百司而班群才。所以不私诸己，共飨天下，分其力任，以济民事。周礼：天子之田方千里，公之田方五百里，侯伯子男降杀之，谓之五等。虽富有天下，综理不过王畿，临飨一国，政刑不出封域。故众务简而才有余，所任轻而事不滞。诸侯朝聘，所以述职纳赋，尽其礼敬也。天子巡狩，所以观察风教，知其善恶也。功德着于民者，加地进律；其有不善者，则明九伐之制〔一〕。是以世禄承袭之徒，保其富厚，而无苟且之虑，修绩述官之畴，务善其礼，不为进取之计。故信义着而道化成，名器固而风俗淳，推之百世，可久之道也。<br/>　　〔一〕　周礼夏官大司马曰：“以九伐之法正邦国，冯弱犯寡则眚之，贼贤害民则伐之，暴内陵外则坛之，野荒民散则削之，负固不服则侵之，贼杀其亲则正之，放弑其君则残之，犯令陵政则杜之，外内乱鸟兽行则灭之。”<br/>　　爰自唐虞，至于三代，文质相因，损益有物，诸侯之制，存而不革，长世育民，所由远矣。及王略不震，诸侯违度，官失其序，民移其业。然而众国扶持，大小相制，虽彊毅之国，不能擅一时之势，豪杰之士，无所骋啸吒之心。昔周室微弱，政教陵迟，桓文翼戴，〔一〕二国是赖。忧勤王室，则诸侯慕而率从；振而骄之，则九国判而不至〔二〕。楚恃江、汉，秦据崤、函，心希九鼎，志存神器，然畏迫宗姬，忌惮齐晋。历载八百，然后降为庶人。岂非列国扶疏，根深难拔，已然之效哉！战国之时，志在兼并。伐国而贪其民，得邑而置其私，而郡县之势萌矣。秦有天下，览周之弊，毁废五等，因而用之。倾天下之珍，以奉一身之欲；举四海之务，以关一人之听。故财有余而天下分，怨不理而四海叛。高祖既帝，鉴秦之失，分裂膏腴，封殖子弟。至于将相功臣，租税而已，郡县之官，即而弗改。夫画土分民，止于亲戚，班爵施劳，不逮功贤。犹赖宗室之固，以折诸吕之难，况万国亲贤兼树者哉！文帝时，贾谊言曰：“夫欲天下之安，莫若众建诸侯而少其力。使海内之势，若身之使臂，臂之使指。则诸国之君，莫有异心，辐凑并进，而归命天子矣。”文帝不从，卒有吴、楚之变。忿而惩之，大惧诸侯。推恩以分其国，因事以削其邑，枝叶既落，本根从焉，遂使王莽假讬恩道，揖让称帝，岂不易哉！光武中兴，振而复之，奄有天下，不失旧物，而建封略，一遵前制。诸侯禁网，日月增密，末世衰微，遂以卑弱。宗室惧于罪败，同姓挫于庶民，一夫攘臂，故以能乱天下矣。〔一〕　齐桓、晋文也。<br/>　　〔二〕　史记齐太公世家曰：“三十五年夏，会诸侯于葵丘。周襄王使宰孔赐桓公文武胙、彤弓矢、大路，命无拜。桓公欲许之，管仲曰“不可” ，乃下拜受赐。秋，复会诸侯于葵丘，益有骄色。周使宰孔会。诸侯颇有叛者。”集解曰：“公羊传：‘葵丘之会，桓公震而矜之，叛者九国。”<br/>　　由此观之，五等之治，历载弥长，君臣世及，莫有迁去。虽元首不康，诸侯不为失政；一国不治，天下不为之乱。故时有革代之变，而无土崩之势。郡县之立，祸乱实多。君无常君之民，尊卑迭而无别，去来似于过客。人务一时之功，家有苟且之计。机务充于王府，权重并于京师。一人休明，则王政略班海内；元首昏闇，则匹夫拟议神器。是以闺闼不净，四海为之鼎沸；天网一弛，六合为之穷兵。夫安危之势，着于古今，历代之君，莫能创改，而欲天下不乱，其可得乎？呜呼！帝王之道，可不鉴欤？<br/>　　癸丑，追尊兄縯曰齐武公，仲曰鲁哀公。<br/>　　卢芳自匈奴入高柳〔一〕。<br/>　　〔一〕　范书作十二月之事，袁纪恐脱之。下亦同。<br/>　　左冯翊盖延薨。<br/>　　是时天下垦田多不实，百姓嗟怨。诸郡各使吏奏事，帝见陈留吏其牍下疏云：“颍川、弘农可问，河南、南阳不可问。”〔诘〕（诏）吏〔一〕，吏诳言于长寿街上得之〔二〕。东海公阳在幄后〔三〕，因言曰： “吏受郡敕，欲以垦田（民）相比方耳〔四〕。”诏难曰：“即如此，何故言河南、南阳不可问？”对曰：“ 河南帝城多近臣，南阳帝乡多近亲，故田宅不可问。” 乃诘吏，吏具服，如阳言。由是帝弥重阳也。<br/>　　〔一〕　诘诏形近而讹，据东观记、范书改。<br/>　　〔二〕　吴树平辑风俗通义佚文曰： “京师有长寿街、万岁街、士马街，若此非一。街者，携也，离也，四出之路携离而别。”<br/>　　〔三〕　阳，即显宗也，时为东海公。初名阳，后改名庄，字子丽。见类聚卷十二引袁山松书。<br/>　　〔四〕　“民”系衍文，据东观记、范书删。<br/>　　十六年（庚子、四０）<br/>　　春二月，交址女子征侧、征贰反，九真、日南、合浦并为盗贼。<br/>　　三月辛丑，日有食之。<br/>　　冬十月，卢芳降。封芳为代王。<br/>　　是时天下刺史、太守以垦田不实下狱死者十余人。于是南郡太守刘隆亦系狱，上以隆功臣也，免为庶人。<br/>　　上从容问虎贲中郎将马援曰：“吾甚恨前杀牧守多也。”援曰：“死得罪，何多之有？但死者既往，不可复生。”上大笑。其顺时不忤，皆此类也。援长七尺五寸，疏眉美髯，博通多闻，闲于进对，善说前言往事。与上言旧时三辅长者、闾里豪杰，皇太子、诸王听之无倦。上知援智有余，甚见亲重。<br/>　　十七年（辛丑、四一）<br/>　　春二月乙未晦，日有食之〔一〕。<br/>　　〔一〕　通鉴考异曰：“帝纪‘乙亥晦’，袁纪‘乙未’。据长历，三月丙申朔。帝纪误。 ”按续汉五行志亦作“乙未”。<br/>　　夏四月，上幸荥阳、颍川、章陵。<br/>　　六月癸巳，临淮公衡薨。<br/>　　秋七月，庐江费登等反〔一〕，虎贲中郎将马援平之。<br/>　　〔一〕　范书马援传曰：“初，卷人维泛，訞言称神，有弟子数百人，坐法诛。后其弟子李广等，宣言泛神化不死，以诳惑百姓。十七年，遂共聚会徒党，攻没皖城，杀皖侯刘闵，自称南岳大师。遣谒者张宗，将兵数千人讨之，复为广 所败。于是使援发诸郡兵，合万余人，击破广等，斩之。 ”据郡国志，皖城属庐江郡。又惠栋曰：“袁纪作‘费登’，当亦是卷人维泛之弟子，所载者异耳。”<br/>　　冬十月辛巳，皇后郭氏废，立皇后阴氏。<br/>　　初，郭后宠衰，数怀怨恚，废。〔上〕东门候郅惮上书曰〔一〕：“臣闻夫妇之间，父不能得之于子，君不能得之于臣，况臣欲得之于君乎〔二〕？是臣所不敢也。虽然，愿陛下念其不可，勿乱大伦，使天下有议社稷者。”上善之曰：“惮恕己而量主，知我必不可以所私而轻天下者也。”<br/>　　〔一〕　袁纪原误作“东门侯”，据东观记、范书改补。<br/>　　〔二〕　史记外戚世家曰：“妃匹之爱，君不能得之于臣，父不能得之于子，况卑下乎！” 索隐曰：“以言夫妇亲爱之情，虽君父之尊而不夺臣子所好爱，使移其本意，是不能得也。故曰‘匹夫不可夺志’是也。”<br/>　　阴后，南阳新野人。更始元年，世祖纳后于宛，方北之洛阳〔一〕，令后归新野，止宛。宛中少党，诸阴、邓乡里豪居，能自让。建武初，迎后于育阳，为贵人。上以后性宽仁，欲立之。后辄退让，自陈不足以当大位。时郭后以生太子彊，故遂立郭后。及后生东海王阳，而宠益盛。后性慈仁，十岁丧父〔二〕，语及之，未尝不流涕。上常言希见亲，不在已数十年，语及之，辄涕者。追爵谥后父隆为宣恩侯〔三〕，以兄识为侍中，封元庶侯，识弟兴为期门仆射，兴弟就袭父爵，更封新阳侯。<br/>　　〔一〕　范书作“方西之洛阳”。按洛阳在宛之北，袁纪是。<br/>　　〔二〕　范书作“七岁丧父”。<br/>　　〔三〕　东观记作“父睦”，续汉书作“宣恩哀侯陆”，范书阙书，三书互异，未知孰是。<br/>　　识字次伯，齐武王时，以率宗人宾客为偏裨矣。及随世祖征伐，数有战功。将益其邑，识辞曰：“天下初定，将帅有功者众，臣幸讬属掖庭，赏赐丰衍，如复加爵邑，此亲戚受赏，国人计功也，不可以示天下。” 上甚美之。<br/>　　兴字君陵，筋力过人。其从出入，常操小盖〔一〕，鄣翳风雨，泥涂狭隘，躬自履涉。上所幸止，必先入清宫。居则博观五经，访问政事，尊贤下士，广求得失，献善替否，荐达后进，好施接人，门无游侠。与张宗等不相好〔二〕，知其有用，犹称其所长而达之。张泛之徒与兴厚善，以为华而少实，但私之以财，终不为言。是以世称其忠。起第宅，采椽粗朴，足避风雨。常称：“丰屋之戒，若不修德，虽有崇台广□，犹传舍也。”上尝封兴，置印绶〔于〕前〔三〕，兴固让曰：“ 未有先登陷阵之功，而一家数人受爵土，令天下觖望，臣诚不愿〔四〕。臣蒙陛下中〔宫〕（官）恩泽至厚〔五〕，可谓富贵已极，不可复加。”上见其让切，不夺其志。皇后问故，兴曰：“后不读书记邪？‘亢龙有悔 ’〔六〕，多见不知量。外戚家苦不知谦，嫁女欲得因力配尊贵，娶妇求公主，愚心实不安也。富贵有极，当知足，骄奢益为观听所议。”后悦其言，不为宗亲求位，以干王政。<br/>　　〔一〕　惠栋曰：“周礼‘王后辇车有羽盖’。郑康成云：‘以羽作小盖，为翳日。’又轮人注云‘乘舆无盖’，贾公彦云：‘凡盖所以表尊，亦所以御雨。’”<br/>　　〔二〕　张宗，字诸君，南阳鲁阳人。曾为更始偏将军，后归邓禹，战甚力，诸将服其勇。复任京辅都尉，助冯异击关中。天下大定，迁琅邪相。永平初卒官。范书有传。<br/>　　〔三〕　据范书补。<br/>　　〔四〕　黄本“臣诚”作“至让”。范书本传作“至诚”。<br/>　　〔五〕　钮永建曰：“按‘官’当作 ‘宫’。”汉旧仪曰：“皇后称中宫。”袁纪下文既称 “后”，钮说是，故据改。然此乃建武九年事，时阴后为贵人，不当有中宫之称，范书阴兴传“中宫”作“贵人”，较袁纪审慎。<br/>　　〔六〕　见易干卦，下句作“穷之灾也”。<br/>　　就刚彊，不顺理，颇以贵势傲物。扶风人井丹，高抗之士也。诸王、贵人更请丹，莫能致。就自以为能致丹，诡诸王钱二万，使人通丹致之〔一〕。丹不得已乃诣。就为丹设麦饭蔬食，丹推去之，曰：“以君侯为能供美食，故相过耳，何谓如此！”就更为置盛馔。及就起，左右进辇，丹笑曰：“闻桀乘人车〔二〕，此其是邪？”坐中皆失色，莫之敢应。就即为去辇，谈论尽日乃去。以其名高，就等无敢失意者，丹亦终身不仕。明帝初，就为少府。子丰尚郦邑公主，公主骄妒，丰亦狷狭，遂杀公主。丰诛死，就自杀，家属归本郡。<br/>　　〔一〕　范书逸民传作“乃诡说五王，求钱千万，约能致丹，而别使人要劫之”。<br/>　　〔二〕　李贤曰：“帝王纪曰：‘桀以人驾车。’”<br/>　　郭后既废，太子太傅张湛称疾引退，为太中大夫。上欲以湛为大司徒，湛至朝堂，坐遗小便，自称疾笃，遂不用，卒于家。<br/>　　湛字子孝，右扶风平陵人。举动必以礼，虽幽室闲处，不易其度，闺门之内，若严君焉。三辅归之，以为仪表。成、哀间为二千石，王莽时历守尉。建武初为左冯翊。修礼教，明好恶，政化大行。尝告归平陵，望县门而下车。主簿进曰：“明府位尊德重，不宜自轻。 ”湛曰：“礼，下公门，式〔辂〕（路）马〔一〕。孔子于乡党，恂恂如也。父母之国，所宜尽礼。”湛被征当还，冯翊曰〔二〕：“旧令尹之政，必以告新令尹。 ”湛曰：“君以德进，湛以罪退。”逡巡而去。湛常乘白马，上每有异政，辄言：“白马生且复谏矣。”<br/>　　〔一〕　据礼记及范书本传改。<br/>　　〔二〕　疑“冯翊”上脱“新”字。华峤书曰鲜于褒曾任冯翊尹。严耕望两汉太守刺史表置鲜于褒于张湛之后。此“冯翊”当是褒也。<br/>　　壬午，徙〔右〕（左）冯翊公〔辅〕（辄）为中山王〔一〕，诸国公皆为王。<br/>　　〔一〕　范书沛献王辅传亦作“右冯翊公”。刘攽曰：“光武纪，辅封右翊公，此多冯字，误。天下亦无右冯翊郡也。”钱大昕廿二史考异曰：“ 光武纪无冯字。中山王焉传，封左冯翊公，与此传同，皆衍文也。左翊、右翊盖取嘉名，非分冯翊地为左右。 ”袁纪本卷上文正作“封皇子辅为右翊公”，刘、钱二说是。现据改“左”为“右”，“辄”为“辅”，依范书例，留“冯”字以存异文。<br/>　　是岁凤皇五集颍川郡，众鸟并从，行列盖地数顷，留止七十日。〔一〕<br/>　　〔一〕　东观记作“一十七日”，袁纪与事理不合，误也。<br/>　　十八年（壬寅、四二）<br/>　　春二月，蜀郡史歆反，巴郡宕渠杨伟、徐客等各起兵以应歆〔一〕。大司马吴汉、臧宫击之。<br/>　　〔一〕　范书马援传徐客作“徐容” 。<br/>　　壬午，上幸长安，祠园陵。<br/>　　夏四月，伏波将军马援、扶乐侯刘隆、楼船将军殷志〔一〕、平乐侯韩宇击交址。至合浦，殷志病死。援当浮海入交址，船少不足渡，乃问山行者，遂〔缘〕（浮）海随山开道千余里〔二〕，自西至浪泊。击征贰等，降者数千人。韩宇后病死，援并将其众，追征贰等至禁溪，连破之。贰等各将数百人走。<br/>　　〔一〕　范书作“段志”。<br/>　　〔二〕　据范书改。<br/>　　戊申〔一〕，上幸河内。〔一〕　按是月庚申朔，无戊申。范书殿本考证改作“甲申”，甚是。<br/>　　五月，代王芳复入匈奴。<br/>　　六月壬戌，赦益州殊死已下亡命者。<br/>　　秋，史歆等平。吴汉徙伟、客等二百余户于长沙。<br/>　　冬十月庚辰，上幸南郡，还祠章陵。<br/>　　辛丑〔一〕，追谥外祖父樊重为寿张敬侯。重字君云，家世温厚，三世不分财。重居家有法，子孙进见如吏。其治家，僮仆无游手，身自隐亲〔二〕，故能殖其财，田至三百顷，资至巨万。其兴工造作，为无穷之规。欲治器物，则先种梓漆，人皆笑之，然卒得其用。居家拟于邦君。外孙何氏兄弟争财，重耻之，以田二顷解其讼。由是县邑敬其德让。重八十余而终。不索假贷者可百余万，临困，悉削文书，下告儿子。债家闻之，皆争往偿之，诸子不受也。<br/>　　〔一〕　十月丁巳朔，无辛丑，疑其上脱“十一月”三字。<br/>　　〔二〕　李贤曰：“隐亲，谓身自隐恤之。”王先谦曰：“隐亲，犹恤爱，谓抚恤而慰爱之也。”樊重惯用小恩小惠笼络族人 童隶，故史称其庄园能“上下戮力，财利岁倍”。<br/>　　中子宏，字靡卿。初，与齐武王共起义兵。湖阳收系妻子，将杀之。湖阳令曰：“樊重父子有礼行于乡里，正有大罪，且当在后，何可杀邪？”宗家亦有系者〔一〕，多被害，唯宏妻子得免。后随世祖征伐，数有勤劳，封寿张侯。宏谦恭畏慎，不汲汲于官位。父子内相敕戒，以“富贵盈溢，未有能终者。吾非不嘉荣势也，天道恶盈而好谦，畏天道耳。前世贵戚，可明戒也。保身全命，何不乐哉”！每当朝会，辄俯伏须漏尽。虽令不朝，恐有谬误，犹晨诣阙下。上以是尤重之。时见得失，乃献便宜，辄自手书削□。公卿朝见，访政事，终不敢对。疾病，上自临视，垂涕问所欲。宏自陈：“ 身无功，食大国，诚恐子孙不能保全大恩，令臣魂神惭负黄泉。愿还寿张，食小乡亭。”上悲伤其言，后复封宏小子茂为平望侯。临薨，敕诸子薄葬，静埽闭户，物不得有所下。与夫人同冢异藏〔二〕，各自一延道，以死生各异〔三〕，棺柩一藏，不当复见，如有腐败，伤孝子心。朝廷善，谥曰恭侯。<br/>　　〔一〕　杨树达曰：“前书韦贤传： ‘贤门下生博士义倩等与宗家计议。’颜注：‘宗家，贤之同族也。’”又“正”，诚也，读亦如诚。<br/>　　〔二〕　胡三省曰：“古夫妇合葬，诗曰‘谷则异室，死者同穴’是也。时坟异藏自宏始。 ”<br/>　　〔三〕　“异”原作“里”，据黄本迳改。<br/>　　初，兵革起，而皇妣薨。宗人樊巨公独亲殡敛。世祖即位，擢为中大夫。<br/>　　固始侯李通薨，谥曰恭侯。赐甚盛，上及皇后亲吊送葬。<br/>　　十九年（癸卯、四三）<br/>　　春正月，〔卷〕（巷）人傅镇反〔一〕，臧宫击之。东海王阳曰：“贼相迫劫反耳，其中必有欲悔者。今围之急，不如小缓之，令得亡逃，亡逃，亭长足以取之。”从之，贼果破走。<br/>　　〔一〕　范书臧宫传：“十九年，妖巫维泛弟子单臣、傅镇等，复妖言相聚，入原武城，劫吏人，自称将军。”据马援传，维泛系卷人，傅镇等为其弟子，恐亦是卷人。郡国志无巷县，而卷与原武均属河南尹辖县，故据以改。<br/>　　马援斩征贰等。二月，封援为新息侯。设牛酒劳军士，因抚觞而言曰：“吾从弟少游哀吾慷慨多大志，曰：‘人生一世，但求衣食，仕宦不过郡掾吏，守坟墓，护妻子，乡里称善人，斯可矣。安用余为？’当吾在浪泊西时，下潦上雾，毒气浮蒸，仰视飞鸢跕跕堕水中，忆少游语，何可得也！今赖诸士大夫之力，而吾先受其赐，所以喜且愧也。”坐者闻之，莫不叹息之。<br/>　　袁宏曰：少游之言有心哉！人之性分，静躁不同。或安卑素，守隐约，顾视荣名，忽若脱履。彼二涂者，终之以道，亦各一家之趣也。然功业难就，而卑素易从。古今之士，莫不自讬于功务，而莫肯于闲逸者，将自负其才，顾众而动乎！然则荣名功业，非为不善也。千载一遇，处智之地难也。若夫安素守隐，其于人间之欢，故以易而无累矣。然苟非夷涂，外物难必，蝼蚁且能为害，而况万物乎？故久处贫贱，诚有志者之所耻也。归终而言，取保家之主乎？<br/>　　诏援复击九真，自无功至居风，斩首五千余级，徙其渠帅数百家于零陵。援所过，令治城郭，修溉灌，申旧制，明约束。是后骆越常奉马将军故事。<br/>　　自郭氏废后，太子彊不自安。郅恽劝之曰：“久处疑位，上违孝道，下近老殆。昔高宗贤君，吉甫令臣，及有纤芥，放逐孝子〔一〕。春秋之义，母以子贵〔二〕。太子宜引愆退身。”彊遂因左右陈诚，愿备藩辅。世祖迟回者久之，乃许焉。<br/>　　〔一〕　李贤曰：“家语曰：曾参妻为黎蒸不熟，因出之，终身不娶。其子请焉。曾参曰： ‘高宗以后妻杀孝子，尹吉甫以后妻放伯奇，吾上不及高宗，中不比吉甫，知其得免于非乎！’遂不娶。”<br/>　　〔二〕　隐公元年公羊传曰：“立适以长不以贤，立子以贵不以长。桓何以贵？母贵也。母贵则何以子贵？子以母贵，母以子贵。”<br/>　　十月戊申，皇太子彊封东海王，食东海、鲁国二郡租赋之税，车服之饰加于诸王。彊上书让东海，又因太子口陈至诚。上不许，以彊章示公卿，而嘉叹之。<br/>　　袁宏曰：夫建太子以为储贰〔一〕，所以重宗统，一民心也。非有大恶于天下，不可移也。世祖中兴后汉之业，宜遵统一之道，以为后嗣之法。今太子之德未亏于外，内宠既多，适子迁位，可谓失矣。然东海归藩，谦恭之心弥亮；明帝承统，友于之情愈笃〔二〕。虽长幼易位，兴废不同，父子兄弟，至性无间。夫以三代之道处之，亦何以过乎！<br/>　　〔一〕　蒋本误脱“夫”字，据黄本及通鉴迳补之。<br/>　　〔二〕　书君陈曰：“惟孝，友于兄弟，克施有政。”<br/>　　恽字君章，汝南西平人。志气高抗，不慕当世。王莽末，民不堪命。恽西至长安，上书谏莽曰：“臣闻智者顺（命）以成德，愚者逆以取害〔一〕，神器有命，正不可虚获。上天垂戒，欲以陛下就臣位，陛下宜顺天命，转祸为福。如不早图，是不免于窃位也。天为陛下严父，臣为陛下孝子。父教不可废，子谏不可难，惟陛下留神。”莽大怒，即下诏狱，劾恽大逆。犹以恽据正义〔二〕，难即害之，使黄门近臣胁导恽，令为病狂恍惚，不自知所言。恽终不转曰：“所言皆天文圣意，非狂人所能造。”遂系经冬，会赦得免，因南游苍梧。<br/>　　〔一〕　“命”系衍文，据范书郅恽传删。<br/>　　〔二〕　“正义”，指天文经识。按范书惮传，恽明天文历数，曾谓友人曰：“方今镇、岁、荧惑，并在汉分翼轸之域，去而复来，汉必再受命。 ”故西至长安，据以上书谏莽。时人信天文谶记，故莽不敢骤然害之。<br/>　　建武初，自苍梧还乡里。县令卑身崇礼，以为门下掾。恽感其意，遂为之屈。恽友人董子张，父及叔父为人所害〔一〕。子张病困，恽往候子张。子张绝，良久气复还，视恽歔欷。恽曰：“吾知子不悲天命长短，而痛心二父雠不复也。”子张卧，目击恽〔二〕。恽即起，将客追仇人，取其头以示子张。子张悲喜，气便绝。恽即诣令自首，令应之迟，恽曰：“为父报雠，吏之私也；奉法不阿，君之义也。亏君生身，非节也。”趋出诣狱。令跣追之，拔刀自向曰：“子不出，吾以死明之。”恽随令出。久之，为郡功曹。<br/>　　〔一〕　范书郅恽传作“父先为乡人所害”。而注引东观记则与袁纪同，且言仇家为“盛氏 ”。袁纪实取资东观记，而范书略言之耳。<br/>　　〔二〕　李贤曰：“目击，谓熟视之也。庄子曰：‘目击而道存也。’”<br/>　　汝南旧事，冬飨，百里内县皆持牛酒到府宴饮。时太守欧阳歙飨礼讫，教曰：“西部督邮繇延，天资忠贞，禀性公方，典部折冲〔一〕，摧破奸雄。书曰：‘ 安民则惠，黎民怀之。’盖举善以教，则不能者劝。今与众儒共论延功，显之于朝。太守敬嘉厥休，牛酒以养德。”主簿读教，户曹引延受赐。恽前跪曰：“司正举觥〔二〕，以君之罪告谢于天。明府有言而误，不可掩覆。按延质性贪邪，所在荒乱，虐而不治，冤慝并作，百姓怨之。而明府以恶为善，股肱莫争，此既无君，又复无臣，君臣俱丧，孰举有罪？君虽颠危，臣子扶持，不至于亡。恽敢再拜奉觥。”歙甚惭，门下掾郑次都〔三〕曰：“君明臣直，功曹言切，明府之德也。可无受觥哉？”太守曰：“实歙罪也，敬举觥〔四〕。”恽乃免冠曰：“昔虞舜辅尧，四罪咸服〔五〕，谗言弗行，故能作股肱，帝用有歌〔六〕。恽不忠，孔壬是昭〔七〕，绩言象龙，射兽从政，既诽谤而又露言，罪莫重焉。请收恽、延，以明好恶。”歙曰：“是吾过也。”遂不宴而罢。〔恽〕（歙）归府，因称病〔八〕，延亦退。<br/>　　〔一〕　“冲”原误作“衡”。<br/>　　〔二〕　李贤曰：“司正，举礼义者。觥，罚爵也，以角为之。”<br/>　　〔三〕　郑次都，即郑敬，字次都。<br/>　　〔四〕　李贤曰：“遂受罚也。”<br/>　　〔五〕　书舜典曰：“流共工于幽州，放欢兜于崇山，窜三苗于三危，殛鲧于羽山，四罪而天下咸服。”<br/>　　〔六〕　书益稷曰：帝庸乃歌曰：“ 股肱喜哉，元首起哉，百工熙哉！”<br/>　　〔七〕　书皋陶谟曰：“何畏乎巧言令色孔壬。”李贤曰：“孔，甚也；壬，佞也。”<br/>　　〔八〕　据黄本及范书改。<br/>　　次都素清高，与恽厚，招恽去曰：“道不同不相为谋，自古而然。子直心诚，三代之道〔一〕。繇延虽去，必复还。吾不忍见子有不容君之危，盍去乎？”恽曰：“孟轲以彊其君所不能为忠也，量君之所不能为贼也〔二〕。恽业彊之矣。障君于朝，而不死职以求直，罪也。延退，恽又去，不可。”次都遂去，隐于弋阳山中。居数月，延果复召，恽即去，从次都止，渔钓甚娱。留数十日，恽喟然叹曰：“<br/>　　天生俊士以为民，无乃违命而乱伦乎？鸟兽不可与同群，子从我为伊尹乎？将为巢、许而辞尧也〔三〕？” 次都曰：“吾足矣。幸得全躯种类，还奉坟墓，尽其学问，道虽不行，施之有政，是亦为政也〔四〕。吾年耄矣，安得从子？子勉正命，勿劳神以害生。”各别去。<br/>　　〔一〕　书洪范曰：“无反无侧，王道正直。”又论语卫灵公曰：“<br/>　　三代之所以直道而行也。”<br/>　　〔二〕　孟子公孙丑上曰：“恻隐之心，仁之端也；羞恶之心，义之端也；辞让之心，礼之端也；是非之心，智之端也。人之有四端也，犹其有四体也。有是四端而自谓不能者，自贼者也；谓其君不能者，贼其君也。”疑“量”下脱“其”字。<br/>　　〔三〕　范书“伊尹”作“伊吕”。<br/>　　〔四〕　论语为政曰：“子曰：‘书云孝乎？惟孝，友于兄弟，施于有政，是亦为政。’” 书者，尚书君陈篇也，详见前文注。恽客于江夏，郡举孝廉，为郎，迁上东门候。世祖尝夜出，还，诏开门人，恽不内。上令从门举火射帝面，恽对曰：“火明燎远。”遂距不开。明日，恽谏曰：“昔文王不敢盘游于田，以万民惟正〔一〕。陛下既游猎山林，夜以继昼，其如社稷宗庙何？暴虎冯河〔二〕，可为至戒，小臣所窃忧也。”由是上重之，令授太子诗，常讲殿中。后为梁令、长沙太守，崇教化，表异行。<br/>　　〔一〕　书无逸曰：“文王不敢槃于游田，以万民惟政之共也。”<br/>　　〔二〕　见论语述而。疏曰：“空手搏虎为暴虎，无舟渡河为冯河。”以喻有勇无谋，做事莽撞。<br/>　　上使执金吾阴识护太子家，博士桓荣授太子经。二人者皆专心辅导，劝以德义，太子亦虚纳焉。<br/>　　秋九月壬申，上幸南阳。<br/>　　冬十二月，越嶲太守任贵反，武威将军刘尚平之。<br/>　　二十年（甲辰、四四）<br/>　　夏六月，徙中山王辅为沛王。<br/>　　秋，马援自交址还，位班九卿，赏赐甚厚。援将至京师，故旧迎之。平陵人孟冀，计谋之士也。以援自远而还，劳而贺之。援曰：“<br/>　　我望卿有奇也，但复与众人同语邪？武帝时伏波将军路博德开七郡，封符离侯，数百户。今我但平乱郡尔，猥封近县，且三千户。国家追录我和汧陇间功，我自视功薄赏厚。人当功厚赏薄，于后乃长。先生欲何用相济？”冀曰：“愚不及是。”援曰：“今尚有匈奴、乌桓扰北边，我欲自请击匈奴。男儿要欲死于边野，以马革裹尸还葬矣〔一〕，反卧床上于儿女子手中死邪！”冀曰：“谅为烈士，当如此矣。”会匈奴入右北平，诏以事示援，遂自〔请〕击北边〔二〕。<br/>　　〔一〕　惠栋曰：“史记邹阳传云：子胥鸱夷服。服虔云：用马革作囊以裹尸。”<br/>　　〔二〕　据范书及袁纪上文补。<br/>　　十月，上幸东海、沛国。省五原郡，徙其吏民于河东。<br/>　　十二月，伏波将军马援出定襄。上以援勤劳，赐缣千疋援谓黄门窦固、太仆梁松曰：“凡人富贵，当使可复贱也。如公等贵，欲不可贱，居高益坚，愿思吾言。”有识闻援言，无不叹息。<br/>　　大司马吴汉薨〔一〕，谥曰忠侯，葬如霍光故事。汉性彊力，每从征伐，上未安，汉不敢息。军有利钝，诸将或失其度，汉常自属吏士，益治兵器。上时令人视之，曰：“吴公方修战攻具。”上尝曰：“吴公如此，隐若一敌国矣〔二〕。”及在朝廷，唯公。天下尝旱，公卿请雨不得，汉乃悉出其僮仆，一时免之。汉又尝出征，妻子在后，买田安业。汉还，让妻子曰：“军师在外〔三〕，吏士不足，何多买田宅乎？”遂尽以分付昆弟、外家。其忠自天性，故能常任〔职〕（礼）〔四〕，以功名终。<br/>　　〔一〕　范书光武帝纪作五月辛亥薨。<br/>　　〔二〕　史记游侠列传曰：“吴楚反时，条侯为太尉，乘传车将至河南，得剧孟，喜曰：‘ 吴楚举大事而不求孟，吾知其无能为已矣。’天下骚动，宰相得之若得一敌国云。”又李贤曰：“隐，威重之貌，言其威重若敌国。”<br/>　　〔三〕　“师”原作“帅”，乃避晋讳，今正之。<br/>　　〔四〕　据东观记及范书改。<br/>　　是时上欲以卫尉阴兴为大司马，兴叩头曰：“臣不敢惜身，诚恐亏损圣德。”辞让至切，上以此听之。乃以扶乐侯刘隆为骠骑将军，行大司马事。<br/>　　二十一年（乙已、四五）<br/>　　秋八月，马援以三千骑出高柳，失道还。<br/>　　匈奴、鲜卑寇辽东，太守祭彤率吏士击之，斩首二千余级。遂穷追出塞，复斩首千余级，收其兵器，得马数千匹。由是匈奴、鲜卑震服，不敢窥塞。彤乃思所以离间二寇，以分其势，招呼鲜卑，示以财利。鲜卑后不款塞，彤之计也。<br/>　　冬十月，匈奴入上谷、中山，杀掠吏民。<br/>　　西域鄯善王安、莎车王贤等十六国遣使奉献，咸愿请都护。上以中国初定，未遑外事，厚加赏赐，遣之。<br/>　　大司空窦融以疾策罢，岁余行卫尉事。融数称疾乞骸骨，赐钱帛，大官致珍奇。弟显亲侯友薨。上愍融年衰，遣中常侍即其卧内，彊进酒食。<br/>　　是时郡国皆大水，百姓饥馑。光禄勋杜林上疏曰：“臣闻先王之道，明圣用而治同也。其见恶如农夫之务去草焉，芟夷蕴崇之，勿使能殖〔一〕，防其渐也。狼子野心，奔马善惊。成王深知其患，故以殷民六族分伯禽，七族分康叔，怀姓九族分唐叔，〔检〕（收）其奸轨〔二〕，又迁其余众于成周，所以挫其彊御之力，黜其骄恣之志。及汉初兴，上稽旧章，同符在昔，徙齐诸田，楚昭、屈、景，燕、赵、韩、魏之后，以削弱六国彊宗。故邑里无见利之家，山泽无兼并之民，万里一统，海内赖安。其后辄因衰粗之痛，胁以送终之义，故遂相率而陪园陵，无反顾之心。追观往政，皆神道设教，彊干〔弱枝〕，百世之要也〔三〕。是以永享康宁之福，而无●惕之忧，继嗣承业，恭己而治，盖此之助也。今被灾之民轻薄无重者，可徙于饶谷之郡，所以〔消〕（清）散其凶〔四〕，全其性命也。昔鲁隐有贤行，将致国于桓，犹留连贪位，不能早退。况草创豪帅，本无业徒，因攘扰之时，擅有山川之利，虽遇灾，然其狃泰之意〔五〕，徼幸之望，蔓延无足，不可不察也。” 上察林材堪任宰相，会司空□，乃以林为司空。<br/>　　〔一〕　隐公六年左传“君子曰”引周任之语。“蕴”或作“□”。蕴崇，积聚也。堆积杂草，使发酵以肥田。<br/>　　〔二〕　据黄本及续汉五行志注引东观记改。<br/>　　〔三〕　据续汉五行志注引东观记补。<br/>　　〔四〕　消、清形近而讹。<br/>　　〔五〕　“狃泰”，东观记作“狙猱 ”。<br/>　　〔六〕　续汉五行志三注引东观记作建武八年时事。又范书本传言林任光禄勋在二十二年，亦异。未详孰是。<br/>　　林自为九卿至三公，辄每上封事及与朝廷之议，常依经附古，不苟随于众。为任职相，上亦雅善之。虽在公卿，讲授不倦，学者朝夕满堂，士以此慕之。<br/>　　初，林荐杜陵人申屠刚，抗直之士，尝慕史鱼、汲黯之为人〔一〕。避乱西州，每谏争隗嚣，义形于色。上以刚为侍御史，迁尚书，謇謇多直言，无所屈挠。是时陇蜀未平，上尝欲近出，刚谏，上不听，刚以头轫乘舆车轮〔二〕，不得前乃止。刚数犯严颜，由是出为阴平令，征为大中大夫，以病去，终于家。<br/>　　〔一〕　李贤曰：“史记曰：‘史□ 字子鱼，卫大夫也。’论语孔子曰：‘直哉史鱼，邦有道如矢，邦无道如矢。’前书：汲黯字长孺，武帝时为主爵都尉，好直谏，时人谓之‘汲直’。”<br/>　　〔二〕　说文曰：“轫，碍车也，从车，刃声。”</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-556-7663.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-556-7665.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-556.html" action-type="chapterComment" class="comment"><i></i>后汉纪章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

