<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《仪礼注疏》正文_卷四 士昏礼_郑玄作品 - 维普阅读网</title>
<meta name="keywords" content="仪礼注疏,仪礼注疏原文,仪礼注疏阅读,卷四 士昏礼全文,郑玄作品" />
<meta name="description" content="仪礼注疏原文阅读,卷四 士昏礼全文在线阅读,郑玄作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-266-4509.html";
var nextpage="novel-read-266-4511.html";
var indexpage = "novel-chapter-266.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-266.html">仪礼注疏</a></strong>
<strong><a href="novel-chapter-266.html">仪礼注疏目录</a></strong>
<span>卷四 士昏礼</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-266-4509.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷四 士昏礼</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=郑玄&amp;searchsubmit=yes"  target="_blank">郑玄</a><span class="divide">|</span>发布时间：2014-08-29 22:12:58<span class="divide">|</span></p>
<div class="page-body">
<div class="page-content">
<p>[疏]《士昏礼》第二。○郑《目录》云：“士娶妻之礼，以昏为期，因而名焉。必以昏者，阳往而阴来，日入三商为昏。昏礼於五礼属嘉礼，大、小《戴》及《别录》此皆第二。”○释曰：郑知是士娶妻之礼者，以“记”云“记士昏礼”，故知是士娶妻。郑云“日入三商”者，商谓商量，是漏刻之名，故三光灵曜亦日入三刻为昏，不尽为明。案马氏云：日未出、日没后皆云二刻半，前后共五刻。今云三商者，据整数而言，其实二刻半也。<br/>　　昏礼。下达，纳采用雁。达，通也。将欲与彼合昏姻，必先使媒氏下通其言。女氏许之，乃后使人纳其采择之礼。用雁为挚者，取其顺阴阳往来。《诗》云：“取妻如之何？匪媒不得。”昏必由媒，交接设绍介，皆所以养廉耻。<br/>　　[疏]“昏礼”至“用雁”。○释曰：从此下至“主人许，宾入，授如初礼”，陈纳采问名之礼。云“下达”者，谓未行纳采已前，男父先遣媒氏女氏之家通辞往来，女氏许之，乃遣使者行纳采之礼也。言下达者，男为上，女为下，取阳倡阴和之义，故云下达，谓以言辞下通於女氏也。是以下记昏辞云“吾子有惠，贶室某也”，注云：“称有惠，明下达。”谓此下达也。云“纳采用雁”者，昏礼有六，五礼用雁：纳采、问名、纳吉、请期、亲迎是也，唯纳徵不用雁，以其自有币帛可执故也。且三礼不云纳，言纳者恐女氏不受，若《春秋》内纳之义。若然，纳采言纳者，以其始相采择，恐女家不许，故言纳。问名不言纳者，女氏已许，故不言纳也。纳吉言纳者，男家卜吉，往与女氏，复恐女家翻悔不受，故更言纳也。纳徵言纳者，纳币帛则昏礼成，复恐女家不受，故更云纳也。请期、亲迎不言纳者，纳币则昏礼已成，女家不得移改，故皆不言纳也。其昏礼有六，尊卑皆同，故《左氏》庄公二十二年《经》书：“冬，公如齐纳币。”《穀梁传》曰：“纳币，大夫之事也。礼有纳采，有问名，有纳徵，有告期，四者备而后娶，礼也。公之亲纳币，非礼也，故讥之。”彼无纳吉者，以庄公在母丧内，亲行纳币，非礼之事，故关其纳吉以非之也。○注“达通”至“廉耻”。○释曰：郑云“必先使媒氏下通其言，女氏许之，乃后使人纳其采择之礼”者，欲见纳采之前，有此下达之言也。案《周礼·地官》有媒氏职，是天子之官，则诸侯之国亦有媒氏，传通男女，使成婚姻，故云媒氏也。云“用雁为挚者，取其顺阴阳往来”者，案《周礼·大宗伯》云：“以禽作六挚，卿执羔，大夫执雁，士执雉。”此昏礼无问尊卑皆用雁，故郑注其意云取顺阴阳往来也。顺阴阳往来者，雁木落南翔，冰泮北徂，夫为阳、妇为阴，今用雁者，亦取妇人从夫之义，是以昏礼用焉。引“《诗》”者，证须媒下达之义也。云“昏必由媒，交接设绍介”者，《诗》云“匪媒不得”，是由媒也。其行五礼，自纳采已下，皆使使往，是交接设绍介也。云“皆所以养廉耻”者，解所以须媒及设绍介者，皆所以养成男女使有廉耻也，使媒通之、媵御沃盥交之等，皆是行事之渐，养廉耻之义也。<br/>　　主人筵于户西，西上，右几。主人，女父也。筵，为神布席也。户西者，尊处，将以先祖之遗体许人，故受其礼於祢庙也。席西上，右设几，神不统於人，席有首尾。<br/>　　[疏]“主人”至“右几”。○释曰：此女将受男纳采之礼，故先设神坐，乃受之。○注“主人”至“首尾”。○释曰：云“筵，为神布席也”者，下文礼宾云“彻几改筵”，是为人设席，故以此为神席也。云“户西”者，以户西是宾客之位，故为尊处也。必以西为客位者，以地道尊右故也。知“受礼於祢庙”者，以记云凡行事受诸祢庙也。云“席西上，右设几，神不统於人”者，案《乡射》、《燕礼》之等设席皆东上，是统於人。今以神尊，不统於人，取地道尊右之义，故席西上，几在右也。云“席有首尾”者，以《公食》记蒲筵萑席，皆卷自末，是席有首尾也。<br/>　　使者玄端至。使者，夫家之属，若群吏使往来者。玄端，士莫夕之服，又服以事於庙。有司缁裳。<br/>　　[疏]“使者玄端至”。○注“使者”至“缁裳”。○释曰：云“使者，夫家之属”者，案《士冠》赞者於中士下差次为之。此云夫家之属，亦当然。假令主人是上士，属是中士；主人是中士，属是下士；主人是下士，属亦当是下士，礼穷即同也。云“玄端，士莫夕之服，又服以事其庙”者，此亦如《士冠礼》玄端，士莫夕於朝之服也。但士以玄端祭庙，今使者服玄端至，亦於主人庙中行事，故云又服以事其庙也。云“有司缁裳”者，案士唯有三等之裳：玄裳、黄裳、杂裳。此云缁裳者，即玄裳者矣，以其缁、玄大同小异也。然士有三等裳，今直言玄裳者，据主人是上士而言。案《士冠》云：“有司如主人服。”则三等士之有司，亦如主人服也。<br/>　　摈者出请事，入告。摈者，有司佐礼者。请犹问也。礼不必事，虽知，犹问之，重慎也。<br/>　　[疏]“摈者”至“入告”。○注“摈者”至“慎也”。○释曰：云“摈者，有司佐礼”者，案《士冠礼》有司并是主人之属及群吏佐主人行礼之人，故知此摈者亦是主人有司佐礼者也。在主人曰摈。云“请犹问也。礼不必事，虽知，犹问之，重慎也”者，案《论语》云“无必”，故云不必事也。以其前已有下达之事，今使者来在门外，是知有昏事也，而犹问之，重慎也。<br/>　　主人如宾服，迎于门外，再拜，宾不答拜。揖入。门外，大门外。不答拜者，奉使不敢当其盛礼。<br/>　　[疏]“主人”至“揖入”。○释曰：案《士冠礼》主人迎宾於大门外，云主人西面，宾东面。此及《乡饮酒》、《乡射》皆不言面位者，文不具耳，当亦如《士冠》也。○注“门外”至“盛礼”。○释曰：知门外是大门外者，以其大夫唯有两门：寝门、大门而已。庙在寝门外之东，此下有至于庙门，明此门外是大门外可知也。云“宾不答拜者，奉使不敢当其盛礼”者，此士卑，无君臣之礼，故宾虽属吏，直言不答拜，不言辟。若诸侯於使臣，则言辟，是以《射礼》宾迎入门，公拜，宾辟，不答拜。《公食大夫》主为宾已，故宾答拜，稽首，亦辟，乃拜之。以其君尊故也。<br/>　　至于庙门，揖入。三揖，至于阶，三让。入三揖者：至内霤，将曲，揖；既曲，北面，揖；当碑，揖。<br/>　　[疏]“至于”至“三让”。○注“入三”至“碑揖”。○释曰：凡入门三揖者，以其入门，宾主将欲相背，故须揖；宾主各至堂涂北面相见，故亦须揖；至碑，碑在堂下，三分庭之一，在北曲庭中之节，故亦须揖。但《士冠》注云：“入门将右曲，揖；将北曲，揖；当碑，揖。”此注：“至内霤，将曲，揖；既曲，北面，揖；当碑，揖。”文不同者，郑举二文相兼乃足也。三者，礼之大节，尊卑同，故《乡饮酒》、《乡射》、《聘礼》、《公食大夫》皆有此三揖之法，但注有详略耳。<br/>　　主人以宾升，西面。宾升西阶，当阿，东面致命。主人阼阶上北面再拜。阿，栋也。入堂深，示亲亲。今文阿为庪。<br/>　　[疏]“主人”至“再拜”。○释曰：宾则使者也。礼之通例，宾主敌者，宾主俱升，若《士冠》与此文是也。若《乡饮酒》、《乡射》皆主尊宾卑，故初至之时，主人升一等，宾乃升，至卒洗之后亦俱升。唯《聘礼》公升二等，宾始升者，彼注云“亦欲君行一，臣行二”也。《觐礼》，王使人劳侯氏，使者不让，先升者，奉王命尊故也。“主人阼阶上北面再拜”者，主人不言当阿，则如《乡饮酒》主人当楣，再拜。○注“阿栋”至“为庪”。○释曰：案《乡饮酒》、《聘礼》皆云“宾当楣”，无云“当阿”者，独此云宾当阿，故云“示亲亲”也。凡士之庙，五架为之，栋北一楣下有室户，中脊为栋，栋南一架为前楣，楣前接檐为庪。《乡射》记云：“序则物当栋，堂则物当楣。”故云是制五架之屋也。乡大夫射於庠，庠则有室，故物当前楣。士射於序，序则无室，故物当栋。此士之庙，虽有室，其栋在室外，故宾得深入当之也。<br/>　　授于楹閒，南面。授於楹閒，明为合好，其节同也。南面，并授也。<br/>　　[疏]“授于楹閒南面”。○注“授於”至“授也”。○释曰：楹閒，谓两楹之閒，宾以雁授主人於楹閒者，明和合亲好，令其宾主远近节同也。凡宾主敌者，授於楹閒。不敌者，不於楹閒。是以《聘礼》宾觌大夫云“受币于楹閒南面”，郑注云：“受币楹閒，敌也。”《聘礼》又云“公侧袭受玉于中堂与东楹之閒”，郑注云：“东楹之閒，亦以君行一，臣行二。”至礼宾及宾私觌，皆云“当东楹”，是尊卑不敌，故不於楹閒也。今使者不敌，而於楹閒，故云“明为合好”也。云“南面，并授也”者，以经云南面不辨宾主，故知俱南面并授也。<br/>　　宾降，出，主人降。授老雁。老，群吏之尊者。<br/>　　[疏]“宾降”至“老雁”。○释曰：授雁讫，宾降，自西阶出门。主人降，自阼阶授老雁，於阶立，待后事也。○注“老群吏之尊者”。○释曰：大夫家臣称老，是以《丧服》公士大夫以贵臣为室老，《春秋左氏传》云“执臧氏老”，《论语》云“赵魏老”，《礼记》“大夫室老行事”，皆是老为家臣之贵者。士虽无君臣之名，云“老”亦是群吏中尊者也。<br/>　　摈者出请。不必宾之事有无。<br/>　　[疏]“摈者出请”。○注“不必”至“有无”。○释曰：此主人不知宾有事，使摈出请者，亦是不必宾之事有无也。<br/>　　宾执雁，请问名，主人许。宾入，授，如初礼。问名者，将归卜其吉凶。古文礼为醴。<br/>　　[疏]“宾执”至“初礼”。○释曰：此之一使，兼行纳采、问名，二事相因。又使还须卜，故因即问名，乃还卜之，故共一使也。云“主人许”者，摈请入告，乃报宾，宾得主人许，乃入门，升堂，授雁，与纳采礼同，故云“如初礼”也。○注“问名”至“为醴”。○释曰：言“问名”者，问女之姓氏，不问三月之名，故下记问名辞云“某既受命，将加诸卜，敢请女为谁氏”，郑云：“谁氏者，谦也。不必其主人之女。”是问姓氏也。然以姓氏为名者，名有二种：一者是名字之名，三月之名是也；一者是名号之名，故孔安国注《尚书》以舜为名，郑君《目录》以曾子为姓名，亦据子为名，皆是名号为名者也。今以姓氏为名，亦名号之类也。郑云“将归卜其吉凶”者，亦据下记文也。<br/>　　摈者出请，宾告事毕。入告，出请醴宾。此醴亦当为礼。礼宾者，欲厚之。<br/>　　[疏]“摈者”至“醴宾”。○注“此醴”至“厚之”。○释曰：此下至“送于门再拜”，主人礼宾之事。云“此醴亦当为礼”者，亦《士冠》礼宾为醴字，彼已破从礼，故云“亦”。此以醴酒礼宾，不从醴者，以《大行人》云上公“再祼而酢”，侯伯“一祼而酢”，子男“一祼不酢”，及“以酒礼之”，用齐礼之，皆不依酒醴为名，皆取相礼，故知此醴亦为礼敬之礼，不取用醴为醴之义也。《秋官·司仪》云“诸公相为宾”，及将币，“宾亦如之”，注云：“上於下曰礼，敌者曰傧。”《聘礼》乡亦云“无摈”，注云：“无摈，辟君是大夫已上尊，得有礼、摈两名。”士以下卑，唯称礼也。<br/>　　宾礼辞，许。礼辞，一辞。<br/>　　[疏]“宾礼辞许”。○注“礼辞一辞”。○释曰：礼宾一辞许者，主人礼宾之常法，乡已行纳采、问名，宾主之情已通矣，故略行一辞而已。<br/>　　主人彻几改筵，东上。侧尊甒醴于房中。彻几改筵者，乡为神，今为人。侧尊，亦言无玄酒，侧尊於房中，亦有篚有笾豆，如冠礼之设。<br/>　　[疏]“主人”至“房中”。○释曰：彻几改筵者，於户西礼神坐，彻去其几，於后授宾，改设其筵，设侧尊甒醴在东房之中，以礼宾也。○注“彻几”至“之设”。○释曰：经云“东上”者，统於主人。注云“乡为神，今为人”者，为神则西上，为人则东上，不同，故辨之。云“侧尊，亦言无玄酒”者，醴糟例无玄酒配之，以其醴象大古质，故士冠与此昏礼之等皆无玄酒也。郑知此“亦有篚有笾豆如冠礼”者，此下云“赞者酌醴，加角柶”，明有篚盛之，又云“赞者荐脯醢”，则有笾豆可知。但冠礼尊在服北，南上，则此尊与篚等亦南上，故云“如冠礼之设”也。<br/>　　主人迎宾于庙门外，揖让如初，升。主人北面，再拜。宾西阶上北面答拜。主人拂几，授校，拜送。宾以几辟，北面设于坐，左之，西阶上答拜。拂，拭也。拭几者，尊宾，新之也。校，几足。辟，逡巡。古文校为技。<br/>　　[疏]“主人”至“答拜”。○释曰：云“主人迎宾于庙门外。揖让如初，升”者，如纳采时三揖三让也。云“主人北面再拜”者，拜宾至此堂饮之，是以《公食大夫》、《燕礼》、《乡饮酒》、《乡射》、《大射》皆云“拜至”，并是拜宾至此堂也。但《燕礼》、《大射》、《公食大夫》皆云“至，再拜”，先言至者，欲见宾至乃拜之，是有尊卑不敌之义。馀皆言拜至，至在拜下者，体敌之义也。若然，此为礼宾，有拜至者，前虽有纳采、问名之事，以昏礼有相亲之义，故虽后亦拜至也。聘礼、享礼及礼宾不拜至者，聘礼不取相亲之义，故不拜至。是以彼郑注云：“以宾不於此始至也。”云“主人拂几”者，此拂几虽不言外拂、内拂，又不言三，案《有司彻》：“主人西面，左手执几，缩之，以右袂推拂几三，二手横执几，进，授尸于筵前。”注云：“衣袖谓之袂。推拂，去尘示新。”云拂者，外拂之也。则此亦外拂之三也。凡行敌礼者，拂几皆若此。卑於尊者，则内拂之。故《聘礼》云：“宰夫内拂几三，奉两端以进。”郑云“内拂几，不欲尘坋尊者”是也。若然，《冠礼》礼宾无几者，冠礼比昏为轻，故无几。《乡饮酒》、《乡射》及《燕》宾，宾轻，故无几。《聘》宾及《公食大夫》宾重，故有几也。云“授校”者，凡授几之法，卑者以两手执几两端，尊者则以两手於几閒执之，授皆然。是以《聘礼》宰夫奉两端以进，《有司彻》云：“尸进，二手受于手閒。”注云：“受从手閒，谦也。”虽不言两手，两手授之可知。又案《聘礼》云：“公东南乡，外拂几三，卒，振袂，中摄之，进，西乡。宾进，讶，受几于筵前。”以此言之，公尊，中执几以一手，则宾以两手於几两端执之也。而此亦宾主不敌授校者，昏礼异於馀礼。云“拜送”者，此当再拜送君，於聘宾则一拜，故《聘礼》云“公一拜送”，郑注云“公，尊也”是也。此几以安体，非己所得，故宾受讫，然后答拜。下经受醴之时，先拜乃受者，彼是入口之物，己所当得，故先拜乃受之。云“宾以几辟”者，以宾卑，故以凡辟。《聘礼》宾卑，亦云以几辟。《有司彻》不云以几辟者，尊尸故也。《觐礼》不云以几辟者，尊王使也。凡设几之法，受时或受其足，或受于手閒，皆横受之。及其设之，皆旋几纵执，乃设之於坐南，北面陈之，位为神则右之，为人则左之，为异。不坐设之者，几轻，故也。○注“拂拭”至“为枝”。○释曰：郑知“校，几足者，《既夕记》云“缀足用燕几，校在南，御者坐持之”，故知校是几足也。<br/>　　赞者酌醴，加角柶，面叶，出于房。赞，佐也，佐主人酌事也。赞者亦洗酌，加角柶，覆之，如冠礼矣。出房南面，待主人迎受。古文叶作擖。<br/>　　[疏]“赞者”至“于房”。○注“赞佐”至“作擖”。○释曰：云“赞者亦洗酌，加角柶，覆之，如冠礼矣”者，案《冠礼》云：“赞者洗於房中，侧酌醴，加柶覆之。”此与冠礼同，故知如冠礼矣。<br/>　　主人受醴，面枋，筵前西北面。宾拜受醴，复位。主人阼阶上拜送。主人西北面疑立，待宾即筵也。宾复位於西阶上北面，明相尊敬。此筵不主为饮食起。<br/>　　[疏]“主人”至“拜送”。○注“主人”至“食起”。○释曰：经唯云主人西北面，知“疑立”者，《乡饮酒》云“主人阼阶东疑立”，明此亦然也。凡主人将授酒醴，於筵前待宾，即筵前乃授之。此郑云“即筵”，谓就筵前，与下宾即筵别也。是以冠礼礼子及下礼妇皆於筵西受礼。然礼宾进筵前受醴，是不躐席之事也。云“宾复位於西阶上北面，明相尊敬。此筵不主为饮食起”者，但此筵为行礼，故拜及啐皆於西阶也。<br/>　　赞者荐脯醢。荐，进宾即筵坐，左执觯，祭脯醢，以柶祭醴三，西阶上北面坐，啐醴，建柶，兴，坐奠觯，遂拜。主人答拜。即，就也。左执觯，则祭以右手也。凡祭於脯醢之豆閒，必所为祭者，谦敬，示有所先也。啐，尝也。尝之者，成主人意。建犹扱也。兴，起也。奠，停也。<br/>　　[疏]“赞者”至“答拜”。○释曰：此经云“坐奠觯，遂拜”，言遂者，因事曰遂，因建柶兴，坐奠觯，不复兴，遂因坐而拜。《冠礼》礼子并醮子，及此下礼妇，不言坐奠觯遂者，皆文不具。《聘》礼宾不言拜者，理中有拜可知也。○注“即就”至“停也”。○释曰：郑云“祭以右手”，出于《乡射》也。云“凡祭於脯醢之豆閒”者，谓祭脯醢俎豆皆於豆閒，此及《冠礼》、《乡饮酒》、《乡射》、《燕礼》、《大射》皆有脯醢，则在笾豆之閒。此注不言笾直言豆者，省文。《公食大夫》及《有司彻》豆多者，则言祭於上豆之閒也。云“必所为祭者，谦敬，示有所先也”者，案《曲礼》云“主人延客祭”，注云：“祭，祭先也。君子有事不忘本也。”此云谦敬，示有所先。先即本，谓先世造此食者也。云“啐，尝也。尝之者，成主人意”者，主人设馔，望宾为美之，今客尝之告旨，是成主人意也。<br/>　　宾即筵，奠于荐左，降筵，北面坐取脯，主人辞。荐左，笾豆之东。降，下也。自取脯者，尊主人之赐，将归执以反命。辞者，辞其亲彻。<br/>　　[疏]“宾即”至“人辞”。○释曰：此奠於荐左，不言面位，下赞礼妇“奠于荐东”，注云：“奠于荐东，升席奠之。”此云奠于荐东，升席奠之，明皆升席，南面奠也。必南面奠者，取席之正。又祭酒亦皆南面，并因祭酒之而奠之，则《冠礼》礼子亦南面奠之。《聘礼》礼宾，宾北面奠者，以公亲执束帛待赐，已不敢稽留，故由便疾北面奠之也。《乡饮酒》、《乡射》酬酒不祭不举，不得因祭而奠于荐东也。《燕礼》、《大射》重君物，君祭酬酒，故亦南面奠。云“降，下也。自取脯者，尊主人之赐，将归执以反命”者，案下记云“宾右取脯，左奉之，乃归执以反命”是也。<br/>　　宾降，授人脯，出，主人送于门外，再拜。人，谓使者从者，授於阶下西面，然后出去。<br/>　　[疏]“宾降”至“再拜”。○注“人谓”至“出去”。○释曰：郑知“人，谓使者从者”者，以其此脯使者将归，故授从者也。又知“授於阶下西面，然后出去”者，以其宾位在西，授脯文在出上，故知西阶下西面授之，然后出去也。<br/>　　纳吉，用雁，如纳采礼。归卜於庙，得吉兆，复使使者往告，昏姻之事於是定。<br/>　　[疏]“纳吉”至“采礼”。○释曰：案上文纳采在前，问名在后，今此不云如问名而云如纳采者，问名宾不出大门，故此纳吉如其纳采也。○注“归卜”至“是定”。○释曰：郑知义然者，案下记云：“纳吉曰吾子有贶命，某加诸卜，占吉，使某也敢告。”凡卜并皆於祢庙，故然也。未卜时恐有不吉，婚姻不定，故纳吉乃定也。<br/>　　纳徵，玄纁束帛、俪皮，如纳吉礼。徵，成也。使使者纳币以成昏礼。用玄纁者，象阴阳备也。束帛，十端也。《周礼》曰：“凡嫁子取妻，入币纯帛无过五两。”俪，两也。执束帛以致命。两皮为庭实。皮，鹿皮。今文纁皆作熏。<br/>　　[疏]“纳徵”至“吉礼”。○释曰：此纳徵无雁者，以有束帛为贽故也。是以《孝经钩命决》云“五礼用雁”是也。案《春秋左氏》庄公二十二年：“冬，公如齐纳币。”不言纳徵者，孔子制《春秋》，变周之文从殷之质，故指币体而言周文，故以义言之。徵，成也，纳此则昏礼成，故云“徵”也。○注“徵成”至“作熏”。○释曰：云“用玄纁者，象阴阳备也。束帛，十端也”者，《周礼》：“凡嫁子娶妻，入币缁帛无过五两。”郑彼注云：“纳币帛缁，妇人阴也。凡於娶礼，必用其类。五两，十端也。必言两者，欲得其配合之名，十象五行十日相成也。士大夫乃以玄纁束帛，天子加以穀圭，诸侯加以大璋。《杂记》云：‘纳币一束，束五两，两五寻。’然则每端二丈。”若彼据庶人空用缁色，无纁，故郑云用缁妇人阴，此玄纁俱有，故云象阴阳备也。案《玉人》，穀圭，天子以聘女；大璋，诸侯以聘女。故郑据而言焉。“玄纁束帛”者，合言之阳奇阴耦，三玄二纁也。其大夫无冠礼而有昏礼，若试为大夫及幼为大夫者，依士礼。若五十而爵，改娶者，大夫昏礼，玄纁及鹿皮则同於士。馀有异者，无文以言也。<br/>　　请期，用雁。主人辞，宾许，告期，如纳徵礼。主人辞者，阳倡阴和，期日宜由夫家来也。夫家必先卜之，得吉日，乃使使者往，辞即告之。<br/>　　[疏]“请期”至“徵礼”。○释曰：请期如纳徵礼，纳吉礼如纳采礼。案上纳采之礼下至“主人拜送於门外”，其中揖让升降及礼宾迎送之事，此皆如之。○注“主人”至“告之”。○释曰：婿之父使使纳徵讫，乃下卜婚月，得吉日，又使使往女家告日，是期由男家来。今以男家执谦，故遣使者请女家。若云期由女氏，故云“请期”。女氏知阳倡阴和，当由男家出，故主人辞之。使者既见主人辞，遂告主人期日也。是以下记云：“使者曰：某使某受命吾子，不许，某敢不告！期曰某日。”注云：“某吉日之甲乙。”是告期之辞，故郑云“辞即告”也。<br/>　　期，初昏，陈三鼎于寝门外东方，北面，北上。其实特豚，合升，去蹄。举肺脊二，祭肺二，鱼十有四，腊一肫，髀不升。皆饪。设扃鼏。期，取妻之日。鼎三者，升豚、鱼、腊也。寝，婿之室也。北面，乡内也。特犹一也。合升，合左右胖升於鼎也。去蹄，蹄甲不用也。举肺、脊者，食时所先举也。肺者，气之主也，周人尚焉。脊者，体之正也，食时则祭之，饭必举之，贵之也。每皆二者，夫妇各一耳。凡鱼之正，十五而鼎，减一为十四者，欲其敌偶也。腊，兔腊也。肫，或作纯，纯，全也，凡腊用全。髀不升者，近窍，贱也。饪，孰也。扃，所以扛鼎。鼏，覆之。古文纯为钧，髀为脾。今文扃作铉，鼏皆作密。<br/>　　[疏]“期初”至“扃鼏”。○释曰：此文下尽“合卺”一节，论夫家欲迎妇之时，豫陈同牢之馔也。云“陈三鼎於寝门外东方，北面北上”者，谓在夫寝门外也。言“东方”、“北面”，是礼之正。但数鼎，故云“北面，北上”，则此及《少牢》皆是也。《特牲“陈鼎於门外，北面北上”，当门而不在东方者，辟大夫故也。今此亦东方，不辟大夫者，重昏礼，摄盛也。鼎不言“北上”，直言“北面”，《士冠》所云是也。凡鼎陈於外者，北面为正。阼阶下，西面为正。《士丧礼》小敛陈一鼎於门外西面者，丧礼少变，在东方者，未忍异於生。於大敛大奠及朔月奠，《既夕》陈鼎，皆如大敛奠。门外皆西面者，亦是《丧礼》、《既夕》变也。《士虞》陈三鼎于门外之右，北面，北上，入设于西阶前，东面，北上。不在东者，既葬，鬼事之反吉故也。《公食》陈鼎七，当门南面西上者，以宾是外人，向外统之。○注“期取”至“作密”。○释曰：云“期，娶妻之日”者，此陈同牢之馔。下云亲迎之礼，其中无厥明之文，明是娶妇之日也。云“鼎三者，升豚、鱼、腊也”者，即经文自显也。云“寝，婿之室也”者，命士以上之父子异宫，自然别有寝。若不命之士，父子同宫，虽大院同居，其中亦隔别，各有门户，故经总云“寝门外”也。云“合升，合左右胖升於鼎也”者，以夫妇各一，故左右胖俱升，若祭，则升右也。云“去蹄，蹄甲不用也”者，以其践地，秽恶也。云“举肺、脊者，食时所先举”者，案下文“赞者告具，揖妇，即对筵，皆坐祭，祭荐、黍、稷、肺”，即此祭肺也。下又云“赞尔黍稷”，授肺脊，皆食，以湆酱，皆祭举，食举也”，即此举肺、脊也。祭时二肺俱有，生人唯有举肺，皆祭。今此得有祭肺者，《礼记·郊特牲》论娶妇“玄冕齐戒，鬼神阴阳也”，故与祭祀同二肺也。据下文先用祭肺，后用举肺，此经先言举肺，后言祭肺者，以举肺脊长大，故先言。是以《特牲》、《少牢》入鼎时举肺脊在前。云“肺者，气之主也，周人尚焉”者，案《礼记·明堂位》云：“有虞氏祭首，夏后氏祭心，殷祭肝，周祭肺。”郑注云：“气主盛也。”但所尚不同，故云周人尚焉。云“脊者，体之正也，食时则祭之”者，对祭肺未食时祭也。云“饭必举之，贵之也”者，但一身之上体总有二十一节，前有肩、臂、臑，后有肫、胳、脊，在中央有三脊：正、脡、横脊，而取中央正脊，故云体之正。凡云先以对后，案《特牲》举肺脊后食幹骼，注云：“肺，气之主也。脊，正体之贵者，先食啖之，所以导食通气。”此不言先食啖之，从彼可知也。云“每皆二者，夫妇各一耳”者，释经多之义。云“凡鱼之正，十五而鼎，减一为十四”者，据《特牲》记云“鱼十有五”，注云：“鱼，水物，以头枚数，阴中之物，重数於月十有五日而盈。《少牢馈食礼》亦云十有五而俎。尊卑同。”则是尊卑同用十五而同鼎也。云“欲其敌偶也”者，夫妇各有七也。此夫妇鬼神阴阳，故同祭礼十五而去一，若平生人则与此异，故《公食太夫》一命者七鱼，再命者九鱼，三命者十有一鱼，天子诸侯无文，或诸侯十三鱼，天子十五鱼也。云“腊，免腊也”者，《少牢》用麋腊，士兔腊可知，故《曲礼》云“兔曰明视”也。云“肫，或作纯。纯，全也，凡腊用全”者，此或《少牢》文，案《少牢》“腊一纯”，注云：“纯犹全也。”凡牲体则用一胖不得云全，其腊则左右体胁相配，共为一体，故得全名也。《特牲》、《少牢》亦用全，《士丧》大敛与《士虞》皆用左胖，不全者，《丧礼》略文。今文鼏皆作密者，郑以省文，故兼下绤幂总叠之，故云“皆”也。设洗于阼阶东南。洗，所以承盥洗之器弃水者。<br/>　　馔于房中，醯酱二豆，菹醢四豆，兼巾之。黍稷四敦，皆盖。醯酱者，以醯和酱，生人尚亵味。兼巾之者，六豆共巾也。巾为御尘，盖为尚温。《周礼》曰：“食齐视春时。”<br/>　　[疏]“馔于”至“皆盖”。○注“醯酱”至“春时”。○释曰：郑知“以醯和酱”者，得醯者无酱，得酱者无醯，若和之，则夫妻皆有，是以知以醯和酱也。云“生人尚亵味”者，此文与《公食》皆以醯和酱，《少牢》、《特牲》不言之，故云然也。引《周礼》释敦皆有盖者，饭宜温，比春时故也。<br/>　　大羹湆在爨。大羹湆，煮肉汁也。大古之羹无盐菜。爨，火上。《周礼》曰：“羹齐视夏时。”今文湆皆作汁。<br/>　　[疏]“大羹湆在爨”。○注“大羹”至“作汁”。○释曰：湆与汁一也。知“大古之羹无盐菜”者，《左传》桓二年臧哀伯云：“大羹不致。”《礼记·郊特牲》云“大羹不和”，谓不致五味，故知不和盐菜。唐虞以上曰大古，有此羹。三王以来更有鉶羹，则致以五味。虽有鉶羹，犹存大羹，不忘古也。引《周礼》者，证大羹须热，故在爨，临食乃取也。<br/>　　尊于室中北墉下，有禁。玄酒在西。绤幂，加勺，皆南枋。墉，墙也。禁，所以庪甒者。玄酒不忘古也。绤，粗葛。今文枋作柄。<br/>　　[疏]“尊于”至“南枋”。○注“墉墙”至“作柄”。○释曰：云“禁所以庪甒”者，《士冠》云甒，此亦士礼，虽不言甒，然此尊亦甒也。庪承於甒。云“禁”者，因为酒戒，故以禁言之也。云“玄酒不忘古也”者，古谓黄帝已前，以《礼运》云“污尊而抔饮”，谓神农时虽有黍稷未有酒醴，则神农以上以水为玄酒也。《礼运》又云：“后圣有作，以为醴酪。”据黄帝以后，虽有酒醴，犹是不忘古也。<br/>　　尊于房户之东，无玄酒。篚在南，实四爵合卺。无玄酒者，略之也。夫妇酌於内尊，其馀酌於外尊。合卺，破匏也。四爵两卺凡六，为夫妇各三酳。一升曰爵。<br/>　　[疏]“尊于”至“合卺”。○注“无玄”至“曰爵”。○释曰：云“无玄酒者，略之”者，此对上文夫妇之尊有玄酒，此尊非为夫妇，故略之也。云“夫妇酌於内尊，其馀酌於外尊”者，据上文玄酒知之。云“一升曰爵”者，《韩诗内传》云“一升曰爵，二升曰觚，三升曰觯，四升曰角，五升曰散”是也。<br/>　　主人爵弁，纁裳，缁袘。从者毕玄端。乘墨车，从车二乘，执烛前马。主人，婿也，婿为妇主。爵弁而纁裳，玄冕之次。大夫以上亲迎冕服。冕服迎者，鬼神之。鬼神之者，所以重之亲之。纁裳者，衣缁衣。不言衣与带而言袘者，空其文，明其与袘俱用缁。袘，谓缘。袘之言施，以缁缘裳，象阳气下施。从者，有司也。乘贰车，从行者也。毕犹皆也。墨车，漆车，士而乘墨车，摄盛也。执烛前马，使徒役持炬火居前炤道。<br/>　　[疏]“主人”至“前马”。○释曰：此至“俟于门外”，论婿亲迎之节。○注“主人”至“炤道”。○释曰：云“主人，婿也”者，以其亲迎向女家。女父称主人，男称婿，已下皆然。今此未至女家，仍据男家而言，故云主人是婿。为妇主，故下亲迎至男家，婿还称主人也。云“爵弁而纁裳”者，下爵弁亦冕之类，故亦纁裳也。云“玄冕之次”者，郑注《周礼·弁师》云：“一合之大夫冕而无旒，士变冕为爵弁。”故云冕之次也。云“大夫以上亲迎冕服”者，士家自祭，服玄端；助祭，用爵弁。今爵弁用助祭之服亲迎，一为摄盛，则卿大夫朝服以自祭，助祭用玄冕，亲迎亦当玄冕，摄盛也。若上公有孤之国，孤絺冕，卿大夫同玄冕。侯伯子男无孤之国，卿絺冕，大夫玄冕也。孤卿大夫士为臣卑，复摄盛取助祭之服，以亲迎则天子诸侯为尊，则衮矣，不须摄盛，宜用家祭之服，则五等诸侯玄冕，以家祭则亲迎不过玄冕，天子亲迎当服衮冕矣。是以《礼记·郊特牲》云：“玄冕斋戒，鬼神阴阳也。将以为社稷主。”以社稷言之，据诸侯而说，故知诸侯玄冕也。其於孤卿，虽絺冕以助祭，至於亲迎，亦用玄冕，臣乃不得过君故也。云“冕服迎者，鬼神之。鬼神之者，所以重之亲之”者，《郊特牲》文。云“纁裳者，衣缁衣。不言衣与带而言袘者，空其文，明其与袘俱用缁”者，郑言纁裳者，衣缁衣，言缁衣即玄衣，大同故也。上《士冠》陈爵弁服云“缁衣缁带”，此文有缁袘无“衣带”二字，故云空其文。以袘著缁者，欲见袘与衣带色同，故云“俱用缁”也。云“袘谓缘”者，谓纯缘於裳，故字从衣。云“袘之言施”者，义取施及於物，故作施也。云“以缁缘裳，象阳气下施”者，男阳女阴，男女相交接，示行事有渐，故云“象阳气下施”，故以衣带上体同色之物下缘於裳也。云“从者，有司也。乘贰车，从行者也”者，以士虽无臣，其仆隶皆曰有司。使乘贰车，从婿。大夫已下有贰车，士无贰车，此有者，亦是摄也。云“墨车，漆车”者，案《巾车》注云：“栈车不革鞔而漆之。”则士之栈车漆之，但无革为异耳。案《考工记》云“栈车欲其弇”，郑云：“无革鞔。”又云“饰车欲其侈”，郑云：“革鞔。”则大夫已上皆以革鞔，则得饰车之名。饰者，革上又有漆饰。士卑无饰，虽有漆，不得名墨车，故唯以栈车为名。若然，自卿已上更有异饰，则又名玉金，象夏篆、夏缦之等也。云“士乘墨车，摄盛也”者，案《周礼·巾车》云：一曰玉路以祭祀。又云：金路，同姓以封；象路，异姓以封；革路，以封四卫；木路，以封蕃国；孤乘夏篆，卿乘夏缦，大夫乘墨车，士乘栈车，庶人乘役车。士乘大夫墨车为摄盛，则大夫当乘卿之夏缦，卿当乘孤之夏篆，已上有木路，质而无饰，不可使孤乘之，礼穷则同也。孤还乘夏篆。又於臣之外特置，亦是尊尊，则尊矣，不欲摄盛。若然，庶人当乘士之栈车，则诸侯天子尊则尊矣，亦不假摄盛，依《巾车》自乘本车矣。玉路祭祀，不可以亲迎，当乘金路矣。以摄言之，士之子冠与父同，则昏亦同。但尊適子，皆与父同，庶子宜降一等也。<br/>　　妇车亦如之，有裧。亦如之者，车同等，士妻之车，夫家共之。大夫以上嫁女，则自以车送之。裧，车裳帏，《周礼》谓之容。车有容，则固有盖。<br/>　　[疏]“妇车”至“有裧”。○注“亦如”至“有盖”。○释曰：妇车亦墨车，但有裧为异耳。曰“士妻之车，夫家共之”者，即此是也。云“大夫以上嫁女，则自以车送之”者，案宣公五年冬《左传》云，齐高固及子叔姬来，反马也。休以为礼无反马，而左氏以为得礼。礼，妇人谓嫁曰归，明无大，故不反於家。经书高固及子叔姬来，故讥乘行匹至也。《士昏》皆异，据《士礼》无反马，盖失之矣。《士昏礼》曰：“主人爵弁，纁裳缁袘。从者毕玄端，乘墨车，从车二乘，执烛前马。妇车亦如之，有裧。”此妇乘夫家之车。《鹊巢》诗曰：“之子于归，百两御之。”又曰：“之子于归，百两将之。”国君之礼，夫人始嫁，自乘其车也。《何彼襛矣》篇曰：“曷不肃雍，王姬之车。”言齐侯嫁女，以其母王姬始嫁之车远送之，则天子、诸侯女嫁，留其车。可知今高固大夫反马，大夫亦留其车。礼虽散亡，以《诗》论之，大夫以上至天子，有反马之礼。留车，妻之道；反马，婿之义。高固秋月逆叔姬，冬来反马，则妇人三月祭行，故行反马礼也。以此郑《箴膏肓》言之，则知大夫巳上嫁女，自以其车送之。若然，《诗》注以为王姬嫁时自乘其车，《箴膏肓》以为齐侯嫁女，乘其母王姬始嫁时车送之，不同者，彼取《三家诗》，故与《毛诗》异也。凡妇车之法，自士已上至孤卿皆与夫同，有裧为异，至於王后及三夫人并诸侯夫人皆乘翟车。案《周礼·巾车》王后之五路，重翟、厌翟、安车皆有容盖，又云翟车、辇车，郑注云：《诗·国风·硕人》曰“翟蔽以朝”，谓诸侯夫人始来乘翟蔽之车，以朝见於君，成之也。此翟蔽盖厌翟也，然则王后始来乘重翟矣。又《诗序》云：王姬下嫁於诸侯，车服不系其夫，下王后一等。以此差之，王后始来乘重翟，则上公夫人用厌翟，侯伯子男夫人用翟车。若然，巾车、安车次厌翟，在翟车之上者，以其安车在宫中所乘，有容盖，与重翟、厌翟同。翟车有屋，退之在下，其实安车无翟饰，不用为嫁时所乘也。三夫人与三公夫人当用翟车，九嫔与孤妻同用夏篆，世妇与卿大夫妻同用夏缦，女御与士妻同用墨车也。其诸侯夫人侄娣及二媵并侄娣，依次下夫人以下一等为差也。云“裧，车裳帏，《周礼》谓之容”者，案《巾车职》重翟、厌翟、安车皆有容盖，郑司农云：“容谓幨车，山东谓之裳帏，或谓之潼容。”后郑从之。《卫诗》云“渐车帷裳”，是山东名帏裳也。云“车有容，则固有盖”者，《巾车》云“有容盖”，容、盖相配之物，此既有裧之容，明有盖可知，故云固有盖矣。<br/>　　至于门外。妇家大门之外。<br/>　　[疏]“至于门外”。○注“妇家大门之外”。○释曰：知是大门外者，以下有揖入，乃至庙，庙乃大门内，故知此大门外也。<br/>　　主人筵于户西，西上，右几。主人，女父也。筵，为神布席。<br/>　　[疏]“主人”至“右几”。○注“主人”至“布席”。○释曰：以先祖之遗体许人，将告神，故女父先於庙设神席，乃迎婿也。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-266-4509.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-266-4511.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-266.html" action-type="chapterComment" class="comment"><i></i>仪礼注疏章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

