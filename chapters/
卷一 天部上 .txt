<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷一 天部上 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷一 天部上 全文,徐坚作品" />
<meta name="description" content="初学记原文阅读,卷一 天部上 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-chapter-998.html";
var nextpage="novel-read-998-9575.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷一 天部上 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-chapter-998.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷一 天部上 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:52:13<span class="divide">|</span></p>
<div class="page-body">
<div class="page-content">
<p>○天第一<br/><br/> 　　§叙事<br/>　<br/>　　《河图括地象》云：易有太极，是生两仪。两仪未分，其气混沌；清浊既分，伏者为天，偃者为地。《释名》云：天，坦也。坦然高而远也。《物理论》云：水土之气升为天。《尔雅》云：春为苍天，夏为昊天，秋为旻天，冬为上天。《广雅》云：南方曰炎天，西南方曰朱天，西方曰成天，西北方曰幽天，北方曰玄天，东北方曰变天，(九天亦名九野。)九天之际曰九垠，(堮也。)九天之外次曰九陔。(陔，阶也，言其阶次有九。)凡天去地二亿一万六千七百八十一里半度。地之厚，与天高等，天南北相去二亿三万三千五十七里二十五步。东西短，减四步。《纂要》云：东西南北曰四方，四方之隅曰四维，天地四方曰六合，天地曰二仪，以人参之曰三才，四方上下谓之宇，往古来今谓之宙，或谓天地为宇宙。凡天地元气之所生。天谓之乾，地为之坤；天圆而色玄，地方而色黄。日月谓之两曜，五星谓之五纬，(五星者，东方岁，南方荧惑，西方大白，北方辰，中央镇。)日月星谓之三辰，亦曰三光；日月五星谓之七曜；天河谓之天汉。(亦曰云汉、星汉、河汉、清汉、银汉、天津、汉津、浅河、银河、绛河。)《五经通义》云：天神之大者曰昊天上帝，(即耀魄宝也；亦曰天皇大帝，亦曰太一。)其佐曰五帝。(东方青帝灵威仰，南方赤帝赤慓怒，西方白帝白招拒，北方黑帝叶光纪，中央黄帝含枢纽。)<br/>　<br/>　　§事对<br/>　<br/>　　【转盖 倚杵】桓谭《新论》：天如盖转，左旋，日月星辰随而东西。《河图·挺佐辅》曰：百世之后，地高天下，如此千岁之后，而天可倚杵，汹汹莫知始终。<br/>　<br/>　　【覆盆 转毂】王充《论衡》曰：天平与地无异，若覆盆之状。《浑天仪》曰：二十八宿，半隐半见，天转如车毂之运。<br/>　<br/>　　【象盖 如笠】刘氏《正历问》曰：颛顼造浑天仪，黄帝为盖天，以天象盖。虞昺《穷天论》曰：天形如笠，而冒地之表。<br/>　<br/>　　【玉仪 铜浑】《尚书考灵曜》曰：观玉仪之旋，昏明主时。邓注曰：以玉为浑仪，故曰玉仪。《汉名臣奏》曰：今史官所用候台铜仪，则浑天法也。《述征记》曰：长安南有灵台，上有铜浑天仪。<br/>　<br/>　　【设位 垂象】《易》曰：天地设位，而易行于其中。又曰：天垂象，见吉凶，圣人象之。<br/>　<br/>　　【高明 贞观】《礼记》曰：天地之道，博也，厚也，高也，明也，悠也，久也。郑注曰：此言其善见功成。《易》曰：天地之道，贞观者也；日月之道，贞明者也。<br/>　<br/>　　【三体 六气】蔡邕《天文志》言天体者三：一曰周髀，二曰宣夜，三曰浑天。《左转》曰：天有六气，降生五味。杜预注曰：六气者，阴、阳、风、雨、晦、明。<br/>　<br/>　　【四极 九野】《淮南子》曰：昔者女娲氏，炼五色石以补苍天，断鳌足以立四极。高诱注曰：鳌，大龟也。天废倾，以鳌足柱之。九野见上。<br/>　<br/>　　【九重 八柱】《楚词》曰：圆则九重，孰营度之。王逸注曰：言天圆而九重，谁营度而知之？又八柱何当，东南何亏？注曰：言天有八山为柱也。<br/>　<br/>　　【折柱 绝维】《列子》曰：共工氏与颛顼争为帝，怒触不周山，折天柱，绝地维，天倾西北，日月星辰就焉；地缺东南，百川水潦归焉。宋玉《大言赋》曰：壮士欻兮绝天维，北斗戾兮太山夷。<br/>　<br/>　　【雨粟 降秬】《周书》曰：神农之时天雨粟，农耕而种之。孙氏《瑞应图》曰：舜时后稷播植，天降秬秠，故《诗》曰：天降嘉种，帷秬惟秠。<br/>　<br/>　　【降麰 下谷】《汉书》曰：来麰，大麦也，始自天降，以致和，复天助也。《孔丛子》曰：魏王问子顺曰：“寡人闻，昔者上天神异后稷，而为之下嘉谷，周遂以兴。”<br/>　<br/>　　【杞国忧 秦密答】《列子》曰：杞国昔有人忧天崩坠，身无所寄，废于寝食。又有忧彼忧者，晓之曰：“天积气耳，奈何而崩坠乎？”其人曰：“天果积气，日月星宿不当坠也。”晓者曰：“日月是气中之有光耀者，正复使坠，亦不能有伤。”《蜀志》曰：吴使张温来聘，温问秦密曰：“天有头乎？”密曰：“有之。”温曰：“在何方？”密曰：“《诗》云乃西顾。以此推之，头在西方。”温曰：“天有耳乎？”密曰：“天处高而听卑。《诗》云：‘鹤鸣九皋，声闻于天。’若其无耳，何以听之？”温曰：“天有足乎？”密曰：“《诗》云：天步艰难，若其无足，何以步之？”温曰：“天有姓乎？”密曰：“姓刘。”曰：“何以知之？”密曰：“其子姓刘，以此知之。”<br/>　<br/>　　【命虞 启魏】《史记》曰：叔虞母梦天谓武王曰：“余命汝生子，名虞，余与之虞。”及生子，有文在手曰虞，遂因命之。《左传》：晋侯赐毕万魏，卜偃曰：毕万之后必大。万，盈数也。魏，大名也。以是始赏，天启之矣。<br/>　<br/>　　【授楚 锡秦】《左转》曰：公孙归父会楚子于宋。宋人告急于晋，晋侯欲救之。伯宗曰：“不可！天方授楚，未可与争。虽晋之强，能违天乎”张衡《西京赋》曰：昔者，天帝说秦穆公而觐之，乃为金册，锡用此土，而剪诸鹑首，以上直载天。<br/>　<br/>　　【油云 膏雨】《孟子》曰：油然作云，霈然下雨。《左转》：小国之仰大国也，如百谷之仰膏雨。<br/>　<br/>　　【榆星 桂月】《古乐府诗》曰：天上何所有，历历种白榆。虞喜安《天论》曰：俗传月中仙人桂树，今视其初生，见仙人之足，渐已成形，桂树后生。<br/>　<br/>　　【璧月 珠露】《尚书中候》曰：天地开辟，甲子冬至；日月若悬璧，五星若编珠。李颙《感兴赋》曰：风触波而文结兮，露沾丹而珠凝。<br/>　<br/>　　【紫电 文虹】曹毗《霖雨诗》曰：洪霖弥旬日，翳翳四区昏；紫电光飞牖，迅雷终天奔。傅玄《阳春赋》曰：习习谷风，洋洋绿泉；丹霞播景，文虹竟天。<br/>　<br/>　　【缯云 丝雨】《易通卦验》曰：立秋烛阴，云出如赤缯。张协诗曰：金风扇景节，丹霞启阴期；腾云似漏网，密雨如散丝。<br/>　<br/>　　【风驷 云车】仲长统诗曰：春云为马，秋风为驷；按之不迟，劳之不疾。魏武帝《古乐府诗》曰：愿得神之人，乘驾云车，骖白鹿，上到天之门，来赐神之药。<br/>　<br/>　　【锦云 縠雾】成公绥《云赋》曰：或绣文锦章，依微要妙。宋玉《神女赋》曰：“动雾縠以徐步，拂珮声之珊珊。”<br/>　<br/>　　【文露 光风】《春秋佐助期》曰：武露布，文露沉。宋均注曰：甘露见其国，布散者，人尚武；文采者，则甘露凝重。《楚词》曰：川谷经复流潺湲，光风转蕙泛崇兰。王逸注曰：谓雨已出日而风，草木有光也。<br/>　<br/>　　【详风 甘雨】《尚书大传》曰：德及皇天则祥风起。《括地图》曰：谷山有丛云，甘雨。<br/>　<br/>　　【翠云 紫霓】冯衍《明志赋》曰：驷素虬而驰骋兮，垂翠云而相半。扬雄《大玄经》曰：紫霓围日，其疾不割。<br/>　<br/>　　【娥姮月 少女风】《淮南子》曰：羿请不死之药于西王母，羿妻姮娥窃之奔月，托身于月，是为蟾蠩，而为月精。管公明《别传》曰：公明在清河，于时大旱，问何时雨，言今夜当大雨。至日向暮，了无云气，众人并讙嗤公明。公明言：树上已有少女微风；树间阴鸟和鸣，若少女反风，阴鸟乱翔，其应至矣。须臾玄云四集，大雨注倾。<br/>　<br/>　　【白鹤云 黄雀风】《易通卦验》曰：立春青阳，云出房如积水；春分正阳，云出张如白鹤。周处《风土记》曰：五月大雨，名为濯枝。五月风发，六日乃止。黄雀风，是时海鱼变为黄雀，因以名之，以上总载天。<br/>　<br/>　　§赋<br/>　<br/>　　【晋成公绥《天地赋》】天地至神，难以一言定其称。故体而言之，则曰两仪；性而言之，则曰柔刚；色而言之，则曰玄黄；名而言之，则曰天地。若乃玄象成文，列宿有章，三辰烛曜，五纬重光，众星迁而环极，招摇运而指方；白虎时据于参昴，青龙垂尾于心房；玄龟匿首于女虚，朱鸟奋翼于轸张；垣屏络绎而珠连，三台差池而雁行；轩辕华布而曲列，摄提鼎峙而相望。<br/>　<br/>　　§诗<br/>　<br/>　　【晋傅玄《两仪诗》】两仪始分元气清，列宿垂象六位成。日月西流景东征，悠悠万物殊品名，圣人忧代念群生。<br/>　<br/>　　【又《歌天诗》】天行一何健，日月无高踪；百川皆赴海，三辰回泰蒙。<br/>　<br/>　　【梁刘孝绰《三光篇》】三光垂表象，天地有咎度；声和善响应，形立景自附；素日抱玄鸟，明月怀灵兔。<br/>　<br/>　　【陈张正见《赋得秋河曙耿耿诗》】耿耿长河曙，滥滥宿云浮；天路横秋水，星衡转夜流。月下姮娥落，风惊织女秋；德星犹可见，仙槎不复留。<br/>　<br/>　　【宋之问《明河篇》】八月凉风天气晶，万里无云河汉明。昏见南楼清且浅，晓落西山纵复横。洛阳城阙天中起，长河夜夜千门里。复道连甍共蔽亏，画堂琼户特相宜。云母屏前初泛滥，水精帘外转逶迤。倬彼昭回如练白，复出东城接南陌。南陌征人去不归，谁知今夜捣寒衣。鸳鸯绮上疏萤度，乌鹊桥边一雁飞。雁飞萤度愁难歇，坐见河倾渐微没。已能舒卷任浮云，不惜光辉让明月。明河可望不可亲，愿得乘槎一问津。更将织女支机石，还访成都卖卜人。<br/>　<br/>　　§赞<br/>　<br/>　　【郭璞《释天地图赞》】祭地肆瘗，郊天致烟。气升太一，精沦九泉。至敬不文，明德惟鲜。<br/>　<br/>　　【宋河承天《天赞》】轩辕改物，以经天人。容成造历，大挠创辰。龙集有次，星纪乃分。<br/>　<br/>　　○日第二<br/><br/>　　§叙事<br/>　<br/>　　《说文》云：日者，实也，太阳之精，字从○一，象形也。又，君象也。《淮南子》云：日出于谷，浴于咸池，拂于扶桑，是谓晨明。登于扶桑之上，(扶桑，东方之野。)爰始将行，是谓朏明。(朏明，将明也。)至于曲阿，(曲阿，山名。)是谓朝明。临于曾泉，(曾，重也，早食时在东方多水之地，故曰曾泉。)是谓早食。次于桑野，是谓晏食。臻于衡阳，是谓禺中。对于昆吾，(昆吾邱在南方。)是谓正中。靡于鸟次，(鸟次，西南方之山名。)是谓小迁。至于悲谷，(悲谷，西南方之大壑。)是谓晡时。回于女纪，(女纪，西方阴也。)是谓大迁。经于泉隅，是谓高舂。(言尚未冥，上蒙先舂，曰高舂。)顿于连石，是谓下舂，(连石，西北山名。言将欲冥，下蒙悉舂，故曰下舂。)爰止羲和，爰息六螭，是谓悬车。(日乘车驾以六龙，羲和御之，日至此而薄于虞泉，羲和至此而回六螭。)薄于虞泉，是谓黄昏。沦于蒙谷，是谓定昏。日入崦嵫，(亦曰落棠山。)经于细柳，(细柳，西方之野。)入虞泉之池，曙于蒙谷之浦。(蒙谷，蒙汜之水。)日西垂景在树端，谓之桑榆。(言其光在桑榆树上。已上并《淮南子》文。又，《尔雅》云：东至日所出为泰平，西至日所入为泰蒙。)《广雅》云：日名耀灵，一名朱明，一名东君，一名大明，亦名阳乌。日御曰羲和。(《山海经》曰：东南海之水，甘泉之间，有羲和国。有女子曰羲和，为帝之妻。是生十日，常浴日于甘泉。郭璞注：羲和能生日也，故日为羲和之子。尧因，是立羲和之官，以主四时。)《纂要》云：日光曰景，(星月之光，通谓之景。)日影曰晷，日气曰晛，(《诗》曰：见晛曰消。《毛传》云：晛，日气也。)日初出曰旭，日昕曰晞，(大明曰昕。《诗》曰：匪阳不晞。晞，干也，言日昕干湿物也。)日温曰煦。在午曰亭午，在未曰昳。日晚曰旰，日将落曰薄暮。日西落，光反照于东，谓之反景。景在上曰反景，在下曰倒景。日有爱日、畏日、(爱，冬日也；畏，夏日也。《左传》曰：冬日可爱，夏日可畏。)迟日。(迟，春日也。《诗》曰：春日迟迟。)<br/>　<br/>　　§事对<br/>　<br/>　　【丽天 出地】《易》曰：日月丽乎天，百谷草木丽乎地。《文子》曰：日出于地，万物蕃息。<br/>　<br/>　　【合璧 连珠】《汉书》曰：太初历，晦朔弦望皆最密，日月如合璧。《淮南子》曰：若木在建木西，末有十日，其华照地。高诱注曰：末，端也。若木端有十日，状如连珠，华光照其下地。<br/>　<br/>　　【两珥 重轮】《杂兵书》曰：日冠者，如半晕也，法当在日上。有冠，文有两珥者尤吉。《管子》曰：盛魄重轮，六合俱照，非日月能乎？<br/>　<br/>　　【火精 阳德】《范子·计然》曰：日者，火精也。火者外景，主昼。居昼而为明，处照而有光。《春秋内事》曰：日者，阳德之母也。<br/>　<br/>　　【再中 三舍】《风俗通》曰：成帝问刘向：俗说文帝被徵，后期不得立，日为再中。向曰：文帝少即位，不容再中。《淮南子》云：鲁阳公与韩搆难，战酣日暮，援戈而捴之，日为之反三舍。<br/>　<br/>　　【分阴 寸晷】王隐《晋书》曰：陶侃少长勤整，自强不息，常语人曰：大禹圣人，乃惜寸阴；至于凡俗，当惜分阴。潘尼诗曰：尺璧信易遗，寸晷难可逾；成名非我事，所玩琴与书。<br/>　<br/>　　【麟斗 鹿解】《淮南子》曰：虎啸而谷风至，麟斗则日月蚀。许慎注曰：麒麒，大角之兽，故与日相动。又曰：日者，阳之至，是以春夏则群兽除解。《礼记》曰：日冬至而麋角解，日夏至鹿角解。<br/>　<br/>　　【鞠陵 蒙谷】《山海经》曰：大荒之中有山，名曰鞠陵，于大东极离瞀，日月所出。蒙谷见上。<br/>　<br/>　　【高舂 下枝】高舂见上。《山海经》曰：大荒之中汤谷，上有扶桑木，十日所浴。九日居下枝，一日居上枝，皆戴乌也。<br/>　<br/>　　【测景 步晷】《周礼》曰：大司徒以土圭之法测土深浅。正日景以求地中，日南则景短多暑，日北则景长多寒。陆士衡《连珠》曰：情见于物，虽远犹疏；神藏于形，虽近则密。是以仪天步晷，而修短可量；临川揆水，而浅深难测。<br/>　<br/>　　【建木 拒松】《吕氏春秋》曰：白人之南，建木之下，日中无影，盖天地之中也。《山海经》曰：大荒之中有方山，上青松，名曰拒格之松，日月所出入。<br/>　<br/>　　【贯白虹 夹赤鸟】《汉书》曰：邹阳上书说梁孝王曰：昔荆轲慕燕丹之义，白虹贯日，太子畏之。《左传》曰：哀公元年，楚有云如众赤鸟，夹日以飞三日。楚子使问周太史，太史曰：其当王身，若禜之，可移于令尹司马。王曰：移腹心之疾置之股肱，何益？王弗禜而死。孔子曰：昭王其不失国也，宜哉。<br/>　<br/>　　【夸父弃杖 鲁阳挥戈】《山海经》曰：夸父逐日，渴饮河渭，不足；北饮大泽，未至，道渴而死。弃其杖化为邓林也。郭璞注曰：夸父，神人，言能反日景。鲁阳事见上三舍注。<br/>　<br/>　　【似骐步 类凫飞】王充《论衡》曰：日昼行千里，夜行千里；骐骥，昼日亦千里。然则日行舒疾，与骐骥步相类。又曰：日月，一日一夜行二万六千里，与冠凫飞相类。<br/>　<br/>　　【长安近 车轮远】刘劭《幼童传》曰：晋明帝讳绍，元帝太子也。初，元帝为江东都督镇扬州时，中原丧乱，有人从长安来。元帝问洛下消息，潸然流涕。帝年数岁，问泣故，具以东渡意告之。因问帝：“汝意谓长安何如日远？”答曰：“不闻人从日边来，只闻人从长安来，居然可知。”元帝念之。明日集群臣宴会，设以此问，明帝又以为日近。元帝动容，问：“何故异昨日之言？”答曰：“举头不见长安，只见日，以是知近。”帝大悦。《列子》曰：孔子东游，见两小儿斗辨。问其何故，一儿曰“我以日始出去人近，日中时远；日出初大如车轮，其中时如盘盂，此不为远者小而近者大乎？”一儿曰：“日初出苍苍凉凉，及其中时如探汤，此不为近者热而远者凉乎？”孔子不能决。两儿笑曰：“孰谓汝多知乎！”<br/>　<br/>　　§诗<br/>　<br/>　　【太宗文皇帝《赋秋日悬清光赐房玄龄诗》】秋露凝高掌，朝光上翠微。参差丽双阙，照耀满重闱。仙驭随轮转，灵乌带景飞。临波无定彩，入隙有圆晖。还当葵藿志，倾叶自相依。<br/>　<br/>　　【又《赋得白日半西山诗》】红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。<br/>　<br/>　　【梁简文帝《咏朝日诗》】团团出天外，煜煜上层峰。光随浪高下，影逐树轻浓。<br/>　<br/>　　【梁李镜《远日诗》】始临东岳观，俄升若木枝。萍实讵俦彩，合扇且惭规。北林耿初曜，员窗鉴早曦。照庭余雪尽，映檐溜滴垂。徘徊匝花树，煜�龠满春池。柳阴才靡靡，帘影复离离。曾泉岂停舍，桑榆忽在斯。回戈安得中，长绳不可羁。冲情爱景落，清宴惜光驰。温晖徒已荷，深心窃自知。<br/>　<br/>　　【梁刘孝绰《咏日应令诗》】弭节驰旸谷，照槛出扶桑。园葵一何幸，倾叶奉离光。<br/>　<br/>　　【陈徐陵《日华诗》】朝晖烂曲池，夕照满西陂。复有当画景，江上铄光仪。时从高浪歇，乍逐细波移。一在雕梁上，讵比扶桑枝。<br/>　<br/>　　【隋康孟《咏日应赵王教诗》】金乌升晓气，玉槛漾晨曦。先泛扶桑海，反照若华池。洛浦全开镜，衡山半隐规。相欢承爱景，共惜寸阴移。<br/>　<br/>　　【虞世南《奉和咏日午诗》】高天净秋色，长汉转曦车。玉树阴初正，桐圭影未斜。翠盖飞圆影，明镜发轻花。再中良表瑞，共仰璧晖赊。<br/>　<br/>　　【褚亮《奉和咏日午诗》】曦车且亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。<br/>　<br/>　　【董思《恭日诗》】沧海十枝晖，玄圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。<br/>　<br/>　　○月第三<br/><br/>　　§叙事<br/>　<br/>　　《淮南子》云：月者，太阴之精。《释名》云：月，缺也，言满则复缺也。《汉书》云：月，立夏、夏至行南方赤道，曰南陆；立秋、秋分行西方白道，曰西陆；立冬、冬至行北方黑道，曰北陆。分则同道，至则相过。晦而见西方谓之朓，朔而见东方谓之朒，亦谓之侧匿。(朓，健行疾貌也；朒，缩迟貌也。侧匿犹缩懦，亦迟貌。)《释名》云：朏，月未成明也；魄，月始生魄然也。(承大月，月生三日谓之魄；承小月，月生三日谓之朏。)朔，月初之名也；朔，苏也，月死复苏生也；晦，月尽之名也；晦，灰也，死为灰，月光尽似之也；弦，月半之名也，其形一旁曲，一旁直，若张弓弦也；望，月满之名也，日月遥相望也。《淮南子》云：月，一名夜光；月御曰望舒，亦曰纤阿。<br/>　<br/>　　§事对<br/>　<br/>　　【水气 金精】《淮南子》曰：日月，天之使也。积阴之寒气，久者为水，水气之精者为月。《河图·帝览嬉》曰：月者，金之精也。<br/>　<br/>　　【观蓂 视桂】《抱朴子》曰：昔帝轩候凤鸣以调律，唐尧观蓂荚以知月。《帝王世纪》云：尧时有草，夹阶而生。每月朔日生一荚，至月半则生十五荚。至十六日后，日落一荚，至月晦而尽。若月小，余一荚。王者以是占历，应和而生，以为尧瑞，名之蓂荚。一名历荚，一名仙茆。虞喜安《天论》曰：俗传月中仙人桂树，今视其初生，见仙人之足，渐已成形，桂树后生。<br/>　<br/>　　【合璧 破环】合璧已见上。《抱朴子》曰：王生云：月不圆者月初生。及既亏之后，视之宜如三寸镜。稍稍转大，不当如破环，渐渐满也。<br/>　<br/>　　【金兔 瑶蟾】《河图·帝览嬉》曰：月者，金之精。又，张衡《灵宪》曰：月者，阴精而成兽，象兔蛤焉。又，刘孝绰诗曰：明明三五月，垂影当高树。攒柯半玉蟾，丛叶映金兔。王子年《拾遗记》曰：瀛海南有金峦之观，饰以众宝。左悬则火精为日，刻黑玉为乌；右以水精为月，削青瑶为蟾兔。亦有神龙神风，徘徊其边。<br/>　<br/>　　【圆镜 破镜】庚肃之《玉赞》曰：圆璧月镜，璆琳星罗。结秀蓝田，擢真荆和。《古诗》曰：藁砧今何在？山上复有山。何当大刀头？破镜飞在天。<br/>　<br/>　　【三珥 重轮】《军国占候》曰：若月有三珥者，大臣有喜；若月冠而复晕者，天下有喜。崔豹《古今注》曰：汉明帝作太子，乐人歌四章，以赞太子之德。其一曰日重光，二曰月重轮，三曰星重曜，四曰海重润。<br/>　<br/>　　【似钩 如璧】枚乘《月赋》曰：猗嗟明月，当心而出。隐圆岩而似钩，蔽修堞而如镜。何偃《月赋》曰：远日如鉴，满月如璧。<br/>　<br/>　　【方珠 缺晕】《淮南子》曰：方诸见月，则津而为水，高诱注曰：方诸，阴燧大蛤也；熟摩令热以向月，则水生也。许慎注曰：诸，珠也。方，名也。《淮南子》又曰：昼随灰而月晕缺。许慎注曰：有军事相围守则月晕。以芦灰环，缺其一面，则月晕亦缺于上。<br/>　<br/>　　【金波 璧光】《汉书》曰：月移彩以金波，日华耀以宣明。《尚书中候》曰：甲子冬至日，月若悬璧。何偃《月赋》曰：日月虽如璧，以光为形。<br/>　<br/>　　【北堂 西园】陆士衡诗曰：安寝北堂上，明月入我牖。照之有余辉，揽之不盈手。曹植诗曰：清夜游西园，飞盖相追随。明月澄清影，列宿正参差。<br/>　<br/>　　【居蠩 顾兔】《春秋元命苞》曰：月之为言缺也，而设以蟾蠩与免者，阴阳双居。明阳之制阴，阴之倚阳。《楚词》曰：夜光何德，死而又育。厥利维何，而顾兔在腹。<br/>　<br/>　　【似纨扇 如玉钩】班婕妤《怨歌行》曰：新裂齐纨素，鲜洁如霜雪。裁为合欢扇，团团以明月。鲍照诗曰：始见西南楼，纤纤如玉钩。末映西北墀，娟娟似蛾眉。<br/>　<br/>　　【鉴阮帷 照潘室】阮籍诗曰：夜中不能寐，起坐弹鸣琴。薄帷鉴明月，清风吹我衿。潘岳《悼亡诗》曰：皎皎窗中月，照我室南端。清商应秋至，溽暑随节阑。<br/>　<br/>　　【吴牛喘 魏鹊飞】刘义庆《世说》曰：满奋畏风，在武帝坐。北窗作琉璃屏风，实密似疏，奋有难色。帝笑之。奋答曰：臣犹吴牛，见月而喘。魏武帝《短歌行》曰：月明星稀，乌鹊南飞；绕树三匝，何枝可依。<br/>　<br/>　　【蟾兔并 麟龙斗】《五经通义》曰：月中有兔与蟾蠩何？兔，阴也；蟾蠩，阳也。而与兔并，明阴系于阳也。《春秋元命苞》曰：麟龙斗，日月薄蚀。<br/>　<br/>　　§赋<br/>　<br/>　　【宋谢灵运《怨晓月赋》】卧洞房兮当何悦？灭华烛兮弄晓月。昨三五兮既满，今二八兮将缺。浮云褰兮收泛滟，明舒照兮殊皎洁。墀除兮镜鉴，廊栊兮澄澈。<br/>　<br/>　　【宋谢庄《月赋》】陈王初丧应刘，端忧多暇，悄焉疚怀，弗怡中夜。于明斜汉左界，北陆南躔，白露暖空，素月流天，沉吟齐章，殷勤陈篇，抽毫进牍，以命仲宣。仲宣跪而称曰：“臣闻，日以阳德，月以阴灵；擅扶光于东沼，嗣若英于西溟；引玄兔于帝台，集素娥于后庭；若夫气霁地表，云敛天末，洞庭始波，木叶微脱。升清质之悠悠，降澄辉之蔼蔼。列宿掩缛，长河韬映；柔祇雪凝，圆虚水镜；连观霜缟，周除水净。”歌曰：“美人迈兮音尘阔，隔千里兮共明月。”<br/>　<br/>　　§诗<br/>　<br/>　　【太宗文皇帝《辽城望月诗》】玄兔月初明，澄辉照迟谒。映云光暂隐，隔光如缀。魄满桂枝圆，轮亏镜彩缺。临城却影散，带晕重围结。驻跸俯九都，伫观妖气灭。<br/>　<br/>　　【梁元帝《望江中月诗》】澄江涵皓月，水影若浮天。风来如可泛，流急不成圆。秦钩断复接，和璧碎还联。裂纨依岸草，斜桂逐行船。即此清江上，无俟百枝然。<br/>　<br/>　　【梁沈约《咏月诗》】月华临净夜，夜净灭氛埃。方晖竟户入，圆影隙中来。高楼切思妇，西园游上才。网轩映珠缀，应门照绿苔。洞房殊未晓，清光信悠哉。<br/>　<br/>　　【梁朱超《舟中望月诗》】大江阔千里，孤舟无四邻。唯余故楼月，远近必随人。微风光绕晕，薄雾急移轮。若教长似扇，堪拂艳歌尘。<br/>　<br/>　　【梁庾肩吾《和望月诗》】桂殿月偏来，留光引上才。圆随汉东蚌，晕逐淮南灰。渡河光不湿，移轮辙讵开。此夜临清景，还承终宴杯。<br/>　<br/>　　【又《和徐主薄望月诗》】楼上徘徊月，窗中愁思人。照雪光偏冷，临花色转春。星流时入晕，桂长欲侵轮。愿以重光曲，承君歌扇尘。<br/>　<br/>　　【梁戴嵩《月重轮行诗》】皇储属明两，副德表重轮。重轮非是晕，桂满月恒春。海珠全更减，阶蓂翳且新。婕妤比圆扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。<br/>　<br/>　　【陈张正见《薄帷鉴明月诗》】长河上月桂，澄彩照高楼。分帘疑碎璧，隔幔似重钩。窗外光恒满，帷中影暂流。岂及西园夜，长随飞盖游。<br/>　<br/>　　【周王褒《关山月诗》】关山夜月明，愁色照孤城。半形同汉阵，全影逐胡兵。灰寒色转白，风多晕欲生。寄言亭上吏，游客解鸡鸣。<br/>　<br/>　　【隋庾信《舟中望月诗》】舟子夜离家，开船望月华。山明疑有雪，岸白不关沙。天汉看珠蚌，星桥视桂花。灰飞重晕缺，蓂落独轮斜。<br/>　<br/>　　【董思恭《咏月诗》】北堂未安寝，西园聊骋望；玉户照罗帏，珠轩明绮障。别客长安道，思妇高楼上。所愿君莫违，清风时可访。<br/>　<br/>　　○星第四<br/><br/>　　§叙事<br/>　<br/>　　《释名》曰：星者，散也，言列位布散也。《汉书》云：星者，金之散气，与人相应。凡万物之精，上为列星。长庚，太白星也。《春秋说题辞》曰：星之为言精也，阳之荣也。阳为日，日分为星，故其字日生为星。(玉羊，狼星也；金鸡，质星也。)《周官》：天星皆有州国分野。角亢氐衮州，房心豫州，尾箕幽州，斗牵牛婺女扬州，虚危青州，营室东壁并州，奎娄胃徐州，昴毕冀州，觜觿参益州，东井鬼雍州，柳七星张三河，翼轸荆州。堪舆家云：玄枵为齐之分，星纪吴越之分，析木之津燕之分，大火宋之分，寿星郑之分，鹑尾楚之分，鹑火周之分，鹑首秦之分，实沉魏之分，火梁赵之分，降娄鲁之分，訾娵卫之分。太史掌之，以观妖祥。《穀梁》云：列星曰恒星，亦曰经星。《汉书·音义》云：瑞星曰景星，亦曰德星；妖星曰孛星、彗星、长星，亦曰搀抢；绝迹而去曰飞星，光迹相连曰流星，亦曰奔星，星光曰芒。《尔雅》云：祭星曰布。(布，散食于地上。)<br/>　<br/>　　§事对<br/>　<br/>　　【紫极 文昌】《荆州星占》曰：北辰一名天关，一名北极。北极者，紫宫天座也。《史记》曰：斗魁戴匡六星，曰文昌宫。一曰上将，二曰次将，三曰贵相，四曰司命，五曰司中，六曰司禄。<br/>　<br/>　　【天街 帝座】《汉书》：高祖三年，月晕，围参毕七重。占曰：毕昴间天街也，街北胡也，街南中国也。《史记》曰：中端门，门左右掖门，门内六星，诸侯也。其内五星，五帝座。<br/>　<br/>　　【编珠 连贝】《尚书·中候》曰：天地开辟，甲子冬至，日月若悬璧，五星若编珠。《尚书考灵曜》曰：日月五星，冬至起牵牛；日月若悬璧，仰观天形如车盖，众星累累如连贝。<br/>　<br/>　　【贯珠 陨石】《易坤灵图》曰：至德之朝，五星若贯珠。《左传》：僖公十六年春，陨石于宋五，陨星也。<br/>　<br/>　　【食昴 袭月】《汉书》：邹阳上书曰：卫先生为秦画长平之事，太白食昴，昭王疑之。刘向《说苑》：秦胡亥立，日月薄食，山林沦亡，枉矢夜光，荧惑袭月。<br/>　<br/>　　【金精 石质】《天官星占》曰：太白者，金之精，白帝之子，大将之象也。《黄石公记》云：黄石，镇星之精也；黄者，镇星色也；石者，星质也。<br/>　<br/>　　【五色 重耀】《礼斗威仪》曰：审候五色。宋均注曰：北斗七星有五色，宫商角徵羽，各应其星。崔豹《古今注》曰：汉明帝为太子，乐人作歌曰星重耀，以太子比德，故云重也。<br/>　<br/>　　【虹流 电绕】《河图》曰：太星如虹，下流华渚，女节意感，生白帝朱宣。《帝王世纪》：神农氏之末，少典氏娶附宝，见大电光绕北斗，枢星照郊，感附宝。孕二十月，生黄帝于寿丘。<br/>　<br/>　　【天孙 婺女】《汉书》曰：河鼓大星上将，其北织女。织女，天女孙也。《广雅》曰：须之婺女。婺女谓之实沉。<br/>　<br/>　　【散锦 曳练】庾阐诗曰：玄景如映璧，繁星如散锦。沈约《宋书》曰：孙休永安二年将守，质子群聚嬉戏，有异小儿忽来曰：“我非人，荧感星也。”言讫飞上升。仰而观之，若曳一匹练，有顷而没。<br/>　<br/>　　【五佐 二使】《史记》：水、火、金、木、土，此五星者，天之佐，为经纬，见伏有时。范晔《后汉书》曰：和帝分遣使者二人，各至州郡，观《采风谣》。二人初到益部，投候馆吏李郃舍。郃问曰：“二君发京师时，知朝廷遣二使至郡。”问何以知之？郃指星云：“前有二星，向益州分野。”<br/>　<br/>　　【岁精 昴宿】《汉武帝内传》曰：西王母使者至，东方朔死。上以问使者，对曰：“朔是木帝精，为岁星，下游人中，以观天下，非陛下之臣。”《春秋佐助期》曰：汉相萧何，长七尺八寸，昴星精。生耳参漏，月角大形。《尔雅》曰：西陆昴星也。郭璞注：昴，西方之宿，别名旄头，是此也。<br/>　<br/>　　【处士忧 贤人聚】檀道鸾《续晋阳秋》曰：会稽谢敷，字庆绪，隐若耶山，忽月犯少微星。少微，一名处士星。时戴逵名著于敷，时人忧之。俄而敷死，故会稽人士嘲吴人曰：“吴中高士，求死不得。”陈仲弓从诸子侄造荀季和父子，于时德星聚。大史奏：“五百里内有贤人聚。”<br/>　<br/>　　【麒麟生 鲸鱼死】《春秋运斗枢》曰：天枢得则景星见，衡星得则麒麟生，万人寿。《淮南子》曰：鲸鱼死而彗星出。许慎注曰：彗，除旧布新也。<br/>　<br/>　　【三舍 四守】宋景公时，荧惑在心，公召子韦问之。子韦曰：“祸当君，可移于宰相。”公曰：“宰相所以与理国家。”曰：“可移百姓。”公曰：“百姓死，寡人将谁为君？”曰：“可移于岁。”公曰：“岁荒人必死，为人君而杀其人，谁以我为君乎？”子韦曰：“君有至德之言三，天必赏君，荧惑必徙三舍。”果三徙。《淮南子》曰：四守者，所司赏罚。许慎注曰：四守，紫宫、轩辕、咸池、天河也。<br/>　<br/>　　【遵七纪 行四时】《春秋运斗枢》曰：五帝所同道异位，皆循斗枢机衡之分，遵七政之纪、九星之法。《关令内传》曰：北斗一星面百里，相去九万里，置二十四气。四宿行四时，五方立五星，主五岳也。<br/>　<br/>　　§赋<br/>　<br/>　　【宋张镜《观象赋》】陟秀峰以遐眺，望灵象于九霄；睹紫宫之环周，嘉帝座之独标。瞻华盖之荫蔼，何虚中之迢迢。尔乃纵目远览，傍极四维，北监辰极，南睹太微。左则天纪枪棓，摄提大角，二咸防奢，七公理狱；右则少微轩辕，尊卑有秩，御宫典衣，女史秉笔。内率执礼以伺邪，天牢禁愆而察失。远寻终古，悠然独咏。美景星之继昼，大唐尧之德盛；嘉黄星之靡锋，明虞舜之不竞。叹荧惑之舍心，高宋景之守政；桀斩谏以星孛，纣耽荒而致彗。恒星不见而周衰，枉矢蛇行而秦灭。谅人事之有由，岂妖灾之虚设？诚庸主之难悟，故明君之所察。克无为而观象，况德非乎明哲？<br/>　<br/>　　【梁陆云公《星赋》】汉武帝夜游昆明之池，顾谓司马迁、相如曰：“星之明丽矣，考之于歌颂，求之于经史。龙尾著于虢童，天汉表于周士；既妖谣之体陋，嗟怨刺之蚩鄙。每郁悒而未摅，思命篇于二子。”于是司马迁对曰：“臣代典天官，绪由南正，检之图籍，传之视听。臣闻连珠合璧，曜灵之所起也；春鸟秋虚，历数之所纪也。应黄钟而正位，建玉衡以辨方；五纬丽而周道，四野分而画疆，至如下方爽德。上玄告变，或守位而易所，或凌光而掩炫。故夫应若转环，信如合契，俾明镜与元龟，宜敕身而炯戒。长卿操笺染翰，思溢情烦，迁延奉笔。”继响而言曰：“日隐于西，月生于东。重轮晻而时缺，上枝栖而未融；岂若帝车之独运，随圆盖而不穷。”帝乃歌曰：“白日没兮明月移，繁星曙兮情未疲。”<br/>　<br/>　　§诗<br/>　<br/>　　【北齐邢子才《贺老人星诗》】瑞动星光照，化穆月轮重。庶徵符祉箓，将以赞时雍。<br/>　<br/>　　【隋炀帝《月夜观星诗》】团团素月净，翛翛夕景清。谷泉惊暗石，风松动夜声。被衣出荆户，蹑履步山楹。欣睹明堂亮，喜见泰阶平。觜参犹可识，牛女尚分明。更移斗柄转，夜久天河横。徘徊不能寐，参差几种情。<br/>　<br/>　　【诸葛颍《奉和月夜观星诗》】{穴叫}{穴条}神居远，萧条更漏深。薄烟净遥色，高树肃清阴。星月满兹夜，粲烂还相临。连珠欲东上，团扇渐西沉。澄水含斜汉，修树隐横参。时闻送筹柝，屡见绕枝禽。圣情记余事，振玉复鸣金。<br/>　<br/>　　【袁庆《奉和月夜观星诗》】六龙初匿景，顾兔始驰光。戍井传宵漏，山庭别夕凉。宸居多胜托，闲步出琳堂。烂烂星芒动，耿耿清河长。青道移天驷，北极转文昌。乔枝犹隐毕，绝岭半侵张。仰观留玉裕，睿作动金相。无庸徒抱寂，何以继连章。<br/>　<br/>　　【萧琮《奉和月夜观星诗》】阳精去南陆，大曜始西流。夕风凄谢暑，夜气应新秋。重门月已映，严城漏渐修。临风出累树，度月蔽层楼。灵河隔神女，仙辔动星牛。玉衡指栋落，瑶光对幌留。徒知仰闾阖，乘槎未有由。<br/>　<br/>　　【虞世南《奉和月夜观星应令诗》】早秋炎景暮，初弦月彩新。清风涤暑气，文露净嚣尘。荡雾销轻縠，鲜云卷夕鳞。休光灼前曜，瑞彩接重轮。缘情摛圣藻，并作命徐陈。宿草诚渝滥，吹嘘偶缙绅。天文岂易述，徒知仰北辰。<br/>　<br/>　　【董思恭《咏星诗》】历历东井舍，昭昭右掖垣。云际龙文出，池中鸟色翻。流晖下月露，坠影入河原。方知颍川集，别有太邱门。<br/>　<br/>　　【陈张正见《星名从军诗》】将军定朔边，刁斗出祁连。高柳横遥塞，长榆接远天。井泉含冻竭，烽火映燕然。欲知客心断，危旌万里悬。<br/>　<br/>　　○云第五<br/><br/>　　§叙事<br/>　<br/>　　《春秋元命苞》曰：阴阳聚为云。《说文》曰：云，山川气也。从雨云，象回转形也。轘，云覆日也。{雨沉}，云久阴也。凄，雨云起也。渰，雨阴貌也。(《诗》云：有渰凄凄，兴雨祈祈。)《周礼》：保章氏以五云之物辨吉凶。郑司农注云：二至二分观云色，青为虫，白为丧，赤为兵荒，黑为水，黄为丰。(至谓冬夏至，分谓春秋分。又《东方朔传》曰：凡占，长吏下车当视天，有黄云来如覆车，五谷大熟。青云致兵，白云致盗，乌黑云多水，赤云有火。)《公羊》云：触石而起，肤寸而合，不崇朝而雨者，唯泰山云乎？京房《易飞候占》曰：视四方，常有大云五色，其下贤人隐也。青云润泽在西北，为举贤良；黄云如覆车，大丰也。《西京杂记》曰：瑞云曰庆云，曰景云。(云五色曰庆。)庆云或曰卿云。云外赤内青谓之矞云。(云二色曰矞，亦瑞云也。)雨云曰油云，(《孟子》曰：油然作云。)雪云曰同云，(《诗》云：上天同云，雨雪雰雰。同云谓云阴竟天，同为一色。)云师曰屏翳。(《吕氏春秋》云。)云将亦云之师。(司马彪注《庄子》云：云将，云之主师。)<br/>　　　　　　 <br/>　　§事对<br/>　<br/>　　【尧璧 汉鼎】《尚书·中候》曰：尧沉璧于河，白云起，回风摇落。《汉书》曰：汾阴得宝鼎，天子乃以礼祠之。鼎至中山，黄云盖焉。又，《西都赋》曰：宝鼎见兮色氛氲，吐金景兮歊浮云。<br/>　<br/>　　【沛歌 汾辞】《史记》：高祖过沛，击筑，自为歌曰：大风起兮云飞扬，威加四海兮归故乡。汉武帝《秋风词》曰：秋风起兮白云飞，草木黄落兮雁南归。<br/>　<br/>　　【赤鸟 丹蛇】《左传》曰：哀公元年，有云如众赤鸟，夹日以飞三日。兵书曰：有云如丹蛇随星后，大战杀将。<br/>　<br/>　　【从龙 翼凤】《易》曰：云从龙，风从虎。陆士衡《云赋》曰：翼灵凤于苍梧，起滞龙于潢污。<br/>　<br/>　　【鹏翼 鱼鳞】《庄子》曰：大鹏抟扶摇而上九万里，翼若垂天之云。《吕氏春秋》曰：山云草莽，水云鱼鳞，旱云烟火，雨云水波。<br/>　<br/>　　【扶日 干吕】《洛书》曰：苍帝起，青云扶日；赤帝起，赤云扶日；黄帝起，黄云扶日。东方朔《十洲记》曰：天汉三年，月氏国献神香。使者曰：国有常占，东风入律，百旬不休；青云干吕，连月不散。意中国将有妙道君，故搜奇异而贡神香。<br/>　<br/>　　【金枝 玉叶】《古今注》曰：黄帝与蚩尤战于涿鹿之野，常有五色云气，金枝玉叶，止于帝上，有花葩之象，故因作华盖也。<br/>　<br/>　　【触石 润础】《春秋说题辞》曰：云之为言运也。动阴路触石而起谓之云，含阳而起以精运也。《淮南子》曰：山云蒸，柱础润。<br/>　<br/>　　【冠缨 车盖】《易通卦验》曰：寒露正阴，云出如冠缨；霜降太阴，云出上如羊，下如磻石。王沉《魏书》曰：文帝生时，有云气青色，而圆如车，其上终日。望气者以为至贵之证，非人臣之气。<br/>　<br/>　　【肤合 寸并】《公羊传》曰：触石而出，肤寸而合，不崇朝而雨乎天下者，唯泰山云尔。袁豹《秋霖赋》曰：玄云四集，肤合寸并；光幕六合，庵蔼杳冥。<br/>　<br/>　　【如缯 似布】《易通卦验》曰：立秋浊阴，云出如赤缯。处暑亦云出，南黄北苍。军中占候曰：若壬子日有黑云似一疋布者，其国兵起。<br/>　<br/>　　【若烟 非雾】《史记》曰：若烟非烟，若云非云，郁郁纷纷，萧索轮囷，是谓卿云。卿云，嘉气也。魏武《兵书摭要》曰：孙子称司云气，非云非烟，非尘非雾，形似禽兽。客吉，主人之忌。<br/>　<br/>　　【围轸 干日】《春秋文耀钩》曰：楚有苍云如霓，围轸七蟠，中有荷斧之人，向轸而蹲。京房《风雨要决·占候》曰：朝雨法，有黑云如一匹皂干日中，即一日大雨；二匹，二日雨；三匹，十日雨。<br/>　<br/>　　【出苍梧 至帝乡】《归藏》曰：有白云出苍梧，入于大梁。《庄子》曰：夫圣人，天下有道，与物皆昌；天下无道，则厌俗上仙；乘彼白云，至于帝乡。<br/>　<br/>　　§赋<br/>　<br/>　　【晋陆士衡《浮云赋》】有轻虚之艳象，无实体之真形。原厥本初，浮沉混并；六律和应，八风时迈。玄阴触石，甘泽滂霈；势不崇朝，覆被无外。若层台高观，重楼叠阁，或如钟首之郁律，乍似塞门之寥廓。金柯分，玉叶散，绿翘明，严英焕。鸾翔凤翥，鸿惊鹤奋；鲸鲵溯波，鲛鳄冲遁；朱丝乱纪，罗袿失领；飞仙凌虚，随风游骋。有若芙蓉群披，蕣华总会，车渠绕理，马脑缛文。<br/>　<br/>　　【晋成公绥《云赋》】于是玄风仰散，归云四旋，冰消瓦解，奕奕翩翩。去则灭轨以无迹，来则幽暗以杳冥；舒则弥纶覆四海，卷则消液人无形。或狎猎鳞次，参差交错，上捷业以梁倚，下垒峗而相薄，状崴嵬而不安，吁可畏而欲落。或粲烂绮藻，若画若规，繁缛成文，一续一离。或绣文锦章，依微要妙，绵邈凌虚，轻翔浮漂。<br/>　<br/>　　§诗<br/>　<br/>　　【唐太宗《同赋含峰云诗》】翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。<br/>　<br/>　　【梁沈约《和王中书德充咏白云》】白云自帝乡，氛氲屡回没。蔽亏昆山树，含叶瑶台月。秋风西北起，飘我过城阙。城阙以参差，白云复离离。皎洁在天汉，倒影入华池。将过丹邱野，时至碧林垂。九重迎飞燕，万里送翔螭。<br/>　<br/>　　【陈张正见《赋得题新云诗》】西北春云起，遥临偃盖松。根危才吐叶，气浅未成蜂。风前飞未断，日处影疑重。体轻无五色，讵是得从龙。<br/>　<br/>　　【又《赋得白云临酒诗》】白云盖濡水，流彩入渑川。疏叶临嵇竹，轻鳞入郑船。菊泛金枝下，峰断玉山前。一朝开五色，飘飘映十千。<br/>　<br/>　　【陈蔡凝《赋得处处春云生诗》】春色遍空明，春云处处生。入风衣暂敛，随车盖转轻。作叶还依树，为楼欲近城。含愁上对影，似有别离情。<br/>　<br/>　　【隋孔范《赋得白云抱幽石诗》】白云浮远盖，飘飘绕石飞。带莲萦锦色，拂镜下仙衣。阵结香炉隐，罗成玉女微。能感荆王梦，阳台杂雨归。<br/>　<br/>　　【于季子《咏云》】瑞云千里映，祥辉四望新。随风乱鸟足，泛水结鱼鳞。布叶疑临夏，开花讵待春。愿得承嘉景，无令掩桂轮。<br/>　<br/>　　【董思恭《咏云》】帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。<br/>　<br/>　　○风第六<br/><br/>　　§叙事<br/>　<br/>　　《庄子》云：大块噫气，其名曰风。(言天地噫气，则万窍怒号而为风。)《易纬》曰：八节之风，谓之八风。立春条风至，(东北。)春分明庶风至，(东方。)立夏清明风至，(东南方。)夏至景风至，(南方。)立秋凉风至，(西南方。)秋分阊阖风至，(西方。)立冬不周风至，(西北方。)冬至广莫风至。(北方。《吕氏春秋·说八风》：东北曰融风，东风曰滔风，南方曰薰风，西南方曰巨风，西方曰飚风，西北曰厉风，北方曰寒风。)《尔雅》云：东风曰谷风，(《诗》云：习习谷风。)南风曰凯风，(《诗》云：凯风自南。)西风曰泰风，(《诗》云：泰风有遂。)北风曰凉风。(《诗》云：北风其凉。又《大戴礼》：北风曰后风。)暴风从上下曰颓；从下上曰飚，亦曰扶摇；回风曰飘；日出而风曰暴，阴而风曰曀；风而雨土曰霾。《月令》云：疾风曰盲风。(又，《说文》：飚，疾风也。)《广雅》云大风。《风俗通》：猛风曰颲，凉风曰浏，微风曰飉，小风曰飕，小风从孔来曰〈风夬〉，《吕氏春秋·风师》曰飞廉。《尔雅》云：祭风曰磔，(道中磔狗而祭，以止风。)春晴日出而风曰光风，(《楚词》注：天霁日明，微风动摇草木，皆令有光。)秋冬余曰绪风，(《楚词》注曰：绪，余也。谢灵运诗云：初景革绪风，新阳改故阴。)风吹万物有声曰籁，(出《庄子》注。)终日风谓之终风。(出《诗》)。<br/>　<br/>　　§事对<br/>　<br/>　　【鸢鸣 虎啸】《礼记》曰：前有尘埃，则载鸣鸢。郑注曰：鸢，谓举鸢鸱也。鸱鸣则风生。《淮南子》曰：虎啸而谷风至。高诱注曰：虎，阳兽，与风同类。<br/>　<br/>　　【汾河 易水】汉武帝《秋风辞》曰：秋风起兮白云飞，草木黄落兮雁南归。泛楼船兮济汾河，横中流兮扬素波。《燕丹子》曰：太子送荆轲于易水之上，荆轲起为寿，歌曰：“风萧萧兮易水寒，壮士一去兮不复还。”高渐离击筑和之。为壮声则士发冲冠，为哀声则士皆流泪。<br/>　<br/>　　【大王 少女】宋玉《风赋》曰：此独大王之风耳。《管公明传》曰：公明言：“树上已有少女微风。”<br/>　<br/>　　【铜乌 石燕】郭缘生《述征记》：长安南有灵台，高十仞，上有铜浑天仪；又有相风铜乌，或云遇千里风乃动。庾仲雍《湘州记》曰：零陵山有石燕，遇雨则飞；雨止还化为石也。<br/>　<br/>　　【折木 偃禾】《史记》曰：项王围汉王三匝，于是风从西北起，折木拔屋，扬沙石，楚军大乱，汉王乃得数十骑遁去。《尚书》曰：周公居东三年，天大风，禾尽偃，大木斯拔，邦人大恐。王与大夫尽弁，以启金縢之书，乃得周公所自以为功，代武王之说。天乃反风，禾尽起。<br/>　<br/>　　【猎蕙 泛兰】宋玉《风赋》曰：猎蕙草。《楚词》曰：光风转蕙泛崇兰。<br/>　<br/>　　【鹢退 鹏抟】《左传》曰：僖公十六年春，六鹢退飞过宋都，风也。《庄子》曰：北溟有鱼，其名曰鲲；化而为鸟，其名曰鹏，抟扶摇上者九万里。司马彪注曰：扶摇，上行风。<br/>　<br/>　　【动扇 摇翣】班婕妤诗曰：新裂齐纨素，鲜洁如霜雪；裁为合欢扇，团团似明月。出入君怀袖，动摇微风发。《帝王世纪》曰：尧时，厨中自生肉脯，薄如翣。摇鼓则生风，使食物寒而不臭，名曰翣脯。<br/>　<br/>　　【虞琴 汉筑】《帝王世纪》曰：舜弹五弦琴，歌南风诗曰：“南风之薰兮，可以解吾民之愠兮。”《汉书》曰：高祖过沛，击筑自歌。<br/>　<br/>　　【吹阮衿 扬袁扇】阮籍《咏怀诗》曰：夜中不能寝，起坐弹鸣琴。薄帷鉴明月，清风吹我衿。孙盛《晋阳秋》曰：袁宏为东郡，谢安执宏手授扇。宏曰：“辄当奉扬仁风，慰彼黎庶。”<br/>　<br/>　　【尹喜占 列子御】《神仙传》曰：老子将去周而出关，以升昆仑。关令尹喜占风，逆知当有神人来过，乃扫道见老子。老子知喜命应得道，乃停关下，以长生之事授之。《庄子》曰：列子御风而行，泠泠然善，旬五日而后返。司马彪注曰：列子，郑人，列御寇也；御，迎也；泠泠然，凉貌也。<br/>　<br/>　　【断大刑 赦小过】《五经通义》曰：不周风至，则修宫室，完连城；广莫风至，则诛有罪，断大刑。《春秋考异邮》曰：条风至，王者赦小罪而出稽留。<br/>　<br/>　　【爰居避灾 鸟鹊识岁】《国语》曰：海鸟曰爰居，止于鲁国东门之外，臧文仲使国人祭之。展禽曰：“今兹海岛有灾乎？夫广川鸟曾，恒知避其灾也。”是岁也，海多大风。虞翻注曰：是爰居之所避也。《淮南子》曰：鸟鹊识岁之多风，去乔木而巢扶枝。许慎注曰：扶，傍也。<br/>　<br/>　　§赋<br/>　<br/>　　【楚宋玉 《风赋》】楚襄王游于兰台之宫，宋玉、景差侍。有风飘然而至，王乃披襟而当之，曰：“快哉此风，寡人与庶人共者耶！”宋玉对曰：“夫此独大王之风耳，庶人安得共之？夫风生于地，起于青苹之末，浸淫溪谷，缘于太山之阿，舞于松柏之下，故其清凉雄风，则飘忽升降，乘凌高城，入于深宫，徘徊于桂椒之间，翱翔于激水之上，猎蕙草，离秦蘅，概新夷，披稊杨，北上玉堂，跻于罗帷，经于洞房。故其风也，清清泠泠，愈病析酲，发明耳目，宁体便俗。此谓大王之雄风也。夫塕然起于穷巷之间，动沙塸，吹死灰，此谓庶人之雌风也。”<br/>　<br/>　　【晋湛方生《风赋》】有气曰风，出自幽冥；肃然而起，寂尔而停。虽宇宙之宏远，倏俄顷而屡经；同神功而不疾，孚至道而无情；胡马感而增思，飓母殒而复生；启惨冬之潜蛰，达青春之勾萌。因严霜以厉威，顺和泽以开荣；故君德喻其靡草，风人假以为名。及其猛势将奋，屯云结阴；洪气郁拂，殷雷发音；勃然鼓作，拂高凌深；天无澄景，岭无停林。六鹢为之退飞，万窍为之哀吟。亦有飘泠之气，不疾不徐，飗飗微扇，亹亹清舒。王乔以之控鹄，列子以之乘虚。若乃春蕙始和。重褐初释，邀步兰皋，游眄平泽，响咏空岭，朗吟竹柏。穆开林以流惠，竦神襟而清涤，轩濠梁之逸兴，畅方外之冥适。<br/>　<br/>　　【齐王融拟《风赋》】奄兮日光之既移，忽兮群景之将驰。靡轻筠之碧叶，泛曾松之翠枝；总高羽而萧瑟，韵珠露之参差。此列士之英风，长寥亮其如斯。<br/>　<br/>　　§诗<br/>　<br/>　　【太宗皇帝《咏风诗》】萧条起关塞，摇飏下蓬瀛；拂林花乱彩，响谷鸟分声。披云罗影散，泛水织文生；劳歌大风曲，威加四海清。<br/>　<br/>　　【梁孝元帝《咏风诗》】楼上起朝妆，风花下砌傍；入镜先飘粉，翻衫好染香。度舞飞长袖，传歌共绕梁；欲因吹少女，还将拂大王。<br/>　<br/>　　【梁费昶《入幌风诗》】经堂泛宝瑟，乘隙动浮埃；锵金驱响至，举袂送芳来。能使兰膏灭，乍见珠帘开；轻裾试一举，令子暂迟回。<br/>　<br/>　　【梁何逊《咏风诗》】可闻不可见，能重复能轻；镜前飘落粉，琴上响余声。<br/>　<br/>　　【陈张正见《风生翠竹里应教诗》】金风起燕观，翠竹夹梁池；翻花疑凤下，飏水似龙移。带露依深叶，飘寒入劲枝；聊因万籁响，讵待伶伦吹。<br/>　<br/>　　【陈祖孙登《咏风诗》】飘飏楚王宫，徘徊绕竹丛；带叶俱吟树，将花共舞空。飘香双袖里，乱曲五弦中；试上高台听，悲响定无穷。<br/>　<br/>　　【隋阮卓《赋得风诗》】高风应爽节，摇落渐疏林；吹霜旅雁断，临谷晓松吟。屡弃凉秋扇，恒飘清夜琴；泠泠随列子，弥谐逸豫心。<br/>　<br/>　　【虞世南《奉和咏风应魏王教诗》】逐舞飘轻袖，传歌共绕梁；动枝生乱影，吹花送远香。<br/>　<br/>　　【王勃《咏风诗》】肃肃凉景生，加我林壑清；驱烟入阃户，卷雾出山楹。去来固无迹，动息如有情；日落山水静，为君起松声。<br/>　<br/>　　【董思恭《咏风诗》】萧萧度阊阖，习习下庭闱；花蝶自飘舞，兰蕙生光辉。相乌正举翼，退鹢已惊飞；方从列子御，更逐浮云归。<br/>　<br/>　　○雷第七<br/><br/>　　§叙事<br/>　<br/>　　《穀梁传》云：阴阳相薄，感而为雷，激而为霆。霆，电也。《尔雅》云：疾雷谓之霆。(郭璞注：疾雷，谓雷音急激者，谓之霹雳。)何休注《公羊》云：雷疾甚者为震。案《五经通义》云：震与霆皆霹雳也，电谓之雷光也。后汉郎顗上书云：凡藏冰以时，则雷出不震；弃冰不用，则雷不发而震。雷于天地为长子，以其首长万物，与其出入也。(《易》曰：震为雷。又曰：震为长男。)雷二月出地，百八十三日，雷出则万物出；八月入地，百八十三日，雷入则万物入。入能除害，出则兴利。人君象。《易》曰：雷出地奋豫。雷者，所以开发萌芽，辟除灾害。万物须雷而解，资雨而润，故《经》曰：雷以动之，雨以润之。王者从春令，则雷应节；否则发动于冬，当出反潜。《易传》曰：当雷不雷，阳德弱也。《抱朴子》云：“雷，天之鼓也。”(王充《论衡》云：图画之工，图雷之状，如连鼓形；又图一人若力士，谓之雷公，使左手引连鼓，右手椎之。)雷神曰雷公。雷有洊雷、(《易》曰：洊雷震。洊，重也。)殷雷、(《诗》云：殷其雷。殷音隐，雷声。)奋雷、(《易》曰：雷出地奋豫。)迅雷。(《论语》曰：迅雷风烈必变。)<br/>　<br/>　　§事对<br/>　<br/>　　【发天 出地】《汉书》曰：迅雷风妖，怪云变气，此皆阴阳之精，本在地而上发于天。《周易》曰：雷出地奋豫，先王作乐崇德，殷荐上帝，以配祖考。<br/>　<br/>　　【石室 金门】孟奥《北征记》曰：凌云台南角一百步有白石室，名避雷室。《荆州记》曰：湖阳县樊重母畏雷，为石室避之，悉以石为阶。师旷占曰：初雷从金门起，上田旱，下田熟。一曰，岁中兵革起。<br/>　<br/>　　【推车 引鼓】《续搜神记》曰：义兴人姓周，永和中出都。日暮，道边有一新草小屋，一女子出门望见周。周曰：“日暮求寄宿。”向一更中，闻外有小儿唤：“阿香，官唤汝推雷车。”女乃辞去。明朝视宿处，乃是一新冢。下见上。<br/>　<br/>　　【雉雊 蛰惊】《尚书·洪范五行传》曰：正月雷微动而雉雒。雷，诸侯之象也。雉，亦人君之类也。李颙赋曰：乘云气之蓊郁兮，舒电光之炯晃；惊蛰虫于始作兮，惧远迩之异象。<br/>　<br/>　　【出豫 作解】上事见上。《易》曰：天地解而雷雨作，雷雨作而百果草木皆甲坼。《象》曰：雷雨作解，君子以赦过宥罪。王弼注曰：解者，解也；屯难槃结，于是乎解之。<br/>　<br/>　　【服凫 食鱼】《山海经》曰：羭次之山有凫，名橐{非色}，服之不畏雷。{非色}音肥。郭璞《山海经·飞鱼赞》曰：飞鱼如豚，赤文无鳞，食之辟兵，不畏雷音。<br/>　<br/>　　【积风 众呼】杨泉《物理论》曰：积风成雷。蔡韶《阐论》曰：众轻折轴，呼成雷。<br/>　<br/>　　【击齐台 震汉寝】《淮南子》曰：庶女叫天，而雷电下击，景公台陨，支体伤折，海水大出。《续汉书》曰：桓帝建和二年，六月乙卯，雷震宪陵寝屋。是时梁太后听兄冀诛李固、杜乔。<br/>　<br/>　　【蔡环冢 竺伏坟】周斐《汝南先贤传》曰：蔡顺母平生畏雷。自亡后，每有雷震，顺辄环冢泣曰：“顺在此。”王歆《孝子传》曰：竺祢，字道纶。父生时畏雷，每至天阴，辄驰至墓，伏坟哭。有白兔在其左右。遂忧卒。<br/>　<br/>　　【折树木 破屋舍】王充《论衡》曰：盛夏之时，雷霆迅疾，击折树木，坏败室屋。时犯杀人，俗以为天取龙。其犯杀人，谓之有阴过。《杂兵书》曰：雷电霹雳，破军中树木屋舍者，急徙去，吉也；雷电风所从来，不可逆而擅伐，宜慎之。<br/>　<br/>　　【震百里 挺万物】《论语谶》曰：雷震百里，声相附。宋均注曰：雷动百里，故因以制国也。雷声谓诸侯之政教所至相附也。《说文》曰：霆雷余声铃铃，所以挺出万物。<br/>　<br/>　　【振咸陵 晦大泽】《尚书·中侯》曰：维天降纪，秦伯出狩，至于咸陵，天振大雷。有火流下，化为白雀，衔绿丹书，集于公车。《史书》曰：高祖母刘媪，常息大泽之陂，梦与神遇。是时雷霆晦冥，太公视则见蛟龙于其上。已而有娠，孕高祖。<br/>　<br/>　　§赋<br/>　<br/>　　【晋夏候湛《雷赋》】伊朱明之季节兮，暑熏赫以盛兴。扶桑炜以扬燎兮，雷火晔以南升。大明黯其潜曜兮，天地郁以同蒸。掣丹霆之诘琰兮，奋迅雷之崇崇。弛壮音于天上兮，激驳响于地中。徒观其霰雹之所种凿，火石之所烧铄，云雨之所浇沃，流燎之所淹濯，当冲则擢破，遇披则纤溺。山陵为之崩荡，群生为之震辟。是以大圣变于烈风，小雅肃于天高。嗟乾坤之神祇兮，信灵化之诞昭。故先王制刑，拟雷霆于征伐。恢文德以经化兮，耀武义以崇烈。苟不合于大象兮，焉济道以成哲。<br/>　<br/>　　【晋李颙《雷赋》】伊青阳之肇化兮，陶万殊于天壤。结郁蒸以成雷兮，鼓訇輘之逸响。应万风以相薄，包群动而为长。乘云气之郁蓊兮，舒电光之炯晃。惊蛰虫于始作兮，惧远迩之异象。尔其发也，则腾跃濆薄，砰磕隐天。起伟霆于霄际，催劲木于岩巅。驱宏威之迅烈，若崩岳之寘寘。斯实阳台之变化，固大壮之宗源也。若乃骇气奔激，震响交扑，濆沦隐辚，崩腾磊落，来无辙迹，去无阡陌，君子恐惧而修省，圣人因象以制作。审其体势，观其曲折，轻如伐鼓，轰若走辙，业犹地倾，繣似天裂。比五音而无当，校众响而称杰。于是上穆下明，顺天承法，戒刑狱以致亨，孰非善而可摄。正震体于东方，立不易之恒业。豫行师而景奋，解宥过而人协。若夫洪细靡常，兴废难克，殷其山阳，劝义崇德。起五龙于河始，戕武乙于渭北，启周成之冲昧，罚展氏之凶慝。虽通塞于万形，犹违虚而守盈，肆大夏而有烈，奋严冬而弗经。保恬静以处顺，乃上善以屏营。夫有往而为闳，若太音之希声。<br/>　<br/>　　【顾凯之《雷电赋》】太极纷纶，元气澄练；阴阳相薄，为雷为电。击武乙于河，而诛戮之罚明；震展氏之庙，而隐慝之诛见。是以宣尼，敬威忽变，夫其声无定响，光不恒照；砰訇轮转，倏闪藏曜。若夫子午相乘，水旱木零，仲冬奋发，代雷先行。岂隐隐之虚应，乃违和而伤生。昭王度之失节，见二仪之幽情。至乃辰开日明，太清无霭。灵眼扬积以瞿焕，壮鼓崩天而砰磕；陵堆訇隐以待倾，方地业崿其若败；苍生非悟而丧魂，龙鬼失据以颠沛；光惊于泉底，声动于天外。及其洒北斗以诞圣，震昆阳以伐违，降投鹿以命桀，岛双濆而横尸，倒惊桧于霄际，摧腾龙于云湄，烈天地以绕映，惟六合以动威，在虚德而卷舒，谢神艳之难追。<br/>　<br/>　　§诗<br/>　<br/>　　【晋傅玄《杂言诗》】雷隐隐，感妾心，倾耳清听非车音。<br/>　<br/>　　【又《惊雷歌》】惊雷奋兮震万里，威凌宇宙兮动四海，六合不维兮谁能理？</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-chapter-998.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9575.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

