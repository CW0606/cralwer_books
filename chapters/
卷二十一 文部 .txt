<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《初学记》正文_卷二十一 文部 _徐坚作品 - 维普阅读网</title>
<meta name="keywords" content="初学记,初学记原文,初学记阅读,卷二十一 文部 全文,徐坚作品" />
<meta name="description" content="初学记原文阅读,卷二十一 文部 全文在线阅读,徐坚作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-998-9593.html";
var nextpage="novel-read-998-9595.html";
var indexpage = "novel-chapter-998.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-998.html">初学记</a></strong>
<strong><a href="novel-chapter-998.html">初学记目录</a></strong>
<span>卷二十一 文部 </span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-998-9593.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷二十一 文部 </strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=徐坚&amp;searchsubmit=yes"  target="_blank">徐坚</a><span class="divide">|</span>发布时间：2014-11-20 19:58:05<span class="divide">|</span></p>
<div class="page-body">
<div class="page-content">
<p>○经典第一<br/><br/>　　§叙事<br/><br/>　　《释名》曰：经者，径也；典，常也。言如径路无所不通，可常用也。《白虎通》曰：五经：《易》、《尚书》、《诗》、《礼》、《乐》也。(古者以《易》、《书》、《诗》、《礼》、《乐》、《春秋》为六经。至秦焚书，《乐经》亡。今以《易》、《诗》、《书》、《礼》、《春秋》为五经。又，《礼》有《周礼》、《仪礼》、《礼记》，曰三礼。《春秋》有《左氏》、《公羊》、《穀梁》三传，与《易》、《书》、《诗》通数，亦谓之九经。)《易》者，按《释名》言，变易也。《帝王世纪》曰：庖牺氏作八卦，神农重之为六十四卦。黄帝尧舜引而伸之，分为二易。至夏人因炎帝曰《连山》，殷人因黄帝曰《归藏》，文王广六十四卦着九六之爻，谓之《周易》。又《汉书》曰：文王重易六爻，作上下篇。孔子为《彖》、《象》、《系辞》、《文言》、《序卦》之属十篇。故曰：《易》道深矣，人更三圣，代厉三古。(《周易正义》曰：伏牺重卦，周公作爻辞，此说与《帝王世纪》不同。又孔子作《十篇》，亦曰《十翼》。初，卜商为《易传》，至西汉传之。有能名家者，有施仇、孟喜、梁丘贺、京房、费直、高相，又东汉郑重、魏王弼并注《易》。施孟诸家，自汉及魏并得立，而传者甚众。至西晋，梁丘、施、高三氏亡，孟、京二氏有书无师，而郑玄、王弼所传则费氏之学。)书者，按《释名》言，书其时事也。上世帝王之遗书，有《三坟》、《五典》、《训诰》、《誓命》孔子删而序之，断自唐虞，以下讫于周，凡百篇，以其上古之书，故曰《尚书》，遭秦灭学并亡。汉兴，济南人伏胜能口诵二十九篇。至汉文帝时，欲立《尚书》学。以胜年且九十余，老不能行，乃诏太常掌故晁错就其家传受之。(伏生为《尚书》传四十一篇。欧阳、大小夏侯传其学，各有能名，是曰今文《尚书》。刘向《五行转》、蔡邕《勒石经》皆其本。)其后鲁恭王坏孔子故宅，于壁中得古文《尚书》、《论语》，悉以书还孔氏。武帝乃诏孔安国定其书，作《传义》为五十八篇。(见《尚书序》及《正义》。安国书成，后遭汉巫蛊事不行。至魏晋之际，荥阳郑冲私于人间得而传之，独未施行。东晋汝南梅赜奏上，始列于学官，此则古文《尚书》矣。)《诗》者，按《卜商序》曰：志之所之也。昔孔子删《诗》，上取商，下取鲁，凡三百一十一篇。至秦灭学，亡六篇，今在者三百五篇。初，孔子以《诗》授卜商商为之序，以授鲁人曾申，曾申授魏人李克，李克授鲁人孟仲子，孟仲子授根牟子，根牟子授赵人荀卿，荀卿授汉人鲁国毛亨。作《诂训传》，以授赵国毛苌。时人谓亨为大毛公，苌为小毛公。以二公所传，故名其诗曰《毛诗》。(见《毛诗正义》。东汉郑玄，取毛氏诂训所不尽及异国者，续之为注解，谓之曰笺。笺，荐也，言荐成毛意。)礼者，按《释名》云体也，言得事之体也。《周礼》、《仪礼》，并周公所作记，所谓礼经三百，威仪三千。礼经则《周礼》也，威仪则《仪礼》也。(见《三礼正义》。《周礼》遭秦灭学，藏于山岩屋壁，以故不亡，汉武帝时有季氏获之，以上河间献王。独缺冬官一篇，购之千金不得，乃以《孝工记》补之，遂奏入于秘府。时儒以为非是，不行。至刘歆，独识其书，知周公致太平之迹，始奏立学官。后郑玄为之注。《仪礼》，《周衰》，当战国之世，其书并亡。至汉高堂生所传十七篇，惟《士礼》存焉。后世推《士礼》以致天子之礼而行之。至马融、郑玄、王肃并为之注解。)《礼记》者，本孔子门徒共撰所闻也，后通儒各有损益。子思乃作《中庸》，公孙尼子作《缁衣》。汉文时，博士作《王制》，其余众篇，皆如此例。至汉宣帝世，东海后苍善说礼，于曲台殿撰礼一百八十篇，号曰《后氏曲台记》。后苍传于梁国戴德及德从子圣，乃删《后氏记》为八十五篇，名《大戴礼》。圣又删《大戴礼》为四十六篇，名《小戴礼》。其后诸儒又加《月令》、《明堂位》、《乐记》三篇，凡四十九篇，则今之《礼记》也。(见《礼记正义》。《礼记》有马融、郑玄二家注。马注今亡，唯郑注行于世。)《春秋》者，按杜预序曰：鲁史记之名也。《释名》又云：言春秋冬夏，终以成岁。举春秋则冬夏可知也。昔孔子约鲁史以修《春秋》。书有褒贬，不可以书见，口授弟子左丘明。恐弟子各安其意，以失其真，故论夫子所言而作传。今《左氏传》是也。初，孔子授《春秋》于《卜商》，又授之弟子公羊高、穀梁赤，又各为之传，则今《公羊》、《穀梁》二传是也。(见《春秋正义》。《左氏传》有贾逵《训诂》、《服虔》。杜预注：《公羊传》有何休解诂，《穀梁传》有范甯集解。)又孔子为曾参说《孝经》。孔子殁后，诸弟子记其善言，谓之《论语》，并行于世。(《孝经》、《论语》有郑玄、何晏等注。)<br/><br/>　　§事对<br/><br/>　　【八卦 六虚】《周易》曰：《易》有太极，是生两仪。两仪生四象，四象生八卦，八卦定吉凶。又曰：《易》之为书也，屡迁，变动不居，周流六虚。注曰：六虚，六位也。<br/><br/>　　【言枢 道龠】《易》曰：言天下之至赜而不可乱也。出其言善，则千里之外应之，言行君子枢机。《易乾凿度》曰：易者，易也，变易也，不易也。管三成德，为道苞龠。郑玄注曰：管犹兼也，一言而兼此三事，以成其德道之苞龠。齐鲁之间，名门户及藏器之管为龠。<br/><br/>　　【拟议 范围】《周易》曰：拟之而后言，议之而后动，拟议以成其变化。又曰：范围天地之化而不过。王弼注：范围者，拟范天地而周备其理。<br/><br/>　　【幽赞 发挥】《易·说卦》曰：昔者圣人之作《易》也，幽赞于神明而生蓍。又曰：发挥于刚柔而生爻。<br/><br/>　　【九师 五子】《刘向别录》曰：所校《仇中易传》，淮南九师《道训》，除复重定著十二篇。淮南王聘善为《易》者九人，从之采获，署曰《淮南九师书》。又曰：所校《仇中易传》、《古五子书》，除复重定著十八篇，分六十四卦，著之日辰，自甲子至于壬子，凡五子，故号曰五子。已上《易》。<br/><br/>　　【帝书 王制】《春秋·说题辞》曰：《尚书》凡百二篇，第次委曲。尚者，上也，上世帝王遗书也。孔安国《尚书序》曰：先君孔子，讨论坟典，断自唐虞，以下讫于周。举其宏纲，撮其枢要，凡百篇，示人主以轨范，帝王之制，坦然明白。<br/><br/>　　【三家 百篇】刘歆《七略》曰：《尚书》，直言也，始欧阳氏先君名之。大夏侯、小夏侯复立于学官，三家之学，于今尤为详。孔安国《尚书序》曰：先君孔子睹史籍之烦，又惧览之者不一，断唐虞以下，讫于周。举其宏纲，撮其枢要，典谟、训诰、誓命之文，凡百篇，所以恢宏至道。<br/><br/>　　【授河 出洛】《孝经·援神契》曰：《易》长于变，《书》考命符授河。宋均注曰：授河者，授河洛以考命符也。《尚书》曰：天乃锡禹《洪范·九畴》。孔安国注曰：天兴禹，洛出书。<br/><br/>　　【直言 证义】刘歆《七略》曰：《尚书》，直言也，于今传之。又曰：《诗》以言情，情者信之符；《书》以决断，断者义之证。已上《书》。<br/><br/>　　【五际 六情】《诗推度灾》曰：建四始五际而节通，卯酉之际为革政，午亥之际为革命。神在天门，出入侯听。《春秋孔演图》曰：《诗含》五际六情。宋均注曰：六情即六义：曰风，曰赋，曰比，曰兴，曰雅，曰颂。<br/><br/>　　【温淳 敦厚】《淮南子》曰：温惠淳良，《诗》教也。《礼记》曰：温柔敦厚，《诗》教也。<br/><br/>　　【集微揆著 连类含章】《诗含·神雾》曰：集微揆著，上统元皇，下序四始，罗列五际。宋均注曰：集微揆著者，绵绵瓜瓞。人之初生，揆其始是必将至著，王有天下也。颜延之《庭诰》曰：咏歌之书，取其连类含章，比物集句，《诗》之为祖也。已上《诗》。<br/><br/>　　【修外 制中】《汉书》曰：乐以治内而为同，礼以修外而为异。同则和亲，异则畏敬也。《礼记》曰：夫礼所以制中。<br/><br/>　　【承天 事地】《史记》曰：夫礼，先王以承天之道，治人之情。《礼记》曰：礼上事天，下事也，尊先祖而崇君师。<br/><br/>　　【不法 无体】《晏子春秋》曰：晏子使鲁，退见仲尼曰：“夫礼，堂上不趋，授立不跪，夫子反此，礼乎？”晏子曰：“君行一，臣行二，君之所来速，吾是以趋以反位也。君授卑，故跪以下之。”晏子出，仲尼送之，反命门人曰：“不法之礼，唯晏子能为之。”《礼记》曰：无声之乐，无体之礼，无服之丧，此之谓三无。<br/><br/>　　【粉泽 橘柚】太公《六韬》：对文王曰：“礼者，天理之粉泽。”《庄子》曰：三王五帝之礼义法度，共犹楂梨橘柚，虽其味相反，而皆可于口也。<br/><br/>　　【酌秦法 言夏礼】《后汉书·曹褒论》曰：汉初，朝制无文。叔孙通颇采礼经，参酌秦法，虽适物观时，有救崩弊，然先王之宏典，盖多缺矣。《论语》曰：夏礼吾能言之，杞不足征也。已上《礼》。<br/><br/>　　【考符 稽象】《春秋握成图》曰：孔子作《春秋》，陈天人之际，记异考符。《春秋演孔图》曰：作法五经，运之天地，稽之图象，质于三王，施之四海。<br/><br/>　　【周法 孔经】杜预《春秋序》曰：其发凡以言例，皆经国之常制，周公之垂法。《春秋演孔图》曰：公羊全孔经。宋均注曰：公羊，公羊高也。经指谓《春秋》。<br/><br/>　　【四传 两家】《汉书》曰：春秋所贬损当时有威权者，是以隐其书而不宣。及末世口说行，故有公羊、穀梁、邹、郏之传。四家之中，公羊、穀梁立于学官。刘歆《七略》曰：《春秋》两家文，或具四时，或不于古文无事，不必具四时。<br/><br/>　　【隐书 晦义】《汉书》曰：《春秋》所贬损当世有威权者，其事实皆形于传，是以隐其书而不宣，所以免时难也。颜延之《庭诰》曰：褒贬之书，取其正言晦义，辅制衰王，《春秋》为上。<br/><br/>　　【备三圣 掌四方】《春秋说题辞》曰：经文备三圣之度。《周礼》曰：掌四方之志。郑玄注曰：志，记也，谓若鲁之春秋，晋之乘，楚之梼杌。已上春秋。<br/><br/>　　§诗<br/><br/>　　【唐太宗文武圣皇帝《尚书诗》】崇文时驻步，东观还停辇；辍膳玩三坟，留灯披五典。寒心睹肉林，飞魄看沉湎；纵情昏主多。克已明君鲜。灭身资累恶，成名犹积善；既承百王末，战兢随岁转。<br/><br/>　　【晋傅咸《孝经诗》】立身行道，始于事亲；上下无怨，不恶于人。孝无终始，不离其身；三者备矣，以临于民。以孝事君，不离令名；进思尽忠，义则不争。匡救其恶，灾害不生；孝悌之至，通于神明。<br/><br/>　　【又《论语诗》】守死善道，磨而不磷；直哉史鱼，可谓大臣。见危授命，能致其身。克已复礼，学优则仕；富贵在天，为仁由已。以道事君，死而后已。<br/><br/>　　【又《毛诗诗》】无将大车，维尘冥冥；济济多士，文王以宁。明允君子，大猷是经；聿修厥德，令终有俶。勉尔遁思，我言惟服；盗言孔甘，其何能淑。谗人罔极，有靦面目。<br/><br/>　　【又《周易诗》】卑以自牧，谦尊而光；进德修业，既有典常。晖光日新，照于四方；小人勿用，君子道长。<br/><br/>　　【又《周官诗》】惟王建国，设官分职；进贤兴功，取诸易直。除其不蠲，无敢反侧；以德诏爵，允臻其极。辩其可任，以告于正；掌其戒禁，治其政令。各修乃职，以听王命。<br/><br/>　　【又《左传诗》】事君之礼，敢不尽情；敬奉德义，树之风声。昭德塞违，不殒其名；死而利国，以为已荣。兹心不爽，忠而能力；不为利诏，古之遗直。威黜不端，勿使能植。<br/><br/>　　【李百药《礼记诗》】玉帛资王会，郊丘叶圣情；重广开环堵，至道轶金籝。盘薄依厚地，遥裔腾太清；方悦升中礼，足以慰余生。<br/><br/>　　§启<br/><br/>　　【齐谢朓《谢随王赐〈左传〉启》】昭晢杀青，近发中汗，恩劝挟册，兹勖不帷。朓未睹山笥，早懵河籍，业谢专门，说非章句。庶得既困而学，括羽莹其蒙心。家藏赐书。籝金遗其贻厥；披览神胜，吟讽知厚。<br/><br/>　　【刘孝绰《谢为东宫奉经启》】皇太子四术夙知，三善非学，犹复帝求儒雅，应物稽疑，业光夏校，德茂周庠。诸侯宋鲁，于焉观则，参陪盛礼，莫匪国华。臣虽职典经图，而同官不一，推择而举，尚多髦俊，龙光曲被，独在选中。他日朝闻，犹甘夕死；况兹恩重，弥见生轻。<br/><br/>　　○史传第二<br/><br/>　　§叙事<br/><br/>　　按《世本》注曰：黄帝之世，始立史官。苍颉，沮诵居其职。至于夏商，乃分置左右，(言则左史书之，动则右史书之。)故曰左史记言，右史记事，言经《尚书》，事经《春秋》者也。《周官》有太史、小史、内史、外史、御史，凡五官。太史掌建邦之六典，八法，八则，以逆邦国之治；小史掌邦国之志，奠系世，辨昭穆，若有事则诏王之忌讳；内史掌王八柄之法，书王命而贰之；外史掌书外令，掌四方之志，掌三皇五帝之书，掌达书名于四方；御史掌邦国都鄙万民之治令，以赞冢宰，掌赞书。《曲礼》曰：史载笔，士载言。夏有太史终，殷有太史挚，周有太史佚、太史儋、太史叔服、史籀、史苏、史赵。孔子曰：周任，古之良史也。老子为周守藏室史，又为柱下史，则其职也。《春秋传》曰：晋赵穿弑灵公，太史董狐书曰：“赵盾弑其君”。盾曰：“不然。”对曰：“子为正卿，亡不越境，反不讨贼，非子而谁？”齐崔杼弑庄公，太史书曰“崔杼弑其君，”崔子杀之。其弟嗣书，又杀之。其弟又书，乃舍之。南史闻太史尽死，执简以往，闻既书矣，乃还。楚王与右尹子革语，左史倚相趋而过。王曰：“良史也！能读三坟、五典、八索、九丘。”《史记》曰：秦赵渑池之会，其君相为鼓瑟扣缶，皆命御史书之。是则周之列国，亦各有史官，书事记言，以裁讨典。不虚美，不隐恶；善以劝世，恶以示后，所以暴露成败，昭彰是非者也。遭秦灭学，官失其守。至汉武帝，始置太史令。天下计书，先上太史，副上丞相。故司马谈父子世居此职，得撰《史记》。故《史记·太史公自序传》云：述陶唐以来至麟止，自黄帝始，原始察终，考之行事，著十二本纪，三十世家，十表，八书，七十列传，凡一百三十篇，成一家言，是也。《后汉书》云：班彪续司马迁后传数十篇，未成而卒；明帝命其子固续之。固以史迁所记，乃以汉氏继百王之末，非其义也。大汉当可独立一史，故上自高祖，下终王莽，为纪表传九十九篇，逮上之。十志未毕，扶风马续及其妹曹大家所成，今《汉书》是也。其后又有《东观汉记》。《后汉书》云：诏刘珍、陶、伏无忌等述于东观，谓之《东观汉记》。列传载记凡百二十篇是也。世以《史记》、班固《汉书》及《东观汉记》为三史矣。后三国分方，魏吴各有史官，蜀无其职。晋初，陈寿采集其事，谓之《三国志》，凡六十五篇。自兹厥后，世有史书，虽不及迁固所修，亦其次也。<br/><br/>　　§事对<br/><br/>　　【方志 直文】《周礼》曰：外史掌四方之志。郑玄注曰：志，记也，谓若鲁之春秋，晋之乘，楚之梼杌。《汉书》曰：刘向、扬雄皆称迁有良史之才。其文直，其事核，不虚美，不隐恶。<br/><br/>　　【不虚美 谓实录】《魏志》曰：王肃对明帝曰：“司马迁记事，不虚美，不隐恶。刘向、扬雄服其叙事有良史之才，谓之实录。”<br/><br/>　　【司籍 掌书】《左传》曰：荀跞如周，籍谈为介。王谓籍谈曰：昔而高祖孙伯黡司晋之典籍，以为大政，故曰籍氏《周礼》。内史掌书王命而贰之。<br/><br/>　　【记善 书过】《礼记》曰：五帝宪养气体而不乞言，有善则记之为惇史。《韩诗外传》曰：周舍对赵简子曰：“臣操牍秉笔，从君之后，伺君过而书之。”<br/><br/>　　【帝书 王籍】《周礼》：外史掌三皇五帝之书。陆士衡《晋书·限断议》曰：三祖实终为臣，故书为臣之事，不可如传，此实录之谓也。而名同帝王，故自帝王之籍，不可以不称纪，则追王之义。<br/><br/>　　【新载 旧章】张衡《表求合正三史》曰：臣伏见陛下思光先绪，以典籍为本；而史书枝别条异，不同一贯。建武以来，新载未就。杜预《春秋序》曰：其发凡以言例，皆经国之常制，周公之垂法，史书之旧章。<br/><br/>　　【嗣书 续记】《左传》曰：齐崔杼弑庄公，太史书曰：“崔杼弑其君，”崔子杀之。其弟嗣书，又杀之。而死者二人。《东观汉记》曰：班固征诣校书，除兰台令史，迁为郎，典校密书令史。卒前所续《史记》也。<br/><br/>　　【微文 隐切】班固《典引》曰：永平十七年诏曰：司马迁著书成一家言，扬名后世。至以身陷刑之故，反微文讽刺，贬损当代，非谊士也。《魏志》曰：明帝问王肃司马迁以受刑之故，内怀隐切。著《史记》，非贬孝武，则令人切齿。<br/><br/>　　【述汉 遵周】《东观汉记》曰：时人有上言班固私改作《史记》，诏下京兆收系。固弟超诣阙上书，具陈固不敢妄作，但续父所记述汉事。杜预《春秋序》：仲尼因鲁策书成文，考其真伪而志其典礼，上以遵周公之遗制，下以明将来之礼法。<br/><br/>　　【书名 循理】《左传》曰：郑为游楚乱、罕虎、公孙侨、公孙段、印段、游吉、驷带私盟于闺门之外，公孙黑强与于盟，使太史书其名，且曰《七子》。《晋中兴书》曰：仲尼遂因鲁史而书阳秋，皆循理而动，著为实录。<br/><br/>　　【方册 直书】《家语》曰：叶公问政于孔子，孔子曰：“文武之道，布在方册。”杜预《春秋序》曰：四曰尽而不污，直书其事，具文见意，丹楹刻桷。天王求车，齐侯献捷之类，是也。<br/><br/>　　【八书 十志】《史记》曰：迁为太史，著十二本纪十表八书。《东观汉记》曰：蔡邕徙逆方，上书求还，续成《十志》。<br/><br/>　　【书言 掌命】《礼记》曰：天子玉璪十有二斿。朝日东门之外，听朔南门之外，动则左史书之，言则右史书之。《周官》：内史掌书王命，外史掌四方之志。<br/><br/>　　【掌邦国 建侯王】杜预《春秋序》曰：《周礼》有史官，掌邦国四方之事。《汉书》曰：《汉书》叙帝皇，列官司，建侯王。张晏注曰：十二纪百官表及诸侯王表也。<br/><br/>　　【别异同 明得失】杜预《春秋序》曰：记事者以日系月，以月系时，以时系年，所以纪远近，别同异也。子夏《诗序》曰：国史明乎得失之迹，伤人伦之废。<br/><br/>　　§诗<br/><br/>　　【唐太宗文武圣皇帝《咏司马彪〈续汉志〉诗》】二仪初构象，三才乃分位；非惟树司牧，固亦垂文字。绵代更膺期，芳图无辍记；炎汉承君道，英谟纂神器。潜龙既可跃，术免奚难致；前史殚妙词，后昆沉雅思。书言扬盛迹，补阙兴洪志；川谷犹旧途，郡国开新意。梅山未觉朽，谷水谁云异；车服随名表，文物因时置。凤戟翼康衢，銮衡总柔辔；清浊必能澄，洪纤幸无弃。观仪不失序，遵礼方由事；政宣竹律知，时平玉条备。文囿雕奇彩，艺门蕴深致；云飞星且流，风扬月兼至。禋类遵令典，坛壝资良地；五胜竟无违，百司诚有庇。我皇承暇景，谈丛引泉秘；讨论穷义府，看核披经笥。大辨良难仰，小学终先匮；闻道谅知荣，含毫孰忘愧。<br/><br/>　　【晋潘岳《于贾谧坐讲〈汉书〉诗》】理道在儒，弘儒由人；光矣鲁侯，文质彬彬。笔下摛藻，席上敷珍；前疑惟辨，旧史惟新。将分尔史，既辨尔疑；延我僚友，讲此微辞。<br/><br/>　　§表<br/><br/>　　【梁沈约《上宋书表》】若不观风唐代，无以见帝妫之美；自非睹乱秦余，何由知汉祖之业？是以常言未记，爰动天情，曲诏史官，追述大典。若夫英主启图，名臣建绩，拯世夷难之功，配天光宅之运，亦足以勒铭钟鼎，昭被方册。臣远愧南董，近谢迁固，以闾阎小才，述一代盛典。<br/><br/>　　§铭<br/><br/>　　【宋颜延之《家传铭》】旷彼琅邪，实惟海宇；谁其来迁，时闻远祖。青州隐秀，爰始奠居；内乱鼎府，外康邦闾。建节中平，分竹黄初；刑清齐右，政偃营区。葛峄明懿，平阳总理；或荐公庭，或登宰士。刊美霸朝，双凤千里；华著之茂，于昭不已。<br/><br/>　　○文字第三<br/><br/>　　§叙事<br/><br/>　　《易》曰：上古结绳以治，后世圣人易之以书契，盖取诸夬。又《帝王世纪》曰：黄帝垂衣裳，苍颉造文字，然后书契始作，则其始也。按《说文》：盖依类象形谓之文，形声相益谓之字，著于竹帛谓之书。书有六义焉：一曰指事，二曰象形，三曰谐声，四曰会意，五曰转注，六曰假借。古者子生六岁，而教数与方名；十岁入小学，学六甲书计之事，则文字之谓也。自黄帝至三代，其文不改。秦焚烧先典，乃废古文，更用八体：一曰大篆，周宣王史籀所作也；二曰小篆，始皇时李斯、赵高、胡母敬所作也，大小篆并简册所用也；三曰刻符，施于符传也；四曰摹印，(亦曰缪篆)。施于印玺也；五曰虫书，为虫鸟之形，施于幡信也；六曰署书，门题所用也；七曰殳书，铭于戈戟也；八曰隶书，始皇时程邈所定，以行公府也。汉氏因之。至王莽居摄，使甄丰刊定六体：一曰古文，二曰奇字，三曰篆书，四曰隶书，五曰录书，六曰虫书。当代以教学童焉。又卫恒四体书势，曰汉兴。又有草书，不知作者，盖两汉铭勒，杂以古文篆籀及八分为之。魏晋以还，隶文遂盛。萧子良古今篆隶文体，有藁书、楷书、蓬书、悬针书、垂露书、飞白书、填书、奠书、鸟书、虎爪书、偃波书、鹤头书、象形篆、尚方大篆、凤鸟书、科斗虫书、龙虎书、仙人书、芝英书、十二时书、倒薤书、龟书、麒麟书、金错书、蚊脚书、凡数十种，皆出于六义八体之书，而因事生变者也。<br/><br/>　　§事对<br/><br/>　　【效奎 取夬】《孝经·援神契》曰：奎主文章，苍颉效象；洛龟曜书丹青，垂萌画字。宋均注曰：奎星屈曲相钩，似文字之画。《周易》曰：上古结绳以治，后世圣人易之以书契，盖取诸夬。<br/><br/>　　【六书 八体】《周礼》曰：保章氏掌教国子六书。许慎《说文》曰：六书：一曰指事，二曰象形，三曰谐声，四曰会意，五曰转注，六曰假借。自秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。<br/><br/>　　【悬针 倒薤】王愔《文字志》曰：悬针，小篆体也。字必垂画细末，细末纤直如悬针，故谓之悬针。又曰：倒薤书者，小篆体也。垂支浓直，若薤叶也。八体书亦图此法。或云出扶风曹喜，萧子良以为仙人务光所作。<br/><br/>　　【铜隐 金错】郦善长《小经注》曰：临淄人发古冢，得铜棺，前秘外隐起为隶字，云齐太公六代孙胡公之棺也。唯三字是古，余同今书。证知隶字出古，非始于秦。王愔《文字志》曰：金错书，八体书法不图其形，或云以铭金石，故谓之金错。<br/><br/>　　【垂露 偃波】王愔《文字志》曰：垂露书，如悬针而势不遒劲，阿那若浓露之垂，故谓之垂露。挚虞《决疑要注》曰：尚书台召人用虎爪书，告下用偃波书，皆不可卒学，以防矫诈。<br/><br/>　　【星离 云布】卫恒《四体书势》曰：黄帝之史沮诵。苍颉，眂彼鸟迹，始作书势，纪纲万事，垂法立制。因声会意，类物有方。日处君而盈度，月象臣而亏傍；云逶迤而上布，星离离以舒光。钟氏《隶书势》曰：焕若星陈，郁若云布。<br/><br/>　　【六义 八法】卫桓《四体书势》曰：字有六义，其义见六书注中。鲍昭《飞白书势》曰：秋毫精劲，霜素凝鲜；超工八法，尽奇六文。<br/><br/>　　【视龟 变鸟】宋均注《孝经·援神契》曰：苍颉视龟而作书，则河洛之应，与人意所惟通矣。钟氏《隶书势》曰：鸟势之变，乃惟左隶。<br/><br/>　　【秦篆 周籀】《汉书》曰：苍颉《六章》，曰李斯所作。爰厉《六章》，赵高所作。博学《七章》，胡母敬所作。文学多取史籀篇，而箓复颇异，所谓秦篆者也。许慎《说文》曰：周宣王太史籀著大篆十五篇。<br/><br/>　　【删旧 蠲烦】崔瑗《草书势》曰：书契之兴，始自颉皇；写彼鸟迹，以定文章。爰暨末叶，典籍弥繁；官事荒芜，剿其墨翰。惟作佐隶，旧字是删。钟氏《隶书势》曰：蠲彼烦文，崇此简易。<br/><br/>　　【秦隶 汉草】卫恒《四体书势》曰：秦既用篆。秦事繁多，字难成，即令隶人佐书，曰隶字。汉因行之。许慎《说文》曰：汉兴有草书。又卫恒曰：汉兴而有草书，不知作者姓名。<br/><br/>　　§诗<br/><br/>　　【隋江总《借刘太常〈说文〉诗》】刘棻慕子云，许慎询景伯。硕学该虫篆，奇文秀鸟迹；曰余徒下帷，待问垂重席。不诣王充市，聊投班玩籍；三写遍钻研，六书多补益。幽居服药饵，山宇生虚白；留连嗣芳杜，旷荡依泉石。夫君爱满堂，愿言驰下泽。<br/><br/>　　【岑文本《奉述飞白书势诗》】六文开玉篆，八体曜银书；飞毫列锦绣，拂素起龙鱼。凤举崩云绝，鸾惊游雾疏；别有临池草，恩沾垂露余。<br/><br/>　　§杂文<br/><br/>　　【汉崔瑗《草书体》】书体之兴，始自颉皇；写彼鸟迹，以定文章。爰暨未叶，典籍弥繁；人之多僻，政之多权。官事荒芜，剿其墨翰；惟作佐隶，旧字是删。草书之法，盖先简略；应时谕旨，周于卒迫。兼功并用，爱日省力；纯俭之变，岂必古式。观其法象，俯仰有仪；方不中矩，圆不副规。抑左扬右，望之若欹；竦企鸟跱，志在飞移。狡兽暴骇，将奔未驰。或点点染，状似连珠，绝而不离，蓄怒拂郁，放逸生奇；或凌遽而惴栗，若据高而临危。傍点邪附，似螳螂而抱枝；绝笔放体，余綖纠结，若山蜂施毒。看隙缘巇，腾蛇赴穴，头没尾垂。是故远而望之，漼焉若注岸崩涯；就而察之，即一画不可移。纤微要妙，临事从宜，略举大较，仿佛若斯。<br/><br/>　　【后汉蔡邕《篆书体》】因鸟遗迹，皇颉循，圣作则，制斯文。体有六，篆焉真，形要妙，巧入神。域龟文斜列，栉比龙鳞；纡体放尾，长短副身。颓若黍稷之垂颖，蕴若虫蛇之棼缊。扬波振体，龙跃鸟震；延颈胁翼，体似凌云。或轻举内投，微本浓末，若绝若连。似露缘丝，垂凝下端；从者如悬，衡者如编。杪者邪趣，不方不圆；若行若飞，蚑々翾翾，远而望之，象鸿鹄群游，骆驿迁延；迫而察之，端澄不可得见，指伪不可胜原，研桑不能数其诘屈，离娄不能睹其隙间。般倕揖让而辞巧，籀诵拱手而韬翰；处篇籍之首目，粲粲斌斌其可观。摛华艳于纨素，为学艺之范闲；嘉文德之弘蕴，懿作者之莫刊。思字指之頫仰，举大体而论旃。<br/><br/>　　【晋成公绥《隶书体》】皇颉作文，因物构思；观彼鸟迹，遂以成意。阅之后嗣，存载道义。纲纪万事，俗所传述，实由书记。时变巧易，古今各异。虫篆既繁，草藁近伪，适之中庸，莫尚于隶。规矩有则，用之简易，随便适宜，亦有弛张。操笔假墨，抵押毫芒；彪焕磥落，形体抑扬。芬葩连属，溢分罗行。烂若天文之布曜，蔚若锦绣之有章。或轻拂徐振，缓案急挑，挽横引从，左牵右绕，长波郁拂，微势缥缈。工巧难传，善之者少；应心隐手，必由意晓。尔乃动纤指，举弱腕，握素纨，染玄翰。彤管电流，雨下雹散；点点星垂，制挫安案。缤纷骆驿，华藻粲烂；缊絪卓荦，一何壮观。繁缛成文，又何可玩；章周道之郁郁，表唐虞之辉焕。若乃八分玺法，殊好异制；分白赋黑，棋布星列。翘首举尾，直刺邪扌制；缱绻结体，剩彩奋节。或若虬龙盘游，蜿蝉轩翥；鸾凤翱翔，矫翼欲去。或若鸷鸟将击，并体抑怒；良马腾骧，奔放向路。仰而望之，郁若宵雾朝升，游烟连云；俯而察之，凛若清风属水，漪澜成文。垂象表式，有模有楷；形功难详，聊举大体。<br/><br/>　　○讲论第四<br/><br/>　　§叙事<br/><br/>　　《广雅》曰：讲，读也；论，道也。《说文》曰：讲，和解也；论，议也。又郑玄云：论，伦也。(见《诗笺》)。贾逵曰：论，释也，(见《国语注》)。皆解说谈议训诂之谓也。(见顾野王《玉篇》)。《论语》曰：德之不修，学之不讲；闻义不能徒，不善不能改，是吾忧也。《汉书》曰：夏侯胜每讲，常谓诸生曰：“学经不明，不如归耕。”又曰：孔光居公辅位，前后十七年。时会门下诸生，讲问疑难，举大义，其弟子多成就为博士。班伯为中常侍，上方向学；郑宽中与张禹朝夕入，说《尚书》《论语》于金华殿中。诏伯受焉，既通大义，又讲异同于许商。《东观汉记》曰：建初四年，诏诸王诸儒会白虎观，讲五经同异，则其事也。<br/><br/>　　§事对<br/><br/>　　【撞钟 鸣鼓】《礼记》曰：善待问者，如撞钟；扣之以小者则小鸣，扣之以大者则大鸣。谢承《后汉书》曰：董春，字纪阳，少好学，究极圣指。后还归，立精舍，远方门徒从者，常数百人。诸生每升讲堂，鸣鼓三通，横经捧手请问者百人；追随上堂难问者，百余人。<br/><br/>　　【下帷 施帐】《史记》曰：董仲舒以明《春秋》，孝景时为博士。下帷讲诵，弟子转相授业，或莫见其面。范晔《后汉书》曰：马融常在高堂，施绛纱帐，前授生徒，后列女乐。弟子以相次传授，鲜有入其室者。<br/><br/>　　【礼师 奠圣】《礼记》曰：太学始教，皮弁祭菜，示敬道也。郑玄注曰：祭菜，礼先圣先师也。沈约《宋书》曰：魏齐王每讲肄经通，辄使太常释奠先圣先师于辟雍。<br/><br/>　　【肃成门 金华殿】《魏书》曰：文帝初在东宫，疠气数起，士人凋伤。帝深感叹，与大理王朗书云：“疫疠数起，士人凋落，余独何人，能全其寿？”故集诸儒于肃成门内，讲论大义，偘偘无倦。《汉书》曰：班伯为中常侍，上方向学；郑宽中与张禹朝夕入，说《尚书》《论语》于金华殿中，诏伯授焉。<br/><br/>　　【西唐 北海】范晔《后汉书》曰：高凤，南阳人也。专精诵读，为名儒，教授西唐山中。又曰：郑玄，北海人也，游学十余年乃归。及党事起，杜门不出，弟子自远方至者数千人。<br/><br/>　　【敷经 说义】《东观汉记》曰：恒荣拜议郎，入侍太子。每朝会，辄令荣于公卿前敷奏经书，帝称善。谢承《后汉书》曰：戴凭，字次仲。正旦朝贺，帝令群臣说经义。有不通者，辄夺其席，以益通者。凭重五十席。<br/><br/>　　【六教 四学】《孙卿子》曰：达师之教，使弟子安焉乐焉，往焉游焉，肃焉藏焉。严此六者，得其学则邪僻之道塞矣。沈约《宋书》曰：元嘉十五年，征雷次宗至京师，开馆聚徒授教，使丹阳尹何约之立玄学。太子率更令何承天立史学，司徒参军谢元立文学，凡四学，并建之。<br/><br/>　　【训帝 授侯】王隐《晋书》曰：魏高贵乡公之人学也，王祥为三老。帝北面乞言，祥乃言曰：“仰惟明主圣帝之轨。”俯以训帝。《东观汉记》曰：永平元年，诏为四姓小侯开置学五经师，张辅以明经授于南宫。<br/><br/>　　【绍轲 继孔】陆士衡《七征》曰：演八代之洪旨，统先圣之遗训；耸一心以绍轲，敦四教以承丘。苏顺、贾逵诔曰：“惟天生君，继孔之迹，光明克哲，果论至赜。”<br/><br/>　　【居家 避地】《史记》曰：申公，鲁人也。吕太后时，游学长安，与刘郢同师。郢为楚王，令申公傅其太子戌。戌不好学，疾申公。及戌立为王，胥靡申公，耻之，退居家教授，终身不出门。范晔《后汉书》曰：李育沉思专精，博览书传。州郡请召，育辄云病。常避地，教授门徒数百人。<br/><br/>　　【四教 三德】《论语》曰：子以四教，文行忠信。《周礼》曰：师氏以三德教国子：一曰至德，以为道本；二曰敏德，以为行本；三曰孝德，以知逆恶。<br/><br/>　　【疑圣 对贤】束晰《答汲冢竹书难释书》曰：其后子夏仲尼之徒，传业西河，人疑其圣。鱼豢《典略》曰：端木赐，卫人，字子贡。齐景公问子贡曰：“子师谁？”对曰：“师仲尼。”公曰：“贤乎？”对曰：“贤也。”<br/><br/>　　【西河 东海】《史记》曰：孔子既没，子夏居西河教授，为魏文侯师。谢承《后汉书》曰：包咸，字子良，明《鲁诗》、《论语》。驻东海，立精舍讲授。<br/><br/>　　【讲授泽中 执经垄畔】范晔《后汉书》曰：杨伦通古文《尚书》，不应州郡之命，讲授于大泽中，弟子至千余人。又曰：孙期少为诸生，通《京氏易》、古文《尚书》。家甚贫，牧豕于泽中，学者皆执经垄畔以追之。<br/><br/>　　§诗<br/><br/>　　【梁任昉《厉吏人讲学诗》】暮烛迫西榆，将落戒南亩。曰余本疏惰，颓暮积榆柳；践境渴师臣，临政钦益友。旰食愿横经，终朝思拥帚；虽欣辨兰艾，何用辟蒿莠。<br/><br/>　　【陈周弘正《学中早起听讲诗》】诘朝参下座，闲步出重闱；北堂月稍隐，南枝鹊已飞。早霜垂霭霭，初雾上霏霏；严唱虽罢柝，高门尚掩扉。既伤年绪促，复嗟心事违；平生爱山海，宿昔特精微。未解轻身去，唯应不第归。<br/><br/>　　【隋庚信《和何仪同讲竟述怀诗》】无名即讲道，有动定论几；安经让礼席，正业理儒衣。似得游焉趣，能同舍讲归；石渠人少歇，华阴市暂稀。秋云低晚气，短景侧余晖；萤排乱草出，雁舍断芦飞。别有平陵迳，萧条客鬓衰；实欣怀謏问，逢君理入微。<br/><br/>　　§碑<br/><br/>　　【梁元帝《皇太子讲学碑》】皇太子洊雷种德，重离作两，业冠孟侯，道高上嗣。宫墙累仞，高山仰止。承华之闱，更似通德之门；博望之圜，反类华阴之市。家丞庶子。并入四科，洗马后车，俱通六学。转金辂而下辟雍，晬玉容而经槐市。详其县镜高堂，衢樽待酌，瞻后忽前，博文约礼。将使东极长男之宫，不独铭于银榜。南皮太子之序，岂徒擅于金碑。<br/><br/>　　【陈江总《皇太子太学讲碑》】我大陈之御天下也，若水涣其长澜，瑶星躔其永厉。重华诞睿，兴于大麓之野；敬仲继业，盛矣鸣凤之占。兼以洪才海富，逸思泉泻，含毫落纸。动八阕之歌谣，只句片言，谐五声之节奏。云飞风起，追压汉帝之辞；高观华池，远跨魏皇之什。爰复建藏书之册，开献纳之路。帷帐业残，家壁遗逸，紫台秘典，绿帙奇文，羽陵蠹书，嵩山落简。外史所掌，广内所司，靡不饰以铅椠，雕以缃素。此文教之修也。<br/><br/>　　○文章第五<br/><br/>　　§叙事<br/><br/>　　文章者，孔子曰：焕乎其有文章。子贡曰：夫子之文章，可得而闻也。(见《论语》)。盖诗言志，歌永言。(见《尚书》)不歌而诵谓之赋。古者登高能赋，山川能祭，师旅能誓，丧纪能诔，作器能铭，则可以为大夫矣。三代之后，篇什稍多，又训诰宣于邦国，移檄陈于师旅，笺奏以申情理，箴诫用弼违邪，赞颂美于形容，碑铭彰勋德，谥册褒其言行，哀吊悼其沦亡，章表通于下情，笺疏陈于宗敬，论议平其理，駮难考其差，此其略也。<br/><br/>　　§事对<br/><br/>　　【主气 本形】魏文帝《典论》曰：文以气为主，气之清浊有体，不可力强而致。挚虞《文章流别论》曰：今赋以事形为本，以义正为助也。<br/><br/>　　【粲匹 华文】魏文帝《典论》曰：王粲长于辞赋，徐干时有逸气，然粲匹也。王隐《晋书》曰：阮籍见张华《鹪鹩赋》，以为王佐之才。成公绥亦推华文义胜也。<br/><br/>　　【润色 诋诃】《论语》曰：为命，裨谌草创之，世叔讨论之，行人子羽修饰之，东里子产润色之。曹植《与杨修书》曰：刘季绪才不能逮于作者，而诋诃文章，掎摭利病。<br/><br/>　　【辞条 言叶】陆士衡《文赋》曰：普词条与文律，良予膺之所服。王充《论衡》曰：学问习熟，则能推类兴文。文由外而滋，未必实才与文相副也。且浅意于华叶之言，无根荄之深，不见大体也。<br/><br/>　　【笙簧 鼓吹】《抱朴子》曰：五典为笙簧，三坟为金玉，刘义庆《世说》曰：孙兴公“三都”、“二京”，五经之鼓吹。<br/><br/>　　【雕龙 画虎】《史记》曰：雕龙奭，谈天衍，邹衍之文，饰之若龙文，故号雕龙。曹植《与杨修书》曰：孔璋之才，不闲词赋，而多自谓能与司马长卿同风，譬画虎不成反为狗也。<br/><br/>　　【游鱼出渊 飞兔越山】陆士衡《文赋》曰：于是沉词怫悦，若游鱼衔钩而出重渊之深。陈琳《答东阿王笺》曰：清词妙句，炎绝焕景，譬犹飞兔流星，超山越海，龙骥所不追，况驽马可得齐足哉。<br/><br/>　　【比四科 若五色】魏文帝《典论》曰：夫文本同而末异，盖奏议宜雅，书论宜理，铭诔尚实，诗赋欲丽，此四科不同，故能之者偏也。陆士衡《文赋》曰：其为物也多姿，其为体也屡迁，其会意也尚巧，其遣言也贵研；暨音声之迭代，若五色之相宜。<br/><br/>　　【体弱 辞壮】魏文帝《与吴质书》曰：仲宜独自善于词赋，惜其体弱，不足起其文，至于所善，古人无以远过。傅玄《叙连珠》曰：班固喻美词壮，文章弘丽，最得其体也。<br/><br/>　　【雕玉 镂冰】《扬子法言》曰：或曰良玉不雕，美言不文，何谓也？曰：玉不雕，璠玙不作器；言不文，典谟不作经。桓宽《盐铁论》曰：内无其质而外学其文，若画脂镂冰，费日损功。<br/><br/>　　【丹青 绡谷】《扬子法言》曰：或问屈原智乎？曰：如玉如莹，爰变丹青。李轨注曰：夫智者达天命，如玉如莹，磨而不磷。今屈原放逐，感激爰变，虽有文采，丹青之论耳。李充《翰林论》曰：潘安仁之为文也，犹翔禽之羽毛，衣被之绡谷。<br/><br/>　　【彰汉 述殷】扬雄《剧秦美新论》曰：昔司马相如作《封禅》一篇，以彰汉氏之休。程晓《与傅玄书》曰：文公咏周，孔父述殷，声扬千载，业传后嗣。<br/><br/>　　【握蛇珠 骋骥足】曹植《与杨修书》曰：当此之时，人人自谓握灵蛇之珠，家家自谓抱荆山之玉。魏文帝《典论》曰：斯七子者，于学无所遗，于辞无所假，咸自骋騄骥于千里，仰齐足而并驰。<br/><br/>　　【长卿温丽 公干妙绝】《西京杂记》曰：枚皋文章敏疾，长卿制作淹迟，皆尽一时之美誉；而长卿首尾温丽。魏文帝《与吴质书》曰：公干有逸气，但未遒耳。其五言诗之善者，妙绝时人。<br/><br/>　　【王赋阮章 孔书陆议】魏文帝《典论》曰：王粲长于辞赋，陈琳、阮瑀之章、表、书、记，今之俊也。李充《翰林论》曰：或问曰：“如何斯可谓之文？”答曰：“孔文举之书，陆士衡之议，斯可谓成文矣。”<br/><br/>　　§赋<br/><br/>　　【晋陆士衡《文赋》】余每观才士之作，窃有以得其用心。夫其放言遣词，良多变矣。妍蚩好恶，可得而言，每自属文，尤见其情。恒患意不称物，文不逮意，盖非知之难，能之难也，故作《文赋》，以述先士之盛藻，因论作文利害所由；伫中区以玄览，颐情志于典坟。遵四时以叹逝，瞻万物而思纷；悲落叶于劲秋，喜柔条于芳春。心凛凛以怀霜，志眇眇而临云；咏世德之骏烈，诵先人之清芬。游文章之林府，嘉丽藻之彬彬；慨投篇而援笔，聊宜之乎斯文。其始也，皆收视反听，耽思傍讯，精鹜八极，心游万刃。其致也，情噇咙而弥鲜，物昭晢而互进；倾群言之沥液，漱六艺之芳润。收百世之缺文，采千载之遗韵；谢朝华于已披，启夕秀于未振。观古今于须臾，抚四海于一瞬。然后选义按部，考辞就班；抱景者咸仰，怀响者必弹。或因技以振叶，或沿波以讨源；或本隐以之显，或求易而得难，或虎变而兽扰，或龙见而鸟澜；或妥帖而易施，或岨峿而不安。罄澄心以凝思，眇众虑而为言；笼天地于形内，挫万物于笔端。伊兹事之可乐，固圣贤之所钦。课虚无以责有，叩寂寞而求音；函绵邈于尺素，吐滂沛于寸心。言恢之而弥广，思案之而愈深；播芳蕤之馥馥，发青条之森森。粲风飞而飙竖，郁云起乎翰林。故夫夸目者上奢，惬心者贵当，言穷者无隘，论达者唯旷。诗缘情而绮靡，赋体物而浏亮；碑披文以相质，诔缠绵而凄怆。铭博约而温润，箴顿挫而清壮；颂优游以彬郁，论精微而朗畅。奏平澈以闲雅，说炜晔而谲诳；虽区分之在兹，亦禁邪而制放。要词达而理举，故无取乎冗长。<br/><br/>　　§诗<br/><br/>　　【陈江总《赋得一日成三赋应令诗》】副君睿赏遒，清夜北园游；下笔成三赋，传觞对九秋。飞文绮谷采，落纸波涛流；树密寒蝉响，檐暗雀声愁。绿溆明曾殿，青山照近楼；此时盛礼物，顾省良若抽。<br/><br/>　　§书<br/><br/>　　【梁简文帝《答张缵谢示集书》】卿少好文章，于今廿五年矣，窃尝论文。日月三辰，火龙黼黻，尚且著于玄象，彰乎人事，而况文辞可止，讴歌可辍乎？不为壮夫？扬雄实小言破道，非谓君子；曹植亦小辩破言，论之科刑，罪在不赦。至如春庭落景，转蕙承风，秋雨朝晴，檐梧初下，浮云生野，明月入楼。时命亲宾，乍动严驾，〈王车〉璖屡酌，鹦鹉骤倾。伊昔三边，久留四载，胡雾连天，征旗拂日。时闻坞笛，遥听塞笳，或乡思凄然，或雄心愤薄。是以沉吟短翰，补缀庸音，寓目写心，因事而作。<br/><br/>　　【梁沈约《与范述曾论竟陵王赋书》】夫渺泛沧流，则不识涯涘；杂陈钟石，则莫辨宫商。虽复吟诵回环，编离字灭，终无以仰酬睿旨，微表寸长。<br/><br/>　　§诗序<br/><br/>　　【梁江淹《杂体诗序》】夫楚谣汉风，既非一骨；魏制晋造，固亦二体。譬蓝朱成采，杂错之变无端；宫角为音，靡曼之态匪极。故蛾眉讵貌，而俱动于魂；芳草宁共气，而皆悦于魄，不其然与。至于世之诸贤，各滞所迷，莫不论甘则忌辛，好丹则非素，岂所谓通方广照，恕远兼爱者哉。然五言之兴，谅非变古，但关西邺下，既以罕同；河外江南，颇为异法。故玄黄经纬之辨，金璧浮沉之殊，仆以为亦各具美兼善而已。<br/><br/>　　§集序<br/><br/>　　【周庚信《赵国公集序》】窃闻平阳击石，山谷因这调；大夏吹筠，风云为之动。与夫含吐性灵，抑扬词气，曲变阳春，光回白日，岂得同年而语哉。柱国赵国公，发言为论，下笔成章，逸态横生，新情掞起，风雨争飞，鱼龙各变。方之珪璧，涂山之会万重；譬以云霞，赤城之岩千丈；文参厉象，即入天官之书；韵涉丝桐，咸归总章之观。论其壮也，则鹏起半天；语其细也，则鹪巢蚁睫。岂直熊罴朝上，层城抱日月之辉；光焰宵飞，南斗触蛟龙之气。昔者屈平宋玉，始于哀怨之深；苏武李陵，生于别离之代。自魏建安之末，晋太康以来，雕虫篆刻，其体三变，人人自谓握灵蛇之珠，抱荆山之玉矣。公斟酌雅颂，谐和律吕，若使言乖节目，则曲台下顾；声止操缦，则成均无取。遂得栋梁文囿，冠冕词林，大雅扶轮，小山承盖。<br/><br/>　　○笔第六<br/><br/>　　§叙事<br/><br/>　　《释名》曰：笔，述也，谓述事而言之也。按《博物志》：蒙恬造笔。又按《尚书·中侯》：玄龟负图出，周公援笔以时文写之。《曲礼》云：史载笔，士载言，此则秦之前已有笔矣。盖诸国或未之名，而秦独得其名，恬更为之损益耳。故《说文》曰：楚谓之聿，吴谓之不律，燕谓之拂，秦谓之笔，是也。《西京杂记》云：汉制，天子笔，以错宝为跗，毛皆以秋兔之毫。官师路扈为之，又以杂宝为匣，厕以玉璧翠羽，皆直百金。《汉书》云：尚书令仆丞相郎，月给大管笔一双。傅玄云：汉末一笔之柙，雕以黄金，饰以和璧，缀以隋珠，文以翡翠。其笔非文犀之桢，必象齿之管，丰狐之柱，秋兔之翰矣，则其事矣。<br/><br/>　　§事对<br/><br/>　　【文犀 翠羽】《傅子》曰：汉末笔，非文犀之桢，必象齿之管。《西京杂记》曰：汉制，天子笔，以杂宝为匣，厕以玉璧翠羽，皆直百金。<br/><br/>　　【吴律 赵毫】许慎《说文》曰：笔所以书也，楚谓之聿，吴谓之不律，燕谓之拂，秦谓之笔。王羲之《笔经》曰：汉时诸郡献兔毫，出鸿都，惟有赵国毫中用。时人咸言，兔毫无优劣，管手有巧拙。<br/><br/>　　【写图 书牍】《尚书·中侯》曰：玄龟负图出，周公援笔以时文写之。谢承《后汉书》曰：第五永为督军御史督使幽州，蔡邕等天下名才士人皆会。祖饯于平乐馆，高彪送永在坐，因援笔书牍。<br/><br/>　　【当面 铭心】蔡邕书曰：侍中执事，相见无期；惟是笔疏，可以当面。傅玄《笔铭》曰：韡韡彤管，冉冉轻翰；正色玄墨，铭心写言。<br/><br/>　　【宝跗 金匣】《西京杂记》曰：汉制，天子笔，以错宝为跗，毛皆以秋兔之毫。《傅子》云：汉末一笔之匣，雕以黄金，饰以和璧。<br/><br/>　　【加点 益字】吴祚《国统》曰：吴主孙权，尝梦北面顿首于天帝，忽见一人以笔点其额。举以问征士熊循，循曰：“吉祥矣！大王必为主。王者人之首，额者王之上。王上加点，主字之象也。”《吴志》曰：诸葛恪父瑾，长面似驴。孙权大会，使人牵一驴入，长于其面，题曰诸葛子瑜。恪跪曰：“乞请笔益两字。”因听与笔。恪续其下曰“之驴”，举坐欢笑。<br/><br/>　　【缠枲 镂管】傅玄《笔赋》曰：于是班匠竭巧，名工逞术，缠以素枲，纳以玄漆。王羲之《笔经》曰：有人以绿沉漆竹管及镂管见遗，录之多年，斯亦可爱玩。讵必金宝雕琢，然后为宝也。<br/><br/>　　【象管 宝匣】王羲之《笔经》曰：昔人或以琉璃象牙为笔管，丽饰则有之。然笔须轻便，重则踬矣。《西京杂记》曰：汉制，天子笔，以错宝为跗，毛皆以秋兔之毫。官师路扈为之，以杂宝为匣，厕以玉璧。<br/><br/>　　【班投 颜炙】《东观汉记》曰：班超家贫，投笔叹曰：“大丈夫当效傅介子。张骞立功异域，封侯，安能久事笔砚乎？”鱼豢《魏略》曰：颜斐为河东太守，课人输租车，便致薪两束，为寒冰，炙笔砚。<br/><br/>　　【制彤管 缀翠匣】傅玄《鹰兔赋》曰：兔谓鹰曰：“汝害于物，有益于世。华髦被札，彤管以制。”《傅子》曰：汉末一笔之匣。缀以隋珠，文以翡翠。<br/><br/>　　【立宪成功 雕金饰璧】蔡邕《笔赋》曰：昔苍颉创业，翰墨作用，书契兴焉。夫制作上圣，立宪者莫先乎笔。详原其所由，究察其成功，铄乎焕乎，弗可尚矣。《傅子》曰：汉末一笔之匣，雕以黄金，饰以和璧。<br/><br/>　　§赋<br/><br/>　　【后汉蔡邕《笔赋》】惟其翰之所生，于季冬之狡兔，性精亟以慓悍，体遄迅以骋步。削文竹以为管，加漆丝之缠束，形调抟以直端，染玄墨以定色。画乾坤之阴阳，赞宓皇之洪勋；尽五帝之体德，扬荡荡之典文。纪三王之功伐兮，表八百之肆觐；传六经而缀百氏兮，建皇极而序彝伦；综人事于晻昧兮，赞幽冥于明神。象类多喻，靡施不协。上刚下柔，乾坤位也；新故代谢，四时次也；圆和正直。规矩极也；玄首黄管，天地色也。<br/><br/>　　【晋傅玄《笔赋》】简修毫之奇兔，撰珍皮之上翰；濯之以清水，芬之以幽兰。嘉竹翠色，彤管含丹。于是班匠竭巧，良工逞术；缠以素枲，纳以玄漆；丰约得中，不文不质。尔乃染芳松之淳烟兮，写文象于纨素；动应手而从心，焕光流而星布。<br/><br/>　　§诗<br/><br/>　　【梁简文帝《咏笔格诗》】英华表玉笈，佳丽称珠网；无如兹制奇，雕饰杂众象。仰出写含花，横抽学仙掌；幸因提拾用，遂厕璇台赏。<br/><br/>　　【梁徐摛《咏笔诗》】本自灵山出，名因瑞草传；纤端奉积润，弱质散芳烟。直写飞蓬牒，横承落絮篇；一逢掌握重，宁忆仲升捐。<br/><br/>　　§赞<br/><br/>　　【晋郭璞《笔赞》】上古结绳，易以书契；经纬天地，错综群艺，日用不知，功盖万世。<br/><br/>　　§铭<br/><br/>　　【后汉李尤《笔铭》】笔之强志，庶事分别。七术虽众，犹可解说；口无择言，驷不及舌；笔之过误，愆尤不灭。<br/><br/>　　【晋王隐《笔铭》】岂其作笔，必兔之毫；调利难秃，亦有鹿毛。<br/><br/>　　§启<br/><br/>　　【梁庚肩吾《谢赍铜砚笔格启》】烟磨青石，已践孔氏之坛；管插铜龙，还笑王生之璧。西域胡人，卧织成之金簟；游仙童子，隐芙蓉之行障。莫不并出梁园，来颁狭室。<br/><br/>　　○纸第七<br/><br/>　　§叙事<br/><br/>　　《释名》曰：纸，砥也，谓平滑如砥石也。古者以缣帛，依书长短，随事截之，名曰幡纸，故其字从丝。贫者无之，或用蒲写书，则路温舒截蒲是也。至后汉和帝元兴中，常侍蔡伦，剉故布捣抄作纸，又其字从巾。《东观汉记》云：黄门蔡伦典作尚方作纸，所谓蔡侯纸是也。又魏人河间张揖《上古今字诂》，其《巾部》云：纸今纸，则其字从巾之谓也。(见《汉记》及王隐《晋书》)。一云，伦捣故鱼网作纸，名网纸；后人以生布作纸，丝綖如麻，名麻纸；以树皮作纸，名谷纸。(见《董巴记》及《博物志》)。<br/><br/>　　§事对<br/><br/>　　【如石 方絮】《释名》曰：纸，砥也，平滑如砥石也。服虔《通俗文》曰：方絮白纸。<br/><br/>　　【裹柱 补綯】王羲之《笔经》曰：探竟以麻纸裹柱根，次取上毫薄薄布，令柱不见，然后安之。谢承《后汉书》曰：羊续，字叔祖，为南阳太守。以清率下，唯卧一副布綯。败，胡纸补之。<br/><br/>　　【当策 代简】傅咸《纸赋》曰：既作契以代绳兮，又造纸以当策；犹纯俭之从宜，亦唯变而是适。揽之则舒，舍之则卷。桓玄《伪事》曰：古无纸，故用简，非主于敬也。今诸用简者，皆以黄纸代之。<br/><br/>　　【黄书 白疏】王隐《晋书》曰：刘卞为四品吏，访问推一鹿车黄纸，令卞写书。卞语访问：“刘卞非为人写黄纸也。”访问案卞罪下品二等，补尚书令史。崔鸿《前燕录》曰：慕容隽三年，广义将军岷山公黄纸上表。隽曰：“吾名号未异于前，何宜便尔？自今但可白纸称疏。”<br/><br/>　　【捣网 持花】张华《博物志》曰：汉桓帝时，桂杨人蔡伦，始捣故鱼网造纸。孙放《西寺铭》曰：长沙西寺，层构倾颓，谋欲建立。其日有帝子持纸花插地，故寺东西相去十余丈。于是建刹，正当花处。<br/><br/>　　【残行 分句】干宝表曰：臣前聊欲撰记古今怪异非常之事，会聚散逸，使同一贯。博访知之者，片纸残行，事事各异。张翰《诗序》曰：永康之末，疾苦痿瘵，故人颇侯之。常以闲静为著诗一首，分句改纸，各有别读。<br/><br/>　　【尚方 秘府】《东观汉记》曰：《蔡伦传》云：伦典作尚方作纸。虞预表曰：秘府有布纸三万余枚。<br/><br/>　　【缥红 青赤】《东宫旧事》曰：皇太子初拜，给缥红纸各一百枚。桓玄《伪事》曰：诏命平准作青赤缥绿桃花纸，使极精，令速作之。<br/><br/>　　【藤角 桃花】范甯教曰：土纸不可以作文书，皆令用藤角纸。桓玄《伪事》曰：诏命平准作青赤缥绿桃花纸，使极精，令速作之。<br/><br/>　　【别驾函 右军库】魏武令曰：自今诸掾属侍中别驾，常以月朔各进得失，纸书函封。主者朝常给纸函各一。裴启《论林》曰：王右军为会稽令，谢公就乞笺纸。库中唯有九万枚，悉与之。桓宣武云：逸少不节。<br/><br/>　　【蔡伦遗业 唐季残笺】盛弘之《荆州记》曰：枣阳县百许步蔡伦宅，其中具存，其傍有池，即名“蔡子池”。伦，汉顺帝时人，始以鱼网造纸。县人今犹多能作纸，盖伦之遗业也。《先贤行状》曰：延笃从唐溪季受《左传》，欲写本无纸。季以残笺纸与之。笃以笺记纸不可写，乃借本诵之。<br/><br/>　　§赋<br/><br/>　　【晋傅咸《纸赋》】盖世有质文，则理有损益，故礼随时变，而器与事易。既作契以代结绳兮，又造纸以当策。夫其为物，缺美可珍；廉方有则，体洁性真。含章蕴藻，实好斯文，取彼之淑，以为已新。揽之则舒，舍之则卷；可屈可伸，能幽能显。<br/><br/>　　§诗<br/><br/>　　【梁江洪《为傅建康咏红笺诗》】杂彩何足奇，唯红偏可作；灼烁类蕖开，轻明似霞破。镂质卷芳脂，裁花承百和；不遇精华人，岂入风流座。<br/><br/>　　【后梁宣帝《咏纸诗》】皎白犹霜雪，方正若布棋；宣情且记事，宁同鱼网时。<br/><br/>　　【隋薛道衡《咏苔纸诗》】昔时应春色，引渌泛清流；今来承玉管，布字改银钩。<br/><br/>　　§表<br/><br/>　　【晋虞预《请秘府纸表》】秘府中有布纸三万余枚，不任写御书，而无所给。愚欲请四百枚，付著作吏，书写《起居注》。<br/><br/>　　§启<br/><br/>　　【梁刘孝威《谢赍官纸启》】臣与谢嘏，俱惭基圣；臣之冲梯，实愧鲁般之巧。嘏之城垒，时无禽子之守；攻弱侮亡，其劳甚薄。策勋行赏，为渥过深，虽复邺殿凤衔。汉朝鱼网，平准桃花，中宫谷树，固以惭兹靡滑，谢此鲜光。<br/><br/>　　○砚第八<br/><br/>　　§叙事<br/><br/>　　《释名》曰：砚者，研也，可研墨使和濡也。《从征记》曰：鲁国孔子庙中，有石砚一枚，盖夫子平生时物。《汉书》云：宣帝微时，少与张彭祖同砚席书。《后汉书》云：王充于室内门户墙柱，各置笔砚，著《论衡》八十五篇。魏武《上杂物疏》云：御物有纯银参带圆砚，大小各一枚。《晋书》云：武帝与刘弘同年，少同砚书。《东宫故事》云：晋皇太子初拜，有漆砚一枚，牙子百副，纪有漆书砚一，则其事也。<br/><br/>　　§事对<br/><br/>　　【晋银 孔石】萧方等《三十国春秋》曰：永嘉六年，刘聪引上入宴。上谓曰：“卿为豫章王时，朕与王武子相造，卿赠朕以柘弓银砚，卿忆否？”聪曰：“安敢忘之？且恨尔日不得早识龙颜。”伍缉之《从征记》曰：夫子床前有石砚一枚。作甚古朴，盖夫子平生时物。<br/><br/>　　【溪源 石穴】《永嘉郡记》曰：砚溪一源，中多石砚。刘澄之《宋永初山川今古记》曰：兴平石穴，深二百许丈，石青色，堪为砚。<br/><br/>　　【银带 金池】魏武《上杂物疏》曰：御物三十种，有纯银参带砚一枚，纯银参带圆砚，大小各一枚。傅玄《砚赋》曰：即方圆以定形，锻金铁以为池；木贵其能软，石美其润坚；加采漆之胶固，舍冲之德清玄。<br/><br/>　　【御筵 置柱】繁钦《砚颂》曰：钩三趾于夏鼎，象辰宿之相扶；供无穷之秘用，御几筵之优游。谢承《后汉书》曰：王充于室内门户墙柱，各置笔砚而作《论衡》。<br/><br/>　　【方员 班散】繁钦《砚赞》曰：或薄或厚，乃员乃方；班采散色，沤染毫芒；点黛文字，耀明典章。<br/><br/>　　【生翰墨 含清玄】繁钦《砚赞》曰：顾寻斯砚，乃生翰墨。自昔颉皇，传之罔极。傅玄《砚赋》曰：木贵其能软，石美其润坚；加采漆之胶固，含冲德之清玄。<br/><br/>　　【夺刺史 借府君】谢承《后汉书》曰：杨班为荆州刺史，赵凯横奏槛车征，夺其笔砚。《刘道士传》曰：刘根，字君安，能召鬼。张府君语曰：“闻君能使人见鬼，可使形见，不者加戮。”根曰：“借府君前笔砚。”因书奏以扣几。须臾，五百鬼缚府君死父母至。<br/><br/>　　【篇籍永垂 谗邪无污】李尤《砚铭》曰：书契既造，砚墨乃陈；篇籍永垂，纪志功勋。太公《金匮砚之书》曰：石墨相著而黑，邪心谗言，元得污白。<br/><br/>　　【魏后数用 晋帝少同】王沉《魏书》曰：甄后九岁喜书，数用诸兄弟笔砚，谓曰：“汝当习女工而学书，当作女博士耶！”后曰：“古贤女皆览前代成败，以为已戒。不知书，何因见之？”梁元帝《忠臣传》曰：刘弘，沛国人也。弘寓居洛阳，与晋武帝同年，少同砚书。<br/><br/>　　§赋<br/><br/>　　【晋傅玄《砚赋》】采阴山之潜朴，简众材之攸宜；即方圆以定形，锻金铁而为池；设上下之剖判，配法象乎二仪。木贵其能钦，石美其润坚；加采漆之胶固，含冲德之清玄。<br/><br/>　　§诗<br/><br/>　　【杨师道《咏砚诗》】圆池类璧水，轻翰染烟华；将军欲定远，见弃不应赊。<br/><br/>　　§颂<br/><br/>　　【魏繁钦《砚颂》】有般倕之妙匠兮，睨诡异于遐都；稽山川之神瑞兮，识玕璇之内敷。遂萦绳于规矩兮，假卞氏之遗模；拟浑灵之肇制兮，效羲和之毁隅。钩三趾于夏鼎兮，象辰宿之相扶；供无穷之秘用兮，御几筵而优游。<br/><br/>　　§赞<br/><br/>　　【魏繁钦《砚赞》】方如地象，圆似天常；班彩散色，沤染毫芒。点黛文字，曜明典章；施而不德，吐惠无疆；浸渍甘液，吸受流光。<br/><br/>　　§铭<br/><br/>　　【魏王粲《砚铭》】爰初书契，以代结绳；人察官理，庶绩诞兴。在代季末，华藻流淫；文不为行，书不尽心。淳朴浇散，俗以崩沉；墨运翰染，荣辱是若。念兹在兹，惟正是宅。<br/><br/>　　○墨第九<br/><br/>　　§叙事<br/><br/>　　《释名》曰：墨，晦也，言似物晦黑也。《续汉书》云：守宫令主御笔墨。《汉书》云：尚书令仆丞郎，月赐渝糜大墨一枚，小墨一枚。《魏官仪》云：尚书郎綯，试诸郎故孝廉能文案者。先试一日，宿召会都坐，给笔墨以奏。《东宫故事》云：皇太子初拜，给香墨四丸，则其事也。<br/><br/>　　§事对<br/><br/>　　【喷纸 点缯】葛洪《神仙传》曰：班孟不知何许人也，嚼墨一喷，皆成字，竟纸各有意义。王充《论衡》曰：论者既不知累害所从生，又不知被累害者行贤洁也。以涂抟泥，以墨点缯，孰有知之。清受尘，白取垢；青蝇之污，常在绢素。<br/><br/>　　【二螺 九子】陆云《与兄书》曰：一日上三台，曹公藏石墨数十万斤，云烧此消复可用。然不，兄颇见之不，今送二螺。郑氏《婚礼谒文赞》曰：九子之墨，藏于松烟；本性长生，子孙图边。<br/><br/>　　【吐鱼 画掌】葛洪《神仙传》曰：葛玄见卖大鱼，谓曰：“暂烦此鱼往河伯处。”鱼主曰：“鱼已死。”玄曰：“无苦。”乃丹书纸内口中，投水。有顷鱼化，腾跃上岸，吐墨书，青色如木叶而去。王子年《拾遗记》曰：张仪、苏秦二人同志，递剪发以相活，或佣力写书。行遇圣人之文，无题记，则以墨画于掌内及股里；夜还，更折竹写之。<br/><br/>　　【惠葛龚 投庚亮】葛龚《与梁相书》曰：复惠善墨，下士所无。摧骸骨，碎肝胆，不足明报。萧方等《三十国春秋》曰：王隐始成《晋书》，合八十八卷。家贫无纸，未成其志。遂南游，投陶侃于荆州；又江州投庚亮，乃获其纸墨，始书就焉。<br/><br/>　　【伐薪买 祷石祠】何法盛《中兴书》曰：葛洪好学，常伐薪卖买纸墨。干宝《搜神记》曰：益州之西有祠，自称黄石公。初祷者持一百纸，一双笔，一丸墨。先闻石室中有声，便言吉凶，遂不见形。<br/><br/>　　【天雨 松烟】《灾祥集》曰：天雨墨，君臣无道谗人进。曹植《乐府诗》曰：墨出青松烟，笔出狡兔翰；古人感鸟迹，文字有改判。<br/><br/>　　【致夫 赐令】《妇人集》曰：汲太子妻《与夫书》曰：并致上书墨十螺。蔡质《汉官》曰：尚书令仆丞郎，月赐渝糜大墨一枚，小墨一枚。<br/><br/>　　【筑阳山 怀化堑】盛弘之《荆州记》曰：筑阳县有墨山，山石悉如墨。顾微《广州记》曰：怀化郡掘堑，得石墨甚多，精好可写书。戴延之《西征记》曰：石墨山北五十里，山多墨，可以书。<br/><br/>　　【供岁时 合朱麝】《东观汉记》曰：和熹邓后即位，万国贡献悉禁绝，惟岁时供纸墨而已。韦仲《将墨方》曰：合墨法，以真朱一两，麝香半两，皆捣细，后都合下铁臼中，捣三万杵。杵多愈益。不得过二月九月。<br/><br/>　　§铭<br/><br/>　　【后汉李尤《墨研铭》】书契既造，研墨乃陈；烟石附笔，以流以申。</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-998-9593.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-998-9595.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-998.html" action-type="chapterComment" class="comment"><i></i>初学记章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

