<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《春秋左传正义》正文_卷三十五 襄二十二年，尽二十四年_孔颖达作品 - 维普阅读网</title>
<meta name="keywords" content="春秋左传正义,春秋左传正义原文,春秋左传正义阅读,卷三十五 襄二十二年，尽二十四年全文,孔颖达作品" />
<meta name="description" content="春秋左传正义原文阅读,卷三十五 襄二十二年，尽二十四年全文在线阅读,孔颖达作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1018-10315.html";
var nextpage="novel-read-1018-10317.html";
var indexpage = "novel-chapter-1018.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1018.html">春秋左传正义</a></strong>
<strong><a href="novel-chapter-1018.html">春秋左传正义目录</a></strong>
<span>卷三十五 襄二十二年，尽二十四年</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1018-10315.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷三十五 襄二十二年，尽二十四年</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=孔颖达&amp;searchsubmit=yes"  target="_blank">孔颖达</a><span class="divide">|</span>发布时间：2014-11-26 20:24:43<span class="divide">|</span></p>
<div class="page-body">
<div class="page-content">
<p> 　　【经】二十有二年，春，王正月，公至自会。（无传。）<br/><br/>　　夏，四月。秋，七月，辛酉，叔老卒。无传。子叔齐子。<br/><br/>　　冬，公会晋侯、齐侯、宋公、卫侯、郑伯、曹伯、莒子、邾子、薛伯、杞伯、小邾子于沙随。公至自会。无传。<br/><br/>　　楚杀其大夫公子追舒。书名者，宠近小人，贪而多马，为国所患。○近，附近之近。<br/><br/>　　【传】二十二年，春，臧武仲如晋，（公频与晋侯外会，今各将罢还，鲁之守卿遣武仲为公谢不敏，故不书。○守，手又反。为公，于伪反。）<br/><br/>　　[疏]注“公频”至“不书”。<br/><br/>　　○正义曰：经书“正月，公至自会。”则武仲初发，公仍未至。传言“武仲如晋”，正为御叔傲使不论聘晋之意。故杜原公之未归而遣使，使又不书於经，知是鲁之守臣使適晋也。二十六年，郑伯朝晋而归，使公孙夏谢不敏。知此亦是为公谢不敏，非公命，故不书也。服虔云：“武仲非卿，故不书。”前年传武仲为司寇，后年出奔，书於经。此年不得云非卿也。<br/><br/>　<br/><br/>　　雨，过御叔。御叔在其邑，将饮酒，御叔，鲁御邑大夫。○过，古禾反。御叔，鱼吕反，又鱼据反。曰：“焉用圣人？武仲多知，时人谓之圣。○焉，於虔反。知音智，又如字。<br/><br/>　　[疏]注“武仲”至“之圣”。<br/><br/>　　○正义曰：《周礼·大司徒》：“以乡三物教万民，一曰六德：知、仁、圣、义、忠、和。”郑玄云：“圣通而先识也。”《尚书·洪范》云“睿作圣”，是圣者通识之名，时人见其多知，故以圣人言之，非为武仲实是大圣也。《尚书》称“惟狂克念作圣，惟圣罔念作狂”。《诗》称“人之齐圣”、“皇父孔圣”、“母氏圣善”，皆非大圣也。<br/><br/>　<br/><br/>　　我将饮酒，而已雨行，何以圣为？”穆叔闻之，曰：“不可使也，而傲使人，言御叔不任使四方。○傲，三报反。使人，所吏反，注同。任音壬。国之蠹也。”令倍其赋。古者家有国邑，故以重赋为罚。传言穆叔能用教。○蠹，丁故反。<br/><br/>　　[疏]注“古者”至“用教”。<br/><br/>　　○正义曰：《周礼·大司徒》云：“凡建邦国，诸公之地，方五百里，其食者半。诸侯之地，方四百里；诸伯之地，方三百里，其食者三之一。诸子之地，方二百里；诸男之地，方百里，其食四之一。”郑玄云：“其食者半、三之一、四之一者，土均均邦国地贡轻重之等，必足其国礼俗丧纪祭祀之用，乃贡其馀。大国贡重，正之也，小国贡轻，字之也。”此是诸侯之国贡王之差也。《司勋职》云：“凡颁赏地，三之一食。”郑玄云：“赏地之税，三分计税，王食其一，二全入於臣。”此采邑贡王之数也。然则诸侯之臣，受其采邑者，亦当三分之一而归於公。故云“古者家其国邑”，言以国邑为己之家，有贡於公者，是减巳而贡之，故以“重赋为罚”，言重倍其赋，当以三分而二入公也。<br/><br/>　<br/><br/>　　夏，晋人徵朝于郑。召郑使朝。郑人使少正公孙侨对，少正，郑卿官也。公孙侨，子产。○少，诗照反，注及下少年同。侨，其骄反。<br/><br/>　　[疏]注“少正郑卿官也”。<br/><br/>　　○正义曰：十九年传云“立子产为卿”，知少正是郑之卿官名也。春秋之时官名变改，《周礼》无此名也。<br/><br/>　<br/><br/>　　曰：“在晋先君悼公九年，我寡君於是即位。鲁襄八年。即位八月即位年之八月而我先大夫子驷从寡君以朝于执事。执事不礼於寡君。言朝执事，谦不敢斥晋侯。寡君惧，因是行也。我二年六月朝于楚，因朝晋不见礼，生朝楚心。晋是以有戏之役。在九年。○戏，许宜反。楚人犹竞，而申礼於敝邑敝邑。欲从执事，而惧为大尤，曰，‘晋其谓我不共有礼’，是以不敢携贰於楚。我四年三月，先大夫子蟜又从寡君以观衅於楚，实朝，言观衅，饰辞也。言欲往视楚，知可去否。○共音恭。下共祀同。衅，许勤反。晋於是乎有萧鱼之役。在十一年。谓我敝邑，迩在晋国，譬诸草木，吾臭味也，晋、郑同姓故。而何敢差池？差池，不齐一。○差，初宜反，又初佳反，一音七河反，注同。池，徐本作沱，直知反，一音徒何反，注同。楚亦不竞，寡君尽其土实，土地所有。重之以宗器，宗庙礼乐之器，锺磬之属。○重，直用反。以受齐盟。齐，同也。遂帅群臣随于执事，以会岁终。朝正。<br/><br/>　　[疏]注“朝正”。<br/><br/>　　○正义曰：言“以会岁终”，则岁事终以至正月朝正也。“朝正”，二十九年传文也。<br/><br/>　<br/><br/>　　贰於楚者，子侯、石盂，归而讨之。石盂，石。○盂音于。，敕略反。溴梁之明年，溴梁在十六年。子蟜老矣，公孙夏从寡君以朝于君，见於尝酎，酒之新熟，重者为酎。尝新饮酒为尝酎。○夏，户雅反，下同。见，贤遍反，又如字。酎，直又反。<br/><br/>　　[疏]注“酒之”至“尝酎”。<br/><br/>　　○正义曰：《月令》“孟夏，天子饮酎，用礼乐”。郑玄云：“酎之言醇也，谓重酿之酒也。春酒至此始成，与群臣以礼乐饮之於朝，正尊卑也。”彼言“饮酎”，当是夏祭之后。此言“尝酎”，谓见於夏祭，故云“与执膰焉”，谓祭末受胙肉也。<br/><br/>　<br/><br/>　　与执燔焉。助祭。○与音预。燔，又作膰，音烦，祭肉也。间二年，闻君将靖东夏，谓二十年澶渊盟。○间，间厕之间，又如字。四月，又朝以听事期。先澶渊二月往朝，以听会期。○先，悉荐反。不朝之间，无岁不聘，无役不从。以大国政令之无常，国家罢病，不虞荐至，荐，仍也。○罢音皮。荐，在荐反。无日不惕，岂敢忘职？惕，惧也。○惕，他历反。大国若安定之，其朝夕在庭，何辱命焉？言自将往，不须来召。○朝如字。若不恤其患，而以为口实，口实，但有其言而已。<br/><br/>　　[疏]注“口实”至“而巳”。<br/><br/>　　○正义曰：但有徵责之言实出於口也。服虔云：实谓谴让也。<br/><br/>　<br/><br/>　　其无乃不堪任命，而翦为仇雠，剪，削也。谓见剥削不堪命，则成仇雠。敝邑是惧，其敢忘君命？委诸执事，执事实重图之！”传言子产有辞，所以免大国之讨。<br/><br/>　　秋，栾盈自楚適齐。晏平仲言於齐侯曰：“商任之会，受命於晋。受锢栾氏之命。今纳栾氏，将安用之？小所以事大，信也。失信，不立。君其图之！”弗听。退告陈文子曰：“君人执信，臣人执共，忠、信、笃、敬，上下同之，天之道也。君自弃也，弗能久矣。”为二十五年齐弑其君光传。九月，郑公孙黑肱有疾，归邑于公。黑肱，子张。肱，古宏反。召室老、宗人立段，段，子石，黑肱子。而使黜官、薄祭，黜官，无多受职。祭以特羊，殷以少牢，四时祀，以一羊。三年盛祭，以羊豕。殷，盛也。<br/><br/>　　[疏]注“四时”至“盛也”。<br/><br/>　　○正义曰：少牢馈食礼者，诸侯之大夫时祭之礼也。是时祭用少牢，今公孙黑肱使黜官薄祭，故时祭用特羊，殷祭乃少牢。诸侯之大夫止用少牢。而《礼器》云：“君子大牢而祭，谓之礼。匹士大牢而祭，谓之攘。”郑玄云：“君子谓大夫以上。”是大夫之祭有用大牢时也。又《杂记》云：“上大夫之虞也少牢，卒哭成事，祔，皆大牢。”据此二文，大夫得用大牢者，《礼器》之文，据天子大夫故也。《杂记》据丧祭故进用等。《士丧礼》士遣奠用少牢是也。大夫无禘祫，而而云殷三年祭者，《礼记》言大夫有善於君，祫及五世。是大夫有功或得禘祫也。刘炫云：“《礼器》云：‘君子大牢而祭谓之礼，匹士大牢而祭谓之攘。’郑玄云：‘君子谓大夫以上。’是大夫祭有用大牢时也。《杂记》云：‘大夫之虞也皆少牢，卒哭与祔皆大牢。’丧祭有大牢，明吉祭亦有也。此言特羊，必是时祭，殷以少牢，明是三年一为大祭，犹天子诸侯禘也。礼，大夫时祭少牢，大祭大牢，今黑肱全减之盛也。”<br/><br/>　<br/><br/>　　足以共祀，尽归其馀邑。曰：“吾闻之，生於乱世，贵而能贫，民无求焉，可以后亡。敬共事君，与二三子。生在敬戒，不在富也。”已巳，伯张卒。君子曰：“善戒！《诗》曰：‘慎尔侯度，用戒不虞。’郑子张其有焉。”《诗·大雅》。侯，维也。义取慎法度，戒未然。○尽归，津忍反，凡此例可求，故特音之。<br/><br/>　　[疏]“诗曰”至“有焉”。<br/><br/>　　○正义曰：《诗·大雅·抑》之篇。侯，维也。言谨慎尔身，唯在依法度，用此以戒不亿度之事。郑子张其有此诗之义焉。言生在敬戒，是慎法度也。贵而能贫，是戒不虞也。<br/><br/>　<br/><br/>　　冬，会于沙随，复锢栾氏也。晋知栾盈在齐，故复锢也。○复，扶又反，注同。下复使、下注复生、不复行皆同。栾盈犹在齐，晏子曰：“祸将作矣！齐将伐晋，不可以不惧。”为明年齐伐晋传。<br/><br/>　　楚观起有宠於令尹子南，未益禄而有马数十乘。言子南偏宠观起，令富。○数，所主反。乘，绳证反。令，力呈反。楚人患之，王将讨焉。子南之子弃疾为王御士，御王车者。王每见之，必泣。弃疾曰：“君三泣臣矣，敢问谁之罪也。”王曰：“令尹之不能，尔所知也。国将讨焉。尔其居乎？”问能止事我否？对曰：“父戮子居，君焉用之？泄命重刑，臣亦不为。”漏泄君命，罪之重。○焉，於虔反，下焉入同。泄，息列反，又以制反。王遂杀子南於朝，轘观起於四竟。轘，车裂以徇。○轘音患。竟音境，下同。子南之臣谓弃疾：“请徙子尸於朝。”欲犯命取殡。○殡，必刃反。曰：“君臣有礼，唯二三子。”不欲犯命移尸。三日，弃疾请尸，王许之。既葬，其徒曰：“行乎？”行，去也。曰：“吾与杀吾父，行将焉入？”曰：“然则臣王乎？”曰：“弃父事雠，吾弗忍也！於事是雠，於实是君，故虽谓雠，而不敢报。○与音预。杀如字，一音试。遂缢而死。传讥康王与人子谋其父，失君臣之义。○缢，一赐反。复使薳子冯为令尹，公子齮为司马，屈建为莫敖。屈建，子木也。○齮，五绮反。屈，居忽反。有宠於薳子者八人，皆无禄而多马。他日朝，与申叔豫言，弗应而退。从之，入於人中。申叔辟薳子，不欲与语。○应，应对之应。又从之，遂归。退朝，见之，薳子就申叔家见之。曰：“子三困我於朝，吾惧，不敢不见。吾过，子姑告我，何疾我也？”对曰：“吾不免是惧，何敢告子？”言恐与子并罪，故不敢与子语。○不见，贤遍反。曰：“何故？”对曰：“昔观起有宠於子南，子南得罪，观起车裂，何故不惧？”自御而归，不能当道。薳子惶惧，意不在御。至，谓八人者曰：“吾见申叔，夫子，所谓生死而肉骨也。已死复生，白骨更肉。知我者，如夫子则可。夫子，谓申叔也。如夫子，谓以义匡已。不然，请止。”止，不相知。辞八人者，而后王安之。辞，遣之。<br/><br/>　　十二月，郑游贩将归晋，游贩，公孙虿子。○贩，普板反。未出竟，遭逆妻者，夺之以馆于邑。舍止其邑，不复行。丁巳，其夫攻子明，杀之，以其妻行。十二月无丁已。丁巳，十一月十四日也。子展废良而立大叔，良，游眅子。大叔，眅弟。○太音泰。曰：“国卿，君之贰也，民之主也，不可以苟。请舍子明之类。”子明有罪，而良又不贤故。○舍音舍。求亡妻者，使复其所。使游氏勿怨，郑国不讨专杀之人，所以抑强扶弱，临时之宜。曰：“无昭恶也。”交怨，则父之不脩益明也。<br/><br/>　　[疏]注“交怨”至“明也”。<br/><br/>　　○正义曰：若游氏报杀此人，则人知其父被杀。其父所以见杀，为夺人妻故也。报杀则人知其父，是父之行不脩益明也。<br/><br/>　<br/><br/>　　【经】二十有三年，春，王二月，癸酉，朔，日有食之。（无传。）<br/><br/>　　三月，已巳，杞伯匄卒。五同盟。○匄，古害反。<br/><br/>　　[疏]注“五同盟”。<br/><br/>　　○正义曰：匄以十年即位，九年盟于戏，十一年于亳城北，十六年于溴梁，十九年于祝柯，二十年于澶渊，皆鲁杞俱在，是五同盟。<br/><br/>　<br/><br/>　　夏，邾畀我来奔。无传。畀我是庶其之党，同有窃邑叛君之罪。来奔，故书。○畀，必利反。<br/><br/>　　[疏]注“畀我”至“故书”。<br/><br/>　　○正义曰：杜从贾说，以为庶其之党，同有窃邑叛君之罪。刘炫《规过》云：“杜此注云‘庶其之党’，庶其奔鲁三年，若是其党，邾人即应讨之，何因至今始奔？庶其以邑奔鲁，鲁人还以赐之，畀我不得彼邑，窃邑之状复何在焉？《释例》又曰：‘小国之卿，或命而礼仪不备，或未加命数，故不书之。邾畀我之等，其奔亡亦多，所书唯数人而已，知其合制者少也。’如彼所说，又以畀我是卿，何为两说自相矛楯乎？”炫以为《释例》是，《集解》非。今删定知不然者，原杜之意，以二十一年邾庶其窃邑来奔，去此既近，邾更无事，今畀我来奔，必是庶其之党，同有窃邑叛君之罪。《春秋》之例，命卿有罪，出奔皆书名。畀我书名，罪其与庶其同党，非谓畀我非命卿，与《释例》不违。刘不晓杜旨，妄为规过，非也。<br/><br/>　<br/><br/>　　葬杞孝公。无传。<br/><br/>　　陈杀其大夫庆虎及庆寅。书名，皆罪其专国叛君。言及，使异辞，无义例。<br/><br/>　　[疏]注“书名”至“义例”。<br/><br/>　　○正义曰：被杀书名，是罪之文，故以专国叛君为二庆罪状。成十七年晋杀其大夫卻锜、郤犨、郤至，哀四年蔡杀其大夫公孙姓、公孙霍，皆不言“及”。文九年晋杀其大夫士縠及箕郑父，与此并言“及”。传无其说，知是史异辞，无义例也。<br/><br/>　<br/><br/>　　陈侯之弟黄自楚归于陈。诸侯纳之曰归。黄至楚自理得直，欲为楚所纳。<br/><br/>　　晋栾盈复入于晋，以恶入曰复入。○复，扶又反，注同。入于曲沃。兵败奔曲沃。据曲沃众，还与君争，非欲出附他国，故不言叛。○还，户关反。争，争斗之争。<br/><br/>　　[疏]注“兵败”至“言叛”。<br/><br/>　　○正义曰：案传栾盈潜入曲沃，之甲以入晋都，及败，又入于曲沃。潜入之时，晋人不觉，及败后更入。晋人以其状告，故先书“复入于晋”，后言“入于曲沃”，谓其败而后入，故云“兵败奔曲沃”也。不言叛者，叛谓以邑叛属他国。栾盈既入曲沃，据曲沃之众与君战争，兵败而死，终亦不附他国，故不言叛也。然则昭二十一年，宋华亥入于宋南里以叛；定十一年，宋公之弟辰入于萧以叛；十三年，晋赵鞅入于晋阳以叛，荀寅入于朝歌以叛，皆非叛属他国。而并书“叛”者，彼皆与国相距不胜而即出奔，得归乃言复国，皆有叛属他国之意，故本国皆以叛告。此栾盈与君争胜，不胜即死，未有叛属他国之意，故晋人不以叛告也。<br/><br/>　<br/><br/>　　秋，齐侯伐卫，遂伐晋。两事，故言遂。<br/><br/>　　[疏]注“两事故言遂”。<br/><br/>　　○正义曰：遂者，因上事上下事之辞。是两事，故曰“遂”。僖二十八年，晋侯侵曹，晋侯伐卫，亦是一举而为两事，不言遂者，於彼注云“再举晋侯者，曹、卫两来告”。然则此言“遂”者，齐人来告，以齐告为文，故乃言“遂”也。<br/><br/>　<br/><br/>　　八月，叔孙豹帅师救晋，次于雍榆。豹救晋，待命于雍榆，故书次。雍榆，晋地。汲郡朝歌县东有雍城。○雍，於用反。朝如字。<br/><br/>　　己卯，仲孙速卒。孟庄子也。<br/><br/>　　冬，十月，乙亥，臧孙纥出奔邾。书名者，阿顺季氏，为之废长立少，以此奔亡，罪之。○为，于伪反。长，丁丈反。少，诗照反。<br/><br/>　　[疏]注“书名”至“罪之”。<br/><br/>　　○正义曰：书名，是罪之文。案传纥为孟氏所谮，其奔非纥之罪。故杜以阿顺季氏，废长立少，为纥之罪状也。<br/><br/>　<br/><br/>　　晋人杀栾盈。<br/><br/>　　齐侯袭莒。轻行，掩其不备曰袭。因伐晋还袭莒，不言遂者，间有事。○轻，遣政反。<br/><br/>　　[疏]注“轻行”至“有事”。<br/><br/>　　○正义曰：庄二十九年传例曰：“凡师有锺鼓曰伐，无曰侵，轻曰袭。”是轻者，舍其辎重。倍道轻行，掩其不备曰袭。传言“齐侯还自晋，不入，遂袭莒”。经不言遂者，间有他事故也。若然，僖六年夏，公会齐侯云云伐郑。秋，楚人围许，诸侯遂救许。二十八年，公会晋侯云云于温，天王狩于河阳云云，诸侯遂围许。彼亦间有他事。而言“遂”者，两事言遂，取其省文。彼二者公皆亲在，事不待告，故远承上事，言诸侯遂行。此书齐事，虽告称遂行袭莒，亦不可书遂，为间有数事，与前文隔绝故也。<br/><br/>　<br/><br/>　　【传】二十三年，春，杞孝公卒，晋悼夫人丧之。（悼夫人，晋平公母，杞孝公姊妹。○丧，如字，徐息浪反。）平公不彻乐，非礼也。（彻，去也。○去，起吕反。）礼，为邻国阙。（《礼》：诸侯绝期。故以邻国责之。○为，于伪反，下注“为召”、下“而为”注同。期，居其反。）<br/><br/>　　[疏]“传注礼诸侯”至“责之”。<br/><br/>　　○正义曰：杞孝公，晋平公之舅也。尊同则相为不降，平公於礼为舅，当服緦麻三月。但緦服既轻，其恩不过邻国，故传言“礼，为邻国阙”也。杜言“诸侯绝期”者，据《礼》之正法，言诸侯尊降其亲，虽有本服赐者，亦当为之阙，故以邻国责之。《礼》，父在，为母服期。丧绝旁期，非母也。<br/><br/>　<br/><br/>　　陈侯如楚。朝也。公子黄愬二庆於楚，楚人召之。二庆，虎及寅也。二十年，二庆谮黄，黄奔楚自理。今陈侯往，楚乃信黄，为召二庆。○愬，息路反。使庆乐往，杀之。庆乐，二庆之族。二庆畏诛，故不敢自往。○使庆乐往，绝句。庆氏以陈叛。因陈侯在楚而叛之。不书叛，不以告。夏，屈建从陈侯围陈。陈人城，治城以距君。屈建，楚莫敖。○从，才用反，又如字。板队而杀人。役人相命，各杀其长。庆氏忿其板队，遂杀筑人。故役人怒而作乱。○队，直类反，注同。长，丁丈反。遂杀庆虎、庆寅。楚人纳公子黄。君子谓：“庆氏不义，不可肆也。”肆，放也。故《书》曰：‘惟命不于常。’”《周书·康诰》。言有义则存，无义则亡。<br/><br/>　　[疏]“君子”至“于常”。<br/><br/>　　○正义曰：杜言庆氏以陈叛，叛不书，不以告，则传载君子之言，其意不为经也。君子自论庆氏之罪，所为不义，不可放肆，以为宜其诛灭，故引《尚书·康诰》，言天命之不于常，有义则存，无义则亡。庆氏族有二卿，为不义之故，而并丧亡，故君子论其事伤之也。服虔以为传发此言为不书庆氏以陈叛，为楚所围，称国以杀，不成恶人肆其志也。服意见元年“围宋彭城”，追书系宋，不登叛人，谓此亦宜然，故为此解。然叛是大罪，若书为叛，其恶益明，何当匿其罪名谓之不可肆也？若庆氏不可放肆，故不书其叛，则林父、华亥、赵鞅、荀寅之徒，岂皆可使放肆而书其叛乎？且传文不言书经之意，知之不为经也。故杜以为叛不告，故不书耳。<br/><br/>　<br/><br/>　　晋将嫁女于吴，齐侯使析归父媵之，以藩载栾盈及其士，藩，车之有障蔽者，使若媵妾在其中。○析，星历反。媵，以证反，又绳证反。藩，方元反，注同。障，之亮反，又音章。<br/><br/>　　[疏]“晋将”至“媵之”。<br/><br/>　　○正义曰：晋将嫁女为吴之夫人，齐以女为媵，使析归父送媵女於晋，令与適俱行也。礼，媵同姓，適异姓。今晋嫁女於同姓，齐以异姓为媵，皆非礼也。而不言非礼者，但传本主说栾盈，不言事之可否。<br/><br/>　<br/><br/>　　纳诸曲沃。栾盈邑也。栾盈夜见胥午而告之。胥午，守曲沃大夫。对曰：“不可！天之所废，谁能兴之？子必不免！吾非爱死也，知不集也。”集，成也。○知音智，又如字。盈曰：“虽然，因子而死，吾无悔矣。我实不天，子无咎焉。”言我虽不为天所祐，子无大咎，故可因。○咎，其九反。祐音又。许诺，伏之。而觞曲沃人，胥午匿盈而饮其众。○觞，式羊反。匿，女力反。饮，於鸩反。乐作，午言曰：“今也得栾孺子何如？”孺子，栾盈。对曰：“得主而为之死，犹不死也！”皆叹，有泣者。爵行，又言。皆曰：“得主，何贰之有！”盈出，遍拜之。谢众之忠已。<br/><br/>　　四月，栾盈帅曲沃之甲，因魏献子以昼入绛。献子，魏舒。绛，晋国都。初，栾盈佐魏庄子於下军，庄子，魏绛，献子之父。献子私焉，故因之。私，相亲爱。赵氏以原、屏之难怨栾氏，成八年，庄姬谮之，栾郤为徵。○屏，薄轻反。难，乃旦反。韩、赵方睦。韩起让赵武，故和睦。中行氏以伐秦之役怨栾氏，十四年晋伐秦，栾黡违荀偃命，曰：“余马首欲东。”而固与范氏和亲。范宣子佐中行偃於中军。知悼子少，而听於中行氏。悼子，知罃之子荀盈也。少，年十七。知氏、中行氏同祖，故相听从。○知音智。少，诗照反，注同。<br/><br/>　　[疏]注“悼子”至“听从”。<br/><br/>　　○正义曰：十三年传云“荀罃卒”。十四年传言“盈生”。六年而武子卒。是其少也。知悼子，荀首之孙。中行，吴荀林父之曾孙。首是林父之弟。首为知氏，林父为中行氏，是同祖也。悼子是荀吴二从叔父，故相听从计。悼子年十六，不得为十七，是故沈氏云，后人传写误。刘炫以此而规杜氏，非也。<br/><br/>　<br/><br/>　　程郑嬖於公。郑亦荀氏宗。○嬖，必计反。<br/><br/>　　[疏]“程郑嬖於公”。<br/><br/>　　○正义曰：郑虽非卿，亦是彊族。言嬖於公，见其不助栾氏。<br/><br/>　<br/><br/>　　唯魏氏及七舆大夫与之。七舆，官名。○舆音馀。<br/><br/>　　[疏]注“七舆官名”。<br/><br/>　　○正义曰：僖十年传言“七舆大夫”，杜云：“侯伯七命，副车七乘。”谓副车，每车有一大夫主之，则此七舆大夫，杜亦为主副车之官也。刘炫云：“若是主公车，则当情亲於公，不应曲附栾氏。”服虔云“下军舆帅七人”，炫谓服言是。<br/><br/>　<br/><br/>　　乐王鲋侍坐於范宣子。或告曰：“栾氏至矣！”宣子惧。桓子曰：“奉君以走固宫，必无害也。桓子，乐王鲋。○鲋音附。坐，如字，一音十卧反。走，如字，一音奏。且栾氏多怨，子为政，栾氏自外，子在位，其利多矣。既有利权，又执民柄，赏罚为民柄。○柄，彼命反。<br/><br/>　　[疏]“且栾”至“民柄”。<br/><br/>　　○正义曰：栾氏多怨，言易克，既有为利之权，又执民之八柄也。<br/><br/>　　○注“赏罚为民柄”。<br/><br/>　　○正义曰：《周礼·大宰》：“以八柄诏王驭群臣：一曰爵，二曰禄，三曰予，四曰置，五曰生，六曰夺，七曰废，八曰诛。”此八者爵、禄、予、置、生是赏也；夺、废、诛是罚也。赏罚二事，分为八名。此时临与敌战，唯赏罚而已，故以赏罚言之。郑玄云：“柄，所秉执以起事者也。”然则柄以器物为喻，若用斧之执其柄也。<br/><br/>　<br/><br/>　　将何惧焉？栾氏所得，其唯魏氏乎！而可强取也。夫克乱在权，子无懈矣。”公有姻丧，夫人有杞丧。○强，其丈反，下注“强取”同。懈，佳卖反。<br/><br/>　　[疏]注“夫人有杞丧”。<br/><br/>　　○正义曰：隐元年传说葬之节云“士逾月，外姻至”。则姻是外亲之总名，杞孝公卒，夫人有兄弟之服，是有杞丧也。传言“公有姻丧”，注言“夫人有杞丧”者，下文乐王鲋“使宣子墨縗冒绖”，诈为夫人故也。案经“葬杞孝公”之下，始书“栾盈复入于晋”，则栾盈之入，在孝公葬后。杜解诸侯既葬除服，而夫人犹有服者，葬杞孝公。书鲁使去之日，栾盈入晋，当在葬杞孝公之前。故夫人犹有服，故得诈为之也。<br/><br/>　<br/><br/>　　王鲋使宣子墨縗冒绖，晋自殽战还，遂常墨縗。○縗，七雷反，本又作衰，同。冒，莫报反。绖，直结反。冒绖，以绖冒其首也。一云，縗、冒、绖三者皆墨之。<br/><br/>　　[疏]“墨縗冒绖”。<br/><br/>　　○正义曰：夫人为其兄弟，当大功丧服，大功布衰裳牡麻绖。冒绖者，言以绖冒其首也。乐王鲋使宣子诈为夫人孝服也。<br/><br/>　<br/><br/>　　二妇人辇以如公，恐栾氏有内应距之，故为妇人服而入。奉公以如固宫。固宫，宫之有台观备守者。○观，古唤反。守，手又反。<br/><br/>　　[疏]“奉公以如固宫”。<br/><br/>　　○正义曰：《晋语》云“范宣子以公入于襄公之宫”。盖襄公有别宫牢固，故谓之固宫。<br/><br/>　<br/><br/>　　范鞅逆魏舒，用王鲋计，欲强取之。则成列既乘，将逆栾氏矣。趋进，曰：“栾氏帅贼以入，鞅之父与二三子在君所矣，二三子，诸大夫。○乘，绳证反，下“骖乘”、“超乘”并注同。使鞅逆吾子。鞅请骖乘。”持带，骖乘必持带，备隋队。○隋，徒果反。队，直类反。遂超乘。跳上献子车。○跳，他彫反。上，时掌反。右抚剑，左援带，劫之。○援音袁。命驱之出。仆请，请所至。鞅曰：“之公。”宣子逆诸阶，逆献子也。执其手，赂之以曲沃。恐不与巳同心。初，斐豹，隶也，著於丹书。盖犯罪没为官奴，以丹书其罪。○斐音非，一音芳匪反。<br/><br/>　　[疏]注“盖犯”至“其罪”。正义曰：《周礼·司厉职》云：“其奴，男子入于罪隶，女子入于舂稿。”郑玄云：“奴从坐而没入县官者，男女同名。”杜用郑说，以无正文，故云“盖”。以斐豹请焚丹书，知以丹书其籍。近世《魏律》缘坐配没为工乐杂户者，皆用赤纸为籍，其卷以铅为轴。此亦古人丹书之遗法。<br/><br/>　<br/><br/>　　栾氏之力臣曰督戎，国人惧之。斐豹谓宣子曰：“苟焚丹书，我杀督戎。”宣子喜，曰：“而杀之，所不请於君焚丹书者，有如日！”言不负要，盟如日。○督，丁毒反。乃出豹而闭之，闭著门外。○著，陟略反。督戎从之。逾隐而待之，隐，短墙也。督戎逾入，豹自后击而杀之。范氏之徒在台后，公台之后。栾氏乘公门。乘，登也。宣子谓鞅曰：“矢及君屋，死之！”鞅用剑以帅卒，用剑短兵接敌，欲致死。○卒，子忽反。栾氏退，摄车从之。鞅摄宣子戎车。遇栾乐，乐，盈之族。曰：“乐免之，死，将讼女於天！”言虽死犹不舍女罪。○女音汝，注同。乐射之，不中；又注，注，属矢於弦也。○射，食亦反。中，丁仲反。注，之住反，注同。属，之玉反。则乘槐本而覆。栾乐车栎槐而覆。○槐音怀。覆，芳服反，注同。栎音历。或以戟钩之，断肘而死。栾鲂伤。栾盈奔曲沃，晋人围之。鲂，栾氏族。○断音短。肘，张九反。<br/><br/>　　[疏]注“鲂栾氏族”。<br/><br/>　　○正义曰：服虔云“鲂，盈之子”，俱无文也。计栾盈，宣子之外孙，胥午谓为孺子，未得有子巳堪战。十九年，栾鲂巳帅师伐齐，必非栾盈子，故杜以为栾氏族。《世族谱》：栾鲂为栾氏族，以栾乐为杂人。不知杜意何故也。<br/><br/>　<br/><br/>　　秋，齐侯伐卫。先驱：穀荣御王孙挥，召扬为右。先驱，前锋军。○挥，许韦反。召，上照反。申驱：成秩御莒恒，申鲜虞之传挚为右。申驱，次前军。传挚，申鲜虞之子。○鲜音仙。之传挚音至，本或作申鲜虞之子传挚。<br/><br/>　　[疏]“申鲜虞之传挚为右”。<br/><br/>　　○正义曰：俗本多云：“申鲜虞之子。今案注云“传挚，申鲜虞之子”。若传先有子字，无烦此注，故今定本皆无。<br/><br/>　<br/><br/>　　曹开御戎，晏父戎为右。公御右也。○晏父音甫。贰广：上之登御邢公，卢蒲癸为右。贰广，公副车。○广，古旷反，注同。邢音刑。启：牢成御襄罢师，狼蘧疏为右。左翼曰启。○牢，鲁刀反，一本作罕成。罢，音皮，徐音彼，一音皮买反。狼音郎。蘧，其居反。<br/><br/>　　[疏]注“左翼曰启”。<br/><br/>　　○正义曰：左翼曰启，右翼曰胠。贾逵以为此言或当有成文也。且此传上下，“先驱”、“申驱”是前军也，“大殿”是后军也，明“启”、“胠”是在旁之军。《说文》云：“胠，掖下也。”胠是在旁明矣。凡言左右，以左为先，知启是左也。名之曰启，或使之先行。《诗》云：“以先启行。”服虔引《司马法·谋帅篇》曰：“大前驱启，乘车大晨，倅车属焉。”大晨，大殿也，音相似。如服言，古人有名军为启者。<br/><br/>　<br/><br/>　　胠：商子车御侯朝，桓跳为右。右翼曰胠。○胠，起居反，徐又音胁，或起业反。朝如字，一音直遥反。跳，徒彫反。大殿：商子游御夏之御寇，崔如为右；大殿，后军。○殿，都练反，注同。夏，户雅反。御，鱼吕反。烛庸之越驷乘。四人共乘殿车也。传具载此，言庄公废旧臣，任武力。○驷乘，绳证反。自卫将遂伐晋。晏平仲曰：“君恃勇力以伐盟主，若不济，国之福也。不德而有功，忧必及君。”崔杼谏曰：“不可！臣闻之：‘小国间大国之败而毁焉，必受其咎。’君其图之！”弗听。<br/><br/>　　陈文子见崔武子，文子，陈完之孙须无。武子，崔杼也。○间，间厕之间，又如字。咎，其九反。曰：“将如君何？”武子曰：“吾言於君，君弗听也。以为盟主而利其难。群臣若急，君於何有？言有急不能顾君，欲弑之以说晋。○难，乃旦反。弑，申志反，下同。说音悦，一音如字。子姑止之。”文子退，告其人曰：“崔子将死乎！谓君甚，而又过之，弑君之恶，过於背盟主。○背音佩。不得其死。过君以义，犹自抑也，况以恶乎？”自抑损。齐侯遂伐晋，取朝歌。朝歌，今属汲郡。为二队，入孟门，登大行，二队，分兵为二部。孟门，晋隘道。大行山在河内郡北。○队，徒对反，徐徒猥反。大音泰。行，徐户郎反，一音如字。隘，於解反。张武军於荧庭。张武军，谓筑垒壁。荧庭，晋地。○荧，户扃反。庭音廷，本亦作廷。垒，力轨反。壁，亦作辟，音壁。<br/><br/>　　[疏]注“张武”至“垒壁”。<br/><br/>　　○正义曰：宣十二年传称楚既战胜，潘党请筑武军。昭十三年传子干帅陈、蔡之师入楚，陈、蔡请为武军。蔡公曰：“欲速，且役病矣，请藩而已。”乃藩为军。以此知武军谓筑垒壁也。张谓张设筑作之具。服虔云：“张设旗鼓也。”<br/><br/>　<br/><br/>　　戍郫邵，取晋邑而守之。○郫，婢支反。封少水，封晋尸於少水，以为京观。○少，诗照反，地名，下注“孟氏之少”、“立少”同。观，官唤反。以报平阴之役，乃还。平阴役在十八年。赵胜帅东阳之师以追之，获晏氂。赵胜，赵旃之子。东阳，晋之山东，魏郡广平以北。晏氂，齐大夫。○胜音升，一音申证反。氂，力之反，徐音来。<br/><br/>　　[疏]注“赵胜”至“大夫”。<br/><br/>　　○正义曰：昭二十二年传曰：“荀吴略东阳，遂袭鼓灭之。”鼓在巨鹿，居山之东。山东曰朝阳，知东阳是宽大之语，总谓晋之山东，故为魏郡广平以北。二年，齐晏弱城东阳以逼莱。哀八年，吴伐鲁克东阳。而晋、齐、鲁皆有东阳，名同而实异。服虔以东阳为鲁邑，缪之甚矣。东阳之师，谓下文叔孙豹所帅者也。<br/><br/>　<br/><br/>　　八月，叔孙豹帅师救晋，次于雍榆，礼也。救盟主，故曰礼。<br/><br/>　　[疏]注“救盟主，故曰礼”。<br/><br/>　　○正义曰：《公羊传》曰：“曷为先言救而后言次？先通君命也。”僖元年“齐师、宋师、曹师次于聂北，救邢”，《公羊传》曰：“曷为先言次而后言救？君也。”其意言君则进止自由，故先次后救。臣则先通君命，故先救后次。贾氏取以为说，谓此传云“礼”者，言其先救后次为得礼也。《释例》曰：“所记或次在事前，次以成事也。或次在事后，事成而次也。皆随事实，无义例也。叔孙豹次于雍榆，传曰：‘礼’者，善其宗助盟主，非以次为礼也。齐桓次于聂北，救邢，亦以存邢，具其器用，师人无私，见善不在次也。”杜以此故，言救盟主故曰礼，所以明异旧说也。<br/><br/>　<br/><br/>　　季武子无適子，公弥长，而爱悼子，欲立之。公弥，公鉏。悼子，纥也。○適，丁历反。长，丁丈反，下皆同。鉏，仕居反。纥，恨发反。访於申丰，曰：“弥与纥，吾皆爱之，欲择才焉而立之。”申丰趋退，归，尽室将行。申丰，季氏属大夫。他日，又访焉，对曰：“其然！将具敝车而行”。其然，犹必尔。○敝，婢世反，徐扶灭反。乃止。止，不立纥。访於臧纥，臧纥曰：“饮我酒，吾为子立之。”季氏饮大夫酒，臧纥为客。为上宾。○饮，於鸩反，下皆同。吾为，于伪反，下注“为定”、“为公鉏”同。既献，巳献酒。臧孙命北面重席，新樽絜之。酒樽既新，复絜澡之。○重，真恭反。樽音尊，本亦作尊。复，扶又反，下“非复”、下文“复战”同。澡音早。召悼子，降，逆之。大夫皆起。臧孙下迎悼子。及旅，而召公鉏，献酬礼毕，通行为旅。<br/><br/>　　[疏]注“献酬”至“为旅”。<br/><br/>　　○正义曰：案《乡饮酒礼》：主人席於阼阶上西面，宾席於堂户西南面，介席於西阶上东面，众宾席於上宾之西南面。初，宾、介及众宾至，立於门外东面，主人出迎于门外西面。主人延宾入，及介、众宾等立於西阶下。主人揖宾升，主人酌酒於阼阶上拜献宾，宾西阶上拜受，饮卒爵。酌酒以酢主人，主人阼阶上饮卒爵。又酌酒先自饮以酬宾，宾拜受酬酒，奠于荐东，宾降。主人又酌酒於西阶上献介，介於西阶上受爵饮卒爵。酌以酢主人，主人於西阶上受爵饮卒爵，介降。主人又酌酒於西阶上献众宾，众宾饮讫降。引乐工入歌诗，主人献乐工。又引笙入立於堂下，主人献笙师讫。主人及宾、介、众宾等皆升就席，乃立相者为司正。使弟子一人举觯於宾，宾酬主人，主人酬介，介酬众宾，是为旅也。杜言献酬礼毕者，谓献酬宾、介及众宾礼毕也。言通行为旅者，谓一人举觯於宾，旅众相酬通至於下。案《乡饮酒礼》未旅以前，宾、介皆立。此传云“大夫皆起”，则季氏饮大夫酒，未必纯如《乡饮酒礼》，则献酬事讫，大夫皆坐，然则“既献”，“召悼子”者，谓献臧纥及大夫讫，而君悼子，至旅酬之时，而召公鉏。<br/><br/>　<br/><br/>　　使与之齿。使从庶子之礼，列在悼子之下。季孙失色。恐公鉏不从。季氏以公鉏为马正，马正，家司马。愠而不出。闵子马见之，闵子马，闵马父。○愠，纡运反，怨也，怒也。曰：“子无然！祸福无门，唯人所召。为人子者，患不孝，不患无所。所，位处。○处，昌虑反。敬共父命，何常之有？言废置在父，无常位也。若能孝敬，富倍季氏可也。父宠之，则可富。<br/><br/>　　[疏]“若能”至“氏可也”。<br/><br/>　　○正义曰：悼子既为適子，将承季氏之后，故谓悼子为季氏。下言“为孟孙”，其意亦然。“富倍季氏”，言可过悼子也。“奸回不轨”，更获罪戾，非徒贫贱而已，是为“倍下民”。故杜云“祸甚於贫贱”也。<br/><br/>　<br/><br/>　　奸回不轨，祸涪下民可也。”祸甚於贫贱。公鉏然之。敬共朝夕，恪居官次。次，舍也。○朝，如字。恪，苦各反。季孙喜，使饮已酒，而以具往，尽舍旃。具，飨燕之具。○舍音舍。故公鉏氏富，又出为公左宰。出季氏家，臣仕於公。<br/><br/>　　孟孙恶臧孙，不相善。○恶，乌路反，下“之恶子”、“之恶我”、“君所恶”皆同。季孙爱之。爱其成已志。孟氏之御驺丰点好羯也，羯，孟庄子之庶子，孺子秩之弟孝伯也。○驺，侧留反，点，都簟反，又之廉反。好，呼报反。羯，居竭反。曰：“从余言，必为孟孙。”为孟孙后。<br/><br/>　　[疏]“孟氏之御驺”。<br/><br/>　　○正义曰：成十八年传曰：“程郑为乘马御，六驺属焉，使训群驺知礼。”注云：“六驺，六闲之驺。”则驺是掌马之官。盖兼掌御事，谓之御驺。<br/><br/>　<br/><br/>　　再三云，羯从之。孟庄子疾，丰点谓公鉏：“苟立羯，请雠臧氏。”使孟氏与公鉏共憎臧孙。公鉏谓季孙曰：“孺子秩固其所也。固自当立。若羯立，则季氏信有力於臧氏矣。”臧氏因季孙之欲而为定之，犹为有力。今若专立孟氏之少，则季氏有力过於臧氏。<br/><br/>　　[疏]“信有力於臧氏矣”。<br/><br/>　　○正义曰：不应得而得之，则彼荷其恩，故功力多也。<br/><br/>　<br/><br/>　　弗应。己卯，孟孙卒，公鉏奉羯立于户侧。户侧，丧主。○应，应对之应。<br/><br/>　　[疏]“立于户侧”。<br/><br/>　　○正义曰：《丧大记》云“大夫之丧，主人坐于东方”。此“立于户侧”，则在室户之东西面立也。《礼记》云“坐”，此云“立”者，以季孙来，故立耳。<br/><br/>　<br/><br/>　　季孙至，入，哭，而出，曰：“秩焉在？”公鉏曰：“羯在此矣！”季孙曰：“孺子长。”公鉏曰：“何长之有？唯其才也。季孙废鉏立纥，云欲择才，故以此答之。○焉在，於虔反。且夫子之命也。”遂诬孟孙。遂立羯。秩奔邾。臧孙入，哭，甚哀，多涕。出，其御曰：“孟孙之恶子也，而哀如是！季孙若死，其若之何？”臧孙曰：“季孙之爱我，疾疢也；常志相顺从，身之害。○疢，耻刃反。孟孙之恶我，药石也。常志相违戾，犹药石之疗疾。<br/><br/>　　[疏]“孟孙”至“石也”。<br/><br/>　　○正义曰：治病药分用石，《本草》所云锺乳、矾、磁石之类多矣。<br/><br/>　<br/><br/>　　美疢不如恶石。夫石犹生我，愈己疾也。<br/><br/>　　[疏]“夫石犹生我”。<br/><br/>　　○正义曰：服虔云：“夫谓孟孙也”。桓十三年传“夫固谓君”，“夫岂不知”？服虔云：“夫谓斗伯比也。”二十六年传“夫不恶女乎！”服、杜并云：“夫谓大子也。其年又曰：“夫独无族姻乎？杜云：“夫谓晋也。三十一年传夫亦愈知治矣”，杜云：“夫谓尹何。”皆谓所斤前人为夫，此言之类也。<br/><br/>　<br/><br/>　　疢之美，其毒滋多。孟孙死，吾亡无日矣！”<br/><br/>　　孟氏闭门，告於季孙曰：“臧氏将为乱，不使我葬。”欲为公鉏仇臧氏。季孙不信。臧孙闻之，戒。戒，为备也。冬，十月，孟氏将辟，藉除於臧氏。辟，穿藏也。於臧氏借人除葬道。○辟，婢亦反。徐甫亦反，注同。藉，徐音借，又如字。藉亦借也。藏，才浪反。臧孙使正夫助之，正夫，隧正。○隧音遂，下文“之隧”同。<br/><br/>　　[疏]注“正夫，遂正”。<br/><br/>　　○正义曰：七年传称“叔仲昭伯为隧正。谓南遗：请城费，吾多与而役”。是役夫，遂正所主，知此正夫是遂正也。遂正当属司徒。臧氏为司寇，而借之於臧氏者，盖当时臧氏兼主掌之。<br/><br/>　<br/><br/>　　除於东门，甲从已而视之。畏孟氏，故从甲士视作者。○从，才用反，注同，一音如字。孟氏又告季孙。季孙怒，命攻臧氏。见其有甲故。乙亥，臧纥斩鹿门之关以出，奔邾。鲁南城东门。<br/><br/>　　[疏]注“鲁南城东门”。<br/><br/>　　○正义曰：盖旧名犹在，相传如此也。且邾在鲁之东南，奔邾出此门以为便。<br/><br/>　<br/><br/>　　初，臧宣叔娶于铸，生贾及为而死。铸国，济北蛇丘县所治。○娶，七住反。铸，之树反。蛇音移。治，直吏反。继室以其侄，女子谓兄弟之子为侄。○侄，大结反，又丈一反。穆姜之姨子也。侄，穆姜姨母之子，与穆姜为姨昆弟。<br/><br/>　　[疏]注“侄穆”至“昆弟”。<br/><br/>　　○正义曰：《释亲》云：“妻之姊妹同出为姨。”孙炎曰：“同出，俱巳嫁也。”然则据父言之谓之姨，据子言之当谓之从母。但子效父语，亦呼为姨。姨子昆弟即《丧服》“从母昆弟”是也，故曰姨昆弟。<br/><br/>　<br/><br/>　　生纥，长於公宫。姜氏爱之，故立之。立为宣叔嗣。臧贾、臧为出在铸。还舅氏也。臧武仲自邾使告臧贾，且致大蔡焉，大蔡，大龟。○大蔡，龟名也。一云龟出蔡地，因以为名。<br/><br/>　　[疏]注“大蔡大龟”。<br/><br/>　　○正义曰：《汉书·食货志》云“元龟为蔡”。《论语》云“臧文仲居蔡”。《家语》称漆彫平对孔子云：“臧氏有守龟，其名曰蔡。文仲三年而为一兆，武仲三年而为二兆。”是大蔡为大龟，蔡是龟之名耳。郑玄云“出蔡地，因以为名焉”，非也。<br/><br/>　<br/><br/>　　曰：“纥不佞，失守宗祧，远祖庙为祧。○祧，他彫反。敢告不吊。不为天所吊恤。纥之罪，不及不祀。言应有后。<br/><br/>　　[疏]注“言应有后”。<br/><br/>　　○正义曰：礼，天子封诸侯以国，诸侯赐大夫以族。天子不灭国，诸侯不灭族。有小罪则废其身，择立次贤，使绍其先祀。《论语》云：“兴灭国，继绝世。”谓此也。必有大罪，乃得灭之。《周礼·大司马》云：“外内乱，鸟兽行，则灭之。”是也。武仲自言罪轻，不及於不祀，言其应有后也。<br/><br/>　<br/><br/>　　子以大蔡纳请，其可。”请为先人立后。○请为，于伪反，下“为己”、“请自为”、“请为其先人”，下文“遂自为也”皆同。贾曰：“是家之祸也，非子之过也。贾闻命矣。”再拜受龟。使为以纳请，贾使为为己请。遂自为也。为自为请。臧孙如防，防，臧孙邑。使来告曰：“纥非能害也，知不足也。言使甲从己，但虑事浅耳。○知音智。非敢私请！为其先人请也。苟守先祀，无废二勋，二勋，文仲、宣叔。<br/><br/>　　[疏]注“二勋，文仲、宣叔”。<br/><br/>　　○正义曰：哀二十四年传曰：“晋侯将伐齐，使来乞师曰：‘昔臧文仲以楚师伐齐，取穀。臧宣叔以晋师伐齐，取汶阳。寡君欲徼福於周公，原乞灵於臧氏。’”是二勋谓文仲、宣叔也。<br/><br/>　<br/><br/>　　敢不辟邑！”据邑请后，故孔子以为要君。○要，一遥反，下同。乃立臧为。<br/><br/>　　臧纥致防而奔齐。其人曰：“其盟我乎？”谓陈其罪恶，盟诸大夫以为戒。臧孙曰：“无辞。”废长立少，季孙所忌。故谓无辞以罪己。将盟臧氏，季孙召外史掌恶臣，而问盟首焉，恶臣，谓奔亡者。盟首，载书之章首。<br/><br/>　　[疏]“季孙召外史”。<br/><br/>　　○正义曰：《周礼·外史》：“掌书外令，掌四方之志。”今季孙召外史，盖鲁亦立此官也。<br/><br/>　<br/><br/>　　对曰：“盟东门氏也，曰：‘毋或如东门遂，不听公命，杀適立庶。’文公命立子恶，公子遂杀之，立宣公。○毋音无。听，吐定反。適，丁历反。盟叔孙氏也，曰：‘毋或如叔孙侨如，欲废国常，荡覆公室。’谓谮公与季、孟於晋。○覆，芳服反。季孙曰：“臧孙之罪，皆不及此。”孟椒曰：“盍以其犯门斩关？”季孙用之，乃盟臧氏，曰：“毋或如臧孙纥，干国之纪，犯门斩关！”干，亦犯也。○盍，户腊反。臧孙闻之，曰：“国有人焉，谁居？其孟椒乎！”孟椒，孟献子之孙子服惠伯。居，犹与也。○居音基。与音馀。<br/><br/>　　晋人克栾盈于曲沃，尽杀栾氏之族党。栾鲂出奔宋。书曰：“晋人杀栾盈。”不言大夫，言自外也。自外犯君而入，非复晋大夫。<br/><br/>　　齐侯还自晋，不入。不入国。遂袭莒，门于且于，且于，莒邑。○于，子馀反。伤股而退。齐侯伤。明日，将复战，期于寿舒。寿舒，莒地。杞殖、华还载甲，夜入且于之隧，宿於莒郊。二子，齐大夫。且于隧，狭路。○殖，市力反。华，胡化反。还音旋。狭，户夹反。<br/><br/>　　[疏]“夜入且于之隧”。<br/><br/>　　○正义曰：既入而又得出宿，知所入非城邑也，故杜以为狭道。《檀弓》说此事云：“齐庄公袭莒于夺，杞梁死焉。”言于夺，则当为地名。郑玄引此传云：“隧、夺声相近。”言其与此一事，则此亦为地名。若是地名，不得云“且于之隧”，即如《记》文，盖当“且于”之旁，别有夺地，非此“且于之隧”也。<br/><br/>　<br/><br/>　　明日，先遇莒子於蒲侯氏。蒲侯氏，近莒之邑。○近，附近之近。莒子重赂之，使无死，曰：“请有盟。”欲以盟要二子，无致死战。华周对曰：“贪货弃命，亦君所恶也。华周，即华还。昏而受命，日未中而弃之，何以事君？”莒子亲鼓之，从而伐之，获杞梁。杞梁，即杞殖。莒人行成。胜大国益惧，故行成。齐侯归，遇杞梁之妻於郊。梁战死，妻行迎丧。使吊之。辞曰：“殖之有罪，何辱命焉？言若有罪，不足吊。若免於罪，犹有先人之敝庐在，下妾不得与郊吊。”妇人无外事故。下，犹贱也。○卢，力居反。与音预。<br/><br/>　　[疏]注“妇人”至“贱也”。<br/><br/>　　○正义曰：《檀弓》云：“哀公使人吊蕢尚，遇诸道，辟於路，画宫而受吊焉。曾子曰：‘蕢尚不如杞梁之妻之知礼也。’”郑玄云：“行吊礼於野，非也。”然则男子亦不得受野吊。而言妇人无外事者，《檀弓》云：“君遇柩於路，必使人吊之。”郑玄云：“君於民臣有父母之恩。”是男子从柩在野，则得野受吊。妇人无外事，虽从柩，亦不得野受吊耳。若男子得受野吊，而曾子非蕢尚者，以蕢尚在朝显著，故宜吊於其家。若君遇柩於路使人吊之者，谓庶人及微小之臣也。《檀弓》因蕢尚而说此事，云“杞梁死，其妻迎其柩於路，而哭之哀”。则杞梁之妻於时从杞梁柩，虽从柩而辞不受吊，是由异於男子故也。服虔以“下”从上读，言“敝庐在下”，《礼记》无“下”，知“下”犹贱，谦言贱妾也。<br/><br/>　<br/><br/>　　齐侯吊诸其室。传善妇人有礼。<br/><br/>　　齐侯将为臧纥田。与之田邑。臧孙闻之，见。齐侯与之言伐晋。齐侯自道伐晋之功。○“臧孙闻之见”。贤遍反。“齐侯”绝句；一读以“见”字绝句，“齐侯”向下读。对曰：“多则多矣！抑君似鼠。夫鼠昼伏夜动，不穴於寝庙，畏人故也。今君闻晋之乱而后作焉，作，起兵也。<br/><br/>　　[疏]“不穴於寝庙”。正义曰：一解鼠不敢穿寝庙，墉以为穴者，即畏人故也。但寝则近人，庙则幽静，鼠不穿庙，岂是畏人？故知寝庙间雅，鼠不即以为穴，必须穿壁，始敢安处，止为畏人故也。计燕巢鼠穴，自是其常，假喻言之，不可执此为难也。<br/><br/>　<br/><br/>　　宁将事之，非鼠如何？”乃弗与田。臧孙知齐侯将败，不欲受其邑，故以比鼠，欲使怒而止。<br/><br/>　　仲尼曰：“知之难也，有臧武仲之知，谓能辟齐祸。○知之，音智。而不容於鲁国，抑有由也。作不顺而施不恕也。《夏书》曰：‘念兹在兹。’逸《书》也。念此事，在此身。言行事当常念如在巳身也。<br/><br/>　　[疏]“作不”至“恕也”。<br/><br/>　　○正义曰：服虔云：不顺，谓阿季氏废长立少也；不恕，谓恶孟氏立庶也。然则作而不顺，当如服言。传无恶孟氏之事，故不取，当谓知其不可而为之，是不恕也。<br/><br/>　<br/><br/>　　顺事、恕施也。”<br/><br/>　　【经】二十有四年，春，叔孙豹如晋。（贺克栾氏。）<br/><br/>　　仲孙羯帅师侵齐。<br/><br/>　　夏，楚子伐吴。<br/><br/>　　秋，七月，甲子，朔，日有食之，既。无传。<br/><br/>　　[疏]“秋七”至“之既”。<br/><br/>　　○正义曰：《汉书·律历志》载刘歆三统之术，以为五月二十二分月之二十，乃为一交。以为交在望前，朔则日食，望则月食。交在望后，望则月食，后月朔则日食。交正在朔，则日食既，前后望不食。交正在望，则月食既，前后朔不食。而二十一年九月、十月频月日食。此年七月、八月日食。凡交前十五度，交后十五度，并是食竟，去交远则日食渐少，去交近则日食渐多，正当交则日食既。若前月在交初一度日食，则至后月之朔日，犹在交之末度，未出食竟，月行天既匝，来及於日，或可更食。若前月日在交初二度以后，则后月复食无理。今七月日食既，而八月又食。於推步之术，必无此理。盖古书磨灭，致有错误。刘炫云：汉末以来八百馀载，考其注记，莫不皆尔，都无频月日食之事，计天道转运，古今一也。后世既无其事，前世理亦当然。而今有频食，於术不得有交之所在。日月必食，日食在朔，月食在望。日月共尽一体，日食少，则月食多；日食多，则月食少。日食尽，则前后望月不食；月食尽，则前后朔日不食。以其交道既不复其相掩故也。此与二十一年频月日食，理必不然。但其字则变古为篆，改篆为隶，书则缣以代简，纸以代缣。多历世代，年数遥远，丧乱或转写误失其本真，先儒因循，莫敢改易，执文求义，理必不通，后之学者，宜知此意也。<br/><br/>　<br/><br/>　　齐崔杼帅师伐莒。<br/><br/>　　大水。无传。<br/><br/>　　八月，癸巳，朔，日有食之。无传。<br/><br/>　　公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。<br/><br/>　　冬，楚子、蔡侯、陈侯、许男伐郑。公至自会。无传。<br/><br/>　　陈针宜咎出奔楚。陈针子八世孙，庆氏之党。书名，恶之也。○针，其兼反。咎，其九反。恶，乌路反。<br/><br/>　　[疏]注“陈针子八世孙”。正义曰：《世本》文也。<br/><br/>　<br/><br/>　　叔孙豹如京师。<br/><br/>　　大饥。无传。<br/><br/>　　【传】二十四年，春，穆叔如晋。范宣子逆之，问焉，曰：“古人有言曰，‘死而不朽’，何谓也？”穆叔未对。宣子曰：“昔匄之祖，自虞以上为陶唐氏，（陶唐，尧所治地，大原晋阳县也。终虞之世以为号，故曰自虞以上。○上，时掌反，注同。治，直吏反。）<br/><br/>　　[疏]注“陶唐”至“以上”。正义曰：如杜此注，陶唐共为一名，即是晋阳县也。《释例》云：“晋大卤、大原、大夏、参虚、晋阳，六名，大原晋阳县也。”唯载六名，而言不及唐。《释例》又别记小国所都唐，大原晋阳县也，亦云“唐是晋阳”，而言不及陶，则以陶与唐别，不是共为一名也。《史记》云“帝尧为陶唐氏”，韦昭云：“陶、唐皆国名，犹汤称殷、商也。”案经传“契居商”，故汤以商为国号。后盘庚迁殷，故殷、商双举。历检书传，未闻帝尧居陶。而以陶冠唐，盖地以二字为名。所称或单或複也。张晏云“尧为唐侯，国於中山唐县”，然则唐是中山县名，非晋阳也。尧自唐侯而升为天子，既为天子，乃治於晋阳，故杜於晋阳六名，言不及唐，记其诸国之都，乃云“唐是晋阳”。言尧为天子，号曰陶唐，其治在晋阳耳。唐非晋阳县内之地名也。舜受尧禅封尧子丹朱为王者之后，犹称为唐，其名不易，终虞之世，以陶唐为号，故曰“自虞以上”也。<br/><br/>　<br/><br/>　　在夏为御龙氏，谓刘累也。事见昭二十九年。○见，贤遍反。<br/><br/>　　[疏]注“谓刘”至“九年”。<br/><br/>　　○正义曰：昭二十九年传曰：“陶唐氏既衰，其后有刘累，学扰龙于豢龙氏，以事孔甲。夏后加之，赐氏曰御龙。”<br/><br/>　<br/><br/>　　在商为豕韦氏，豕韦，国名。东郡白马县东南有韦城。<br/><br/>　　[疏]注“豕韦”至“韦城”。<br/><br/>　　○正义曰：《郑语》云：祝融之后八姓，“大彭豕韦为商伯矣”。又曰：“彭，姓。彭祖豕韦，则商灭之矣。”贾逵云：“大彭豕韦为商伯，其后世失道，殷德复兴而灭之。”然则商之初，豕韦国君为彭姓也。其后乃以刘累之后代之，亦不知殷之何王灭彭姓而封累后也。昭二十九年传称夏王孔甲嘉刘累，“赐氏曰御龙，以更豕韦之后”。则赐刘累身封豕韦。而此云“在商为豕韦氏”者，杜於彼注云：“刘累代彭姓之豕韦，累寻迁鲁县。豕韦复国，至商而灭。累之后世，复承其国为豕韦氏。”是杜解刘累及其后世再封豕韦之事。<br/><br/>　<br/><br/>　　在周为唐杜氏，唐杜，二国名。殷末，豕韦国於唐。周成王灭唐，迁之於杜，为杜伯。杜伯之子隰叔奔晋，四世及士会，食邑於范氏。杜，今京兆杜县。○隰，徐入反。复，扶又反，下同。<br/><br/>　　[疏]注“唐杜”至“杜县”。<br/><br/>　　○正义曰：以《国语》杜伯文不连唐，知唐、杜二国名。又以豕韦为一，嫌唐、杜亦一，故辨之也。昭元年传称“尧迁实沈于大夏。唐人是因，以服事夏、商。其季世曰唐叔虞。及成王灭唐，而封大叔”。是言周成王灭唐也。《周语》曰：“周之衰也，杜伯射宣王於镐。”是周有杜国。故杜以为成王灭唐，迁之於杜为杜伯也。《晋语》訾礻石对范宣子云：“昔隰叔子违周虽奔於晋，生子舆为司空。世及武子，佐文、襄为卿，以辅成、景。后之人可则，是以受随、范。”贾逵云：“宣王杀杜伯，其子逃而奔晋。”子舆，士蒍字。武子，士会也。会，士蒍之孙，是隰叔四世及士会，食邑於范，为范氏也。刘炫云：“案杜於昭元年注云：‘唐人若刘累之等。累迁鲁县，此在大夏。’即如彼言，则居唐之人非累之裔，此注何云“豕韦国於唐”也？又据何文，知初封於唐，后封於杜乎？”今知刘说非者，彼注虽似有异，其义与此不殊。后传云“唐人”，是因杜以唐人非一人之称，故云“刘累之等”。谓累之子孙，故云“之等”也。累迁鲁县，传云“唐人是因”，因居大夏，则累之子孙迁居大夏也。杜知殷末封之於唐者，以周成王灭唐故也；知后封於杜者，以宣王时有杜伯故也。是成王之时，有唐无杜，宣王之时，有杜无唐，故杜为此解。刘炫又规云：唐非豕韦之胤，杜亦未必是后，安知灭唐迁於杜也？贾逵注《国语》，云武王封尧后为唐、杜二国。以为并时为国，非灭唐封杜。刘以为唐非刘累之后，又取贾逵注《国语》“武王封尧后为唐、杜二国”，以为二国并封，而规杜氏，非也。炫谓宣子历言巳之宗族，於上世有国有家，未必继体相承，炫於处秦为刘，谓非丘明之笔，豕韦、唐、杜，不信元凯之言，己之远祖，数自讥讦，或闻此义，必将见嗤。但传言於人，惧误后学，意之所见，不敢有隐，唯贤者裁之。<br/><br/>　<br/><br/>　　晋主夏盟为范氏，其是之谓乎？”晋为诸夏盟主，范氏复为之佐。言巳世为兴家。○夏，户雅反，注同。穆叔曰：“以豹所闻，此之谓世禄，非不朽也。鲁有先大夫曰臧文仲，既没，其言立。立，谓不废绝。○“既没，其言立”，今俗本皆作“其言立於世”。检元熙以前本，则无“於世”二字。其是之谓乎？豹闻之：‘大上有立德，黄、帝、尧、舜。○大音泰。其次有立功，禹、稷。其次有立言。’史佚、周任、臧文仲。○佚音逸。任音壬。<br/><br/>　　[疏]“大上”至“立言”。<br/><br/>　　○正义曰：大上、其次，以人之才知浅深为上、次也。大上谓人之最上者，上圣之人也。其次，次圣者，谓大贤之人也。其次，又次大贤者也。立德，谓创制垂法，博施济众，圣德立於上代，惠泽被於无穷，故服以伏羲、神农，杜以黄帝、尧、舜当之，言如此之类，乃是立德也。《礼运》称“禹、汤、文、武、成王、周公”。后代人主之选，计成王非圣，但欲言周公，不得不言成王耳。禹、汤、文、武、周公与孔子皆可谓立德者也。立功，谓拯厄除难，功济於时，故服、杜皆以禹、稷当之，言如此之类，乃是立功也。《祭法》云：“圣王之制祭祀也，法施於民则祀之，以死勤事则祀之，以劳定国则祀之，能御大菑则祀之，能捍大患则祀之。”法施於民，乃谓上圣，当是立德之人。其馀勤民定国，御灾捍患，皆是立功者也。立言，谓言得其要，理足可传，记传称史逸有言，《论语》称周任有言，及此臧文仲既没，其言存立於世，皆其身既没，其言尚存，故服、杜皆以史佚、周任、臧文仲当之，言如此之类，乃是立言也。老、庄、荀、孟、管、晏、杨、墨、孙、吴之徙，制作子书，屈原、宋玉、贾逵、杨雄、马迁、班固以后，撰集史传及制作文章，使后世学习，皆是立言者也。此三者虽经世代，当不朽腐，故穆子历言之。<br/><br/>　<br/><br/>　　虽久不废，此之谓不朽。若夫保姓受氏，以守宗祊，祊，庙门。○祊，布彭反，注同。<br/><br/>　　[疏]注“祊庙门”。<br/><br/>　　○正义曰：《释宫》云：“祊谓之门。”李巡曰：“祊，故庙门名也。”孙炎曰：“《诗》云：‘祝祭於祊。’谓庙门也。”<br/><br/>　<br/><br/>　　世不绝祀，无国无之。禄之大者，不可谓不朽。”传善穆叔之知言。范宣子为政，诸侯之币重，郑人病之。二月，郑伯如晋，子产寓书於子西，以告宣子，寓，寄也。○寓音遇。曰：“子为晋国，四邻诸侯不闻令德，而闻重币，侨也惑之。侨闻君子长国家者，非无贿之患，而无令名之难。夫诸侯之贿聚於公室，则诸侯贰。贰，离也。○长，丁丈反。难，如字，又乃旦反。贿，呼罪反。若吾子赖之，则晋国贰。赖，恃用之。诸侯贰，则晋国坏。晋国贰，则子之家坏。何没没也！没没，沈灭之言。○没没，如字，一音妹，沈溺也。将焉用贿？夫令名，德之舆也。德须令名以远闻。○焉，於虔反。闻音问，又如字。德，国家之基也。有基无坏，无亦是务乎！有德则乐，乐则能久。《诗》云：‘乐只君子，邦家之基。’有令德也夫！《诗·小雅》。言君子乐美其道，为邦家之基，所以济令德。○乐乐，并音洛。夫音扶，下“也夫”同。‘上帝临女，无贰尔心’。有令名也夫！《诗·大雅》。言武王为天所临，不敢怀贰心，所以济令名。○女音汝。<br/><br/>　　[疏]“诗云”至“名也夫”。<br/><br/>　　○正义曰：《诗·小雅·南山有台》之篇。旨，美也。言有乐美之德，君子以有乐美之德，故为邦家之基本也。此诗所言，言此君子有令德也。夫又引《诗·大雅·大明》之篇，诗人谓武王云，上天之意，临视女武王矣。言武王为天所临，不敢怀贰於女之心。此诗所言，言武王有令名也。夫乐美君子者，言君子有可乐可美之德也。刘炫云：诗人谓武王云，上天之意，临视女武王，故在下臣民，无怀贰於女之心也。<br/><br/>　<br/><br/>　　恕思以明德，则令名载而行之，是以远至迩安。毋宁使人谓子：‘子实生我。’无宁，宁也。○毋音无。而谓‘子浚我以生’乎？浚，取也。言取我财以自生。○浚，思俊反。<br/><br/>　　[疏]“毋宁”至“生乎”。<br/><br/>　　○正义曰：无宁，宁也。言人等作二事：为不取人财，宁使人谓子实能生养我民也。为多取人财，使人言子不能自活，而须我民财以生活乎！此二者孰胜也？<br/><br/>　<br/><br/>　　象有齿以焚其身，贿也。”焚，毙也。○焚，扶云反；服云，焚，读曰偾，偾，僵也。毙，婢世反。<br/><br/>　　[疏]注“焚，毙也”。<br/><br/>　　○正义曰：焚是烧也。象不烧死，故训为毙。服虔云：焚，读曰偾，偾，僵也。为生齿牙，僵仆其身。<br/><br/>　<br/><br/>　　宣子说，乃轻币。是行也，郑伯朝晋，为重币故，且请伐陈也。郑伯稽首，宣子辞。子西相，曰：“以陈国之介恃大国而陵虐於敝邑，介，因也。大国，楚也。说音悦。为，于伪反，下注“鲁为”同。相，息亮反。介音戒，注及下同。寡君是以请罪焉。请，得罪施陈也。○“是以请罪焉”，一本作“是以请请罪焉”。请，并七井反；徐，上请字音情。敢不稽首？”为明年郑入陈传。<br/><br/>　　孟孝伯侵齐，晋故也。前年齐伐晋，鲁为晋报侵。<br/><br/>　　夏，楚子为舟师以伐吴，舟师，水军。不为军政，不设赏罚之差。无功而还。为下吴召舒鸠起本。<br/><br/>　　齐侯既伐晋而惧，将欲见楚子。楚子使薳启彊如齐聘，且请期。请会期。○彊，其良反，又居良反。齐社，蒐军实，使客观之。祭社，因阅数军器，以示薳启彊。○蒐，所求反。阅音决。数，所主反。陈文子曰：“齐将有寇。吾闻之，兵不戢，必取其族。”戢，藏也。族，类也。取其族，还自害也。○戢，侧立反。<br/><br/>　　秋，齐侯闻将有晋师，夷仪之师。使陈无宇从薳启彊如楚，辞，且乞师。辞有晋师，未得相见。崔杼帅师送之，遂伐莒，侵介根。介根，莒邑。今城阳黔陬县东北计基城是也。齐既与莒平，因兵出侵之，言无信也。○黔，其廉反，又其令反；如淳音耿弇反。陬，侧留反，又子侯反；韦昭音诹。基，本又作其，音基，又如字；《汉书》作“斤”；如淳，斤音基。会于夷仪，将以伐齐，水，不克。晋合诸侯以报前年见伐。<br/><br/>　　冬，楚子伐郑以救齐，门于东门，次于棘泽。以齐无宇乞师故也。诸侯还救郑。夷仪诸侯。晋侯使张骼、辅跞致楚师，求御于郑。欲得郑人自御，知其地利故也。○骼，庚百反，一音古洛反。跞，力狄反，徐音洛。郑人卜宛射犬吉。射犬，郑公孙。○宛，於元反。射，食亦反，徐神石反。子大叔戒之曰：“大国之人，不可与也。”言不可与等也。欲使卑下之。大叔，游吉。○大叔音泰，下遐嫁反。对曰：“无有众寡，其上一也。”言在巳上者有常分，无大小国之异。○分，扶问反。<br/><br/>　　[疏]“无有”至“一也”。<br/><br/>　　○正义曰：射犬之意，言成与彼俱是大夫，无有国士大小、人民众寡之异。其在我上，彼此一也。其意言我下郑卿，亦下晋卿，彼若是卿，我当下之，彼是大夫，我不下之。<br/><br/>　<br/><br/>　　大叔曰：“不然，部娄无松柏。”部娄，小阜。松柏，大木喻小国异於大国。○部，蒲口反，徐扶苟反。娄，本或作楼，路口反，徐力侯反。阜，扶有反。<br/><br/>　　[疏]注“部娄”至“大国”。<br/><br/>　　○正义曰：《释地》云：“大陆曰阜，大阜曰陵。”李巡曰：“大陆，谓士地高大，名曰阜，阜最大为陵。”则阜地之高者，是丘陵之类也。部娄，小阜。相传为然。大山有松柏，小阜无松柏，小阜异於大山，喻小国异於大国，不得与大国之人等也。服虔云：喻小国无贤材知勇之人，而与大国等也。<br/><br/>　<br/><br/>　　二子在幄，坐射犬于外，二子，张骼、辅跞。幄，帐也。○幄，於角反。既食，而后食之。使御广车而行，广车，兵车。○后食音嗣。广，古旷反，注同。巳皆乘乘车。乘车，安车。○下乘字，绳证反，注及下皆同。将及楚师，而后从之乘，皆踞转而鼓琴。转，衣装。○踞，居虑反。转，张恋反，注及下同，一音张脔反。装，侧良反，一本作囊。<br/><br/>　　[疏]注“转衣装”。<br/><br/>　　○正义曰：踞，谓坐其上也。战车所有可坐其上，明是衣囊耳。当是盛衣甲之囊也。下云取胄於囊，当别有小囊盛胄，定本作“衣装”。<br/><br/>　<br/><br/>　　近，不告而驰之。射犬恨，故近敌不告而驰。皆取胄於櫜而胄，入垒，皆下，搏人以投，收禽挟囚。禽，获也。○胄，直救反。櫜，古毛反。垒，力轨反。搏，音博，徐甫各反。挟音协。弗待而出。射犬又不待二子。皆超乘，抽弓而射。既免，复踞转而鼓琴，曰：“公孙！同乘，兄弟也。言同乘义如兄弟。○复，扶又反，下复讨同。故再不谋？”谓不告而驰，不待而出。对曰：“曩者志入而已，今则怯也。”皆笑，曰：“公孙之亟也。”亟，急也。言其性急不能受屈。○曩，奴党反，曏也。怯，去业反。亟，居力反，注同。<br/><br/>　　[疏]“曩者”至“怯也”。<br/><br/>　　○正义曰：曩，犹向也。向者志入，前敌而驰，驰入遇，怯而出，非是故不告也。<br/><br/>　<br/><br/>　　楚子自棘泽还，使薳启彊帅师送陈无宇。传言齐、楚固相结也。<br/><br/>　　吴人为楚舟师之役故，在此年夏。○为，于伪反，下注同。召舒鸠人，舒鸠人叛楚。舒鸠，楚属国。召欲与共伐楚。楚子师于荒浦，荒浦，舒鸠地。○浦，判五反。使沈尹寿与师祁犁让之。二子，楚大夫。○犁，力弓反，又利之反。舒鸠子敬逆二子，而告“无之”，且请受盟。二子复命，王欲伐之。薳子曰：“不可。令尹薳子冯。彼告不叛，且请受盟，而又伐之，伐无罪也。姑归息民，以待其卒。卒，终也。卒而不贰，吾又何求？若犹叛我，无辞有庸。”乃还。彼无辞，我有功。为明年楚灭舒鸠传。<br/><br/>　　陈人复讨庆氏之党，针宜咎出奔楚。言宜咎所以称名。<br/><br/>　　齐人城郏。郏，王城也。於是穀、雒斗，毁王宫。齐叛晋，欲求媚於天子，故为王城之。○郏，古洽反。<br/><br/>　　[疏]注“郏王”至“城之”。<br/><br/>　　○正义曰：传称成王定鼎于郏鄏，周公就而营之，谓之洛邑，亦名王城。其地旧名为郏，故以郏为城名。《周语》云：“灵王二十二年，穀、洛斗、毁王宫。”计灵王以二年即位，往年为二十二年。往年毁坏其城，故齐人今岁为王城之也。<br/><br/>　<br/><br/>　　穆叔如周聘，且贺城。王嘉其有礼也，赐之大路。大路，天子所赐车之总名。为昭四年叔孙以所赐路葬张本。<br/><br/>　　晋侯嬖程郑，使佐下军。代栾盈也。郑行人公孙挥如晋聘。挥，子羽也。○挥，许韦反。程郑问焉，曰：“敢问降阶何由？”问自降下之道。○下，遐嫁反，又如字。<br/><br/>　　[疏]注“问自降下之道”。<br/><br/>　　○正义曰：下注“阶，犹道也”。知问降阶者，问自降下之道。程郑既得为卿，以卿是高位，欲降意下人，故问自降下之道。<br/><br/>　<br/><br/>　　子羽不能对。归以语然明，然明，鬷蔑。○语，鱼据反。鬷，子公反。然明曰：“是将死矣。不然将亡。贵而知惧，惧而思降，乃得其阶。阶犹道也。下人而已，又何问焉？言易知。○下，户嫁反。易，以豉反。且夫既登而求降阶者，知人也，不在程郑。其有亡衅乎？不然，其有惑疾，将死而忧也。”言郑本小人。为明年程郑卒张本。○夫音扶。知音智。衅，许觐反。<br/><br/>　　[疏]“其有”至“忧也”。<br/><br/>　　○正义曰：程郑忽问降阶，然明议其将死，故云此程郑身有罪祸，惧，奔亡之衅，而辄问降阶也。若不然，则有迷惑之疾，将死而忧乎！何休难此，云善言者，君子所尚，有小人道之，辄为死徵。是善言不可出口。此未得传之意也。然明者，郑之知人，知程郑以佞媚嬖幸得升卿位，非有谦退止足之心。今忽问降阶，是改其常度。以其改常，知其将死故疑其知将有“亡衅”“惑疾”而忧，故能出此语耳。善言非其常，所以知其死，非谓口出善言即当死也。赵文子，贤人也，将死，其语偷。程郑，小人也，将死，其言善。俱是失常，无所怪惑也。 </p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1018-10315.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1018-10317.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1018.html" action-type="chapterComment" class="comment"><i></i>春秋左传正义章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

