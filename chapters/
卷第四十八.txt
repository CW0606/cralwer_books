<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>《法苑珠林》正文_卷第四十八_道世作品 - 维普阅读网</title>
<meta name="keywords" content="法苑珠林,法苑珠林原文,法苑珠林阅读,卷第四十八全文,道世作品" />
<meta name="description" content="法苑珠林原文阅读,卷第四十八全文在线阅读,道世作品,维普阅读网" />

<link href="style/style.css" rel="stylesheet" type="text/css">
<meta http-equiv="Content-Type" content="text/html; charset=gbk">
<!-- [if lte IE 8]>
<meta http-equiv="X-UA-Compatible" content="IE=7,chrome=1" />
<![endif]-->

<script type="text/javascript" charset="gbk">
var _Profile = {
id: "",
type: "basic",
name: "",
site: "ruochu"
}
var _inlineCodes = [];
    var _inlineRun = function(fn){
    	_inlineCodes.push(fn);
    };
</script>

<!-- debug mod -->
<link rel="stylesheet" href="http://img.vipreading.com/_res/r_css/base.css" />
<link rel="stylesheet" href="http://img.vipreading.com/_res/r_css/chapter.css" />
<SCRIPT language=javascript>
document.onkeydown = pageEvent;
var prevpage="novel-read-1011-10028.html";
var nextpage="novel-read-1011-10030.html";
var indexpage = "novel-chapter-1011.html";
function pageEvent(evt){
evt = evt ||window.event;
var key=evt.which||evt.keyCode;
if (key == 37) location = prevpage
if (key == 39) location = nextpage
if (key == 13) location = indexpage;
};
</SCRIPT> 

</head>
<body class="chapter">
<div class="header">
<div class="top">
<div class="inner">
<span class="logo">
<a href="/"><img src="http://img.vipreading.com/_assets/r-small-logo.png" width="43" height="44" alt="维普阅读网" /></a>
</span>
<ul class="nav">
<li class="home active"><a href="/" title="维普阅读网"><span></span></a></li>
<li class="rank "><a href="/novel-list-0-0-0-0-0-4-0-1.html" title="排行榜"><span></span></a></li>
<li class="stack "><a href="/novel-list-0-0-0-0-0-0-0-1.html" title="书库"><span></span></a></li>
<li class="forum "><a href="/forum.php" title="论坛"><span></span></a></li>
<li class="mobile "><a href="#" title="手机版"><span></span></a></li>	
</ul>
<div class="search">
<form method="post" action="/pdnovel.php?mod=search&amp;searchsubmit=yes" target="_blank">
<input name="srchtxt" class="text" autocomplete="off" data-ph-color="#71efe7" data-ph-toggle="true" style="color: rgb(113, 239, 231);">
<button type="submit" class="submit" title="搜索"></button>
</form>
</div>
</div>
</div>
<div class="bottom">
<div class="inner">
<div class="accounts">

</div>
<div class="breadcrumb">
<i class="icon"></i>
<strong><a href="novel-view-1011.html">法苑珠林</a></strong>
<strong><a href="novel-chapter-1011.html">法苑珠林目录</a></strong>
<span>卷第四十八</span>
</div>
</div>
</div>
</div>
<div class="wrap">
<div class="container">
<div class="c-center">
<div id="main">
<div class="read-setting">
<span></span>
<a href="javascript:;" class="ok button-small button-green"></a>
<a href="javascript:;" class="cancel button-small button-grey">忽略</a>
</div>
<div class="mod mod-page first-page" id="chapter177988" >				

<div class="bd">
<a href="novel-read-1011-10028.html" class="previou" data-chapter-id="177977" title="上一章"><i class="icon"></i></a>
<h1 id="chapter_title_177988"><strong>卷第四十八</strong></h1>
<p class="info">
分类：<a class="cate" href="/novel-list-17.html" target="blank">古典名著</a><span class="divide">|</span>作者：<a class="name" href="/pdnovel.php?mod=search&amp;ac=author&amp;srchtxt=道世&amp;searchsubmit=yes"  target="_blank">道世</a><span class="divide">|</span>发布时间：2014-11-24 19:35:35<span class="divide">|</span></p>
<div class="page-body">
<div class="page-content">
<p>西明寺沙门释道世撰<br/><br/>诫勖篇第四十八(此有六部) 述意部 诫马部 诫学部 诫盗部 诫罪部 杂诫部<br/><br/>述意部第一<br/><br/>夫以立像表真化俗彝训。寄指筌月出道常规。但以妄想倒情沿流固习。无思悛革随业飘沦。是以涅槃经云。为善清升譬同爪土。为恶沉滞喻等地尘。良由六贼俱至十使交缠。或比行厕画瓶。或拟危城坯器。故将崩朽宅三火常然。逃隐空聚五刀常逐。井河引喻。逼形器于刹那。屠肆牛羊。切性命于漏刻。亦如鼠入脂角。至穷何趣。况复五浊交横四山常逼。而能安忍不生忧悔。所以大圣垂训。法喻所归止在诫约。身心无沿逸欲。鉴举力励专怔省过。但见临死眼光失落。眷属丛聚对颜难救。呜呼洟泗慨彼沉沦。既属斯苦何不自诫。过由我生改不藉他。犹有微善宅报在人。又逢遗法亲见三宝。脱生恶道对目莫知。由此悲痛无由怠堕矣<br/><br/>诫马部第二<br/><br/>如中阿含经云。时有调马师。名曰只尸。来诣佛所稽首佛足。退坐一面白佛言。世尊。我观世间甚为轻浅。犹如群羊。世间唯我堪能调马狂逸恶马。我作方便须臾令彼态病悉现。随其态病方便调伏。佛告调马师。聚落主。汝以几种方便调伏于马。马师白佛言。有三种法调伏恶马。何等为三。一者柔软。二者粗涩。三者柔软粗涩。佛告聚落主。汝以三种方便调马。犹不调者当如之何。马师白佛。有不调者便当杀之。所以者何。莫令辱我。调马师白佛言。世尊是无上调御丈夫。为以几种方便调御丈夫。佛告聚落主。我亦以三种方便调御丈夫。何等为三。一者一向柔软。二者一向粗涩。三者柔软粗涩。佛告聚落主。所谓一向柔软者。如汝所说。此是身善行。此是身善行报。此是口意善行。此是口意善行报。是名天。是名人。是名善趣化生。是名涅槃。是为柔软。第二一向粗涩者。如汝所说。是身恶行。是身恶行报是。口意善恶行。是口意恶行报。是名地狱。是名畜生。是名饿鬼。是名恶趣。是名堕恶趣。是名如来粗涩教也。第三彼柔软粗涩俱者。谓如来有时说身善行。有时说身善行报。有时说口意善行。有时说口意善行报。有时说身恶行。有时说身恶行报。有时说口意恶行。有时说口意恶行报。如是名天如是名人。如是名善趣。如是名涅槃。如是名地狱。如是名畜生饿鬼。如是名恶趣。如是名堕恶趣。是名如来柔软粗涩教。调马师白佛言。世尊。若以三种方便调伏众生。有不调者当如之何。佛告聚落主。亦当杀之。所以者何。莫令辱我。调马师白佛言。若杀生者。于世尊法为不清净。世尊法中亦不杀生。而今言杀其义云何。佛告聚落主。如来法中亦不杀生。然如来法中以三种教授。不调伏者。不复与语。不教不诫。岂非死耶。调马师白佛。实尔世尊。不复与语。永不教诫。真为死也。以是之故。我从今日离诸恶不善业也。闻佛所说欢喜而去<br/><br/>又法句喻经云。佛问象师。调象之法有几。答曰。有三。何谓为三。一者刚钩钩口著其羁靽。二者减食常令饥瘦。三者捶杖加其楚痛。由铁钩钩口故以制强口。由不与食饮故以制身犷。由加捶杖故以伏其心。佛告居士。吾亦有三用调一切。亦以自调得至无为。一者以至诚故制御口患。二者以慈贞故伏身刚强。三者以智慧故灭意痴盖。持是三事度脱一切离三恶道<br/><br/>诫学部第三<br/><br/>如增一阿含经云。一偈之中便出生三十七品及诸法义。迦叶问言。何等是。时尊者阿难便说此偈<br/><br/>诸恶莫作　　诸善奉行　　自净其意<br/><br/>是诸佛教　<br/><br/>所以然者。诸恶莫作。戒具之禁清白之行。诸善奉行。心意清净。自净其意。除邪颠倒。是诸佛教。去愚惑想。云何迦叶。戒清净者。意岂不净乎。清净者。则不颠倒。以无颠倒愚惑想灭。诸三十七道品果便得成就。以成道果。岂非诸法乎<br/><br/>诫盗部第四<br/><br/>如杂阿含经云。时有异比丘。在拘萨罗国人间止一林中。时彼比丘有眼患。受师教云。应嗅钵昙摩华。时彼比丘受师教已。往至钵昙摩池侧。于池岸边逆风而坐。随风嗅香。时有天神主此池者。语比丘言。何以盗华。汝今便是盗香贼也<br/><br/>尔时比丘说偈答言<br/><br/>不坏亦不夺　　远住随嗅香<br/><br/>汝今何故言　　我是盗香贼　<br/><br/>尔时天神复说偈言<br/><br/>不求而不舍　　世间名为贼<br/><br/>汝今人不与　　而自一向取<br/><br/>是则名世间　　真实盗香贼　<br/><br/>时有一士夫。取彼藕根重负而去。尔时比丘为彼天神而说偈言<br/><br/>如今彼士夫　　断截分陀利<br/><br/>拔根重负去　　便是奸狡人<br/><br/>汝何故不遮　　而言我盗香　<br/><br/>如彼天神说偈答言<br/><br/>狂乱奸狡人　　犹如乳母衣<br/><br/>何足加其言　　且堪与汝语<br/><br/>袈裟污不现　　黑衣黑不污<br/><br/>奸狡凶恶人　　世间不与语<br/><br/>蝇脚污素帛　　明者小过现<br/><br/>如墨点珂贝　　虽小悉皆现　<br/><br/>时彼比丘复说偈言<br/><br/>善哉善哉说　　以义安慰我<br/><br/>汝可常为我　　数数说斯偈　<br/><br/>时彼天神复说偈言<br/><br/>我非汝买奴　　亦非人与汝<br/><br/>何为常随汝　　数数相告语<br/><br/>汝今当自知　　彼彼饶益事　<br/><br/>诫罪部第五<br/><br/>如阎罗王五使经云。佛告诸比丘。人生世间。不孝父母。不敬沙门。不行仁义。不学经戒。不畏后世者。其人身死当堕地狱。主者持行白阎罗王言其过恶。此人不孝等种种诸过。无有福德。不恐畏死。唯王处罚。阎罗王常先安徐以忠正语。为现五使者而问言。第一汝不见。世人始为婴儿。僵卧屎尿不能自护。口不知言不知好恶。汝见以不。人答已见。王言。汝自谓不如是。然人神从行终即有生。虽尚未见常当为善自端三业。柰何放心快志造过。人答。愚暗不知。王言。汝自愚痴纵意作恶。非是父母师长君天沙门道人等过也。罪自由汝。岂得不乐。今当受之。是为阎王现第一天使也<br/><br/>第二阎王复问。子为人时。天使次到。汝能觉不。人答不觉。王曰。汝不见世人年老发白齿堕羸瘦偻步低行起居任杖不。人答有是。王曰。汝谓独免可得不老。凡人已生法皆老耄。常当为善端身口心奉行经戒。柰何自恣。人答。愚痴故尔。王曰汝自以愚痴作恶。非是父母君天沙门道人过也。罪自由汝。岂得不乐。今当受之。是为阎王现第二天使也<br/><br/>第三阎王复问。子为人时。岂不见世间男女身有疾病身体苦痛坐起不安命近忧促众医不疗不。人答言有。王曰。汝可得不病耶。人生既老法皆当病。闻身强健当勉为善奉行经戒端身口意。奈何自恣。人答。愚暗故尔。王曰。汝自以为愚作恶。非关父母君天沙门道人过也。罪自由汝。岂得不乐。今当受之。是为阎王现第三天使也<br/><br/>第四阎王复问。子为人时。岂不见世间诸死亡者。或藏其尸。或弃捐之。至于七日肌肉坏败。狐狸百鸟皆就食之。凡人已死身恶腐烂。汝岂不见。人答言有。王曰。汝谓独勉可得不死耶。凡人已生法皆当死。闻在世间常为善事。敕身口意奉行经戒。奈何自恣。人答。愚暗故尔。王曰。汝自作恶。非是父母君天沙门道人过也。罪自由汝。岂得不乐。今当受之。是为阎王现第四天使也<br/><br/>第五阎王复问。子为人时。不见世间弊人恶子为吏所捕取案罪所刑法加之。或断手足。或劓耳鼻。或烧其形悬头日炙。或屠割支解种种毒痛不。人答言有。王曰。汝谓为恶独可解耶。眼见世间罪福分明。何不守善敕身口意奉行经戒。云何自快。人答。愚暗故尔。王曰。汝自用心作不忠正。非是父母君天沙门道人过也。今是殃罪。要当自受。是为阎王现第五天使也<br/><br/>佛说经已。诸弟子等皆受教诫。各前作礼。欢喜奉行<br/><br/>杂诫部第六<br/><br/>大法句经偈云(总十一诫)<br/><br/>诫信<br/><br/>士有信行　　为圣所誉　　乐无为者<br/><br/>一切缚解　　比方世利　　惠信为明<br/><br/>是财上宝　　家产非常　　欲见诸真<br/><br/>乐听讲法　　能舍悭妒　　此之谓信<br/><br/>无信不习　　好驳正言　　如拙取水<br/><br/>掘泉扬泥　　贤夫习智　　乐仰清净<br/><br/>如善取水　　要冷不扰　　信不染他<br/><br/>莫如斯载　　如大象调　　自调最胜<br/><br/>信财戒财　　惭愧亦财　　闻财施财<br/><br/>慧为七财　　生有此财　　不问男女<br/><br/>终以不贪　　贤者识真　<br/><br/>诫死<br/><br/>所以非常　　谓兴衰法　　夫生辄死<br/><br/>此灭为乐　　如河驶流　　往而不返<br/><br/>人命如是　　逝者不还　　生者日夜<br/><br/>命自刀削　　寿之消尽　　如荥阱水<br/><br/>常者皆尽　　高者亦堕　　合会有离<br/><br/>生者有死　　众生相刻　　以丧其命<br/><br/>随行所堕　　自受殃祸　　虽寿百岁<br/><br/>亦死过去　　为老所厌　　病倏至际<br/><br/>是日已过　　命则随减　　如少水鱼<br/><br/>斯有何乐　　老则色衰　　所病自坏<br/><br/>形败腐朽　　命终其然　　是身何用<br/><br/>常漏臭处　　为病所困　　有老死患<br/><br/>非有子恃　　亦非父兄　　为死所迫<br/><br/>无亲可怙　　昼夜慢惰　　老不止淫<br/><br/>有财不施　　不受佛言　　有此四蔽<br/><br/>为自侵欺　<br/><br/>诫杀<br/><br/>为仁不杀　　常能摄身　　是处不死<br/><br/>所适无患　　不杀为仁　　慎言守心<br/><br/>是处不死　　所适无患　　彼乱已整<br/><br/>守以慈仁　　见怒能忍　　是为梵行<br/><br/>至诚安徐　　口无粗言　　不嗔彼所<br/><br/>是谓梵行　　垂拱无为　　不害众生<br/><br/>无所娆恼　　是谓梵行　　常以慈哀<br/><br/>净如佛教　　知足知止　　是度生死<br/><br/>普爱贤美　　哀加众生　　常行慈心<br/><br/>所适者安　　昼夜念慈　　心无克伐<br/><br/>不害众生　　是行无仇　　卧安寤安<br/><br/>不见恶梦　　天护人爱　　不毒不兵<br/><br/>水火不丧　　在所得利　　死升梵天<br/><br/>受乐自然　　仁无乱志　　慈最可行<br/><br/>愍伤众生　　此福无量　<br/><br/>诫意<br/><br/>恶言骂詈　　憍倰篾人　　兴起是行<br/><br/>疾怨兹生　　逊言顺辞　　尊敬于人<br/><br/>弃结忍恶　　疾怨自灭　　夫士之生<br/><br/>斧在口中　　所以斩身　　由其恶言<br/><br/>争为少利　　如掩失财　　从彼致诤<br/><br/>令意向恶　　心为法本　　心尊心使<br/><br/>中心念恶　　罪苦自追　　心为法本<br/><br/>心尊心使　　中心念善　　福乐自随<br/><br/>随乱意行　　拘愚入冥　　自大无法<br/><br/>何解善言　　随正意行　　开解清明<br/><br/>不为嫉妒　　敏达善言　　愠于怨者<br/><br/>未常无怨　　不愠自除　　是道可宗<br/><br/>不好责彼　　务自省身　　如有知此<br/><br/>永灭无患　<br/><br/>诫邪<br/><br/>以真为伪　　以伪为真　　是为邪见<br/><br/>不得真利　　知真为真　　见伪知伪<br/><br/>是为正见　　必得真利　　壁屋不密<br/><br/>天雨则漏　　意不思正　　邪法为穿<br/><br/>壁屋善密　　雨则不漏　　摄意惟正<br/><br/>邪匿不生　　鄙夫染人　　如近臭物<br/><br/>渐悉习非　　不觉成恶　　贤夫染人<br/><br/>如近香熏　　进智习善　　行成皎洁<br/><br/>正念常兴　　邪法自灭　　自制正法<br/><br/>善名日增　　当思念道　　强守正行<br/><br/>健者得度　　吉祥无上　　克己调心<br/><br/>行不放逸　　施戒忍勤　　定慧常明<br/><br/>生不为恼　　死而不戚　　祸福路分<br/><br/>升沉殊趣　<br/><br/>诫愚<br/><br/>愚著生死　　莫知正法　　愚蒙无智<br/><br/>如居暗室　　触事昏驰　　寒暑不辩<br/><br/>虽久修习　　犹不知法　　虽复施行<br/><br/>为身招患　　快心作恶　　自致重殃<br/><br/>愚所望处　　不谓适苦　　临堕厄地<br/><br/>乃知不善　　愚憃作恶　　不能自解<br/><br/>殃追自焚　　罪成炽然　　愚人乐寝<br/><br/>忧戚长兴　　昏昏暗室　　如蚕处茧<br/><br/>愚人乐恶　　至死不休　　虽与善言<br/><br/>反谓怨仇　　罪犹未熟　　愚将为观<br/><br/>至其熟时　　自受大殃　　愚好财色<br/><br/>昼夜无厌　　如焦谷山　　注水不盈<br/><br/>愚多造过　　触处被嗔　　虽加杖捶<br/><br/>犹不自止　<br/><br/>诫恶<br/><br/>深观善恶　　心知畏忌　　畏而不犯<br/><br/>终吉无忧　　故世有福　　念思绍行<br/><br/>善致其愿　　福禄转胜　　信善作福<br/><br/>积善不厌　　信知阴德　　久而必彰<br/><br/>喜法卧安　　心悦意清　　圣人演法<br/><br/>慧常乐行　　贤人智者　　斋戒奉道<br/><br/>如星中月　　照明世间　　弓师调角<br/><br/>水人调船　　工匠调木　　智者调身<br/><br/>譬如厚石　　风不能移　　智者意重<br/><br/>毁誉不倾　　譬如深泉　　澄静清明<br/><br/>慧人闻道　　心净欣然　　断除五阴<br/><br/>静思智慧　　能自拯济　　显理澄真<br/><br/>抑制情欲　　志乐无为　　览受正教<br/><br/>冀法常存　<br/><br/>诫缚<br/><br/>去离忧患　　脱于一切　　缚结已解<br/><br/>消散自安　　心净得念　　无所贪乐<br/><br/>已度枯涸　　如雁弃池　　量腹而食<br/><br/>无所积藏　　虚心无想　　远近无碍<br/><br/>度身而衣　　不求余长　　省事无为<br/><br/>无所羁靽　　制想从正　　如马调御<br/><br/>舍憍弃慢　　为天所敬　　不怒如地<br/><br/>不动如山　　真人无垢　　生死世绝<br/><br/>心以休息　　言行亦止　　从正解脱<br/><br/>寂然归灭　　弃恶无著　　破坏三界<br/><br/>情色永绝　　是谓上智　　在聚若野<br/><br/>处染不染　　应真所叹　　莫不蒙祐<br/><br/>常乐空闲　　众人不逮　　快哉上士<br/><br/>天人钦仰　<br/><br/>诫诵<br/><br/>虽诵千言　　不行何益　　不如一闻<br/><br/>勤修得益　　虽诵千言　　句义不正<br/><br/>不如一要　　闻可灭意　　虽诵千言<br/><br/>不义何益　　不如一义　　闻行得度<br/><br/>虽诵千言　　不敬何益　　不如一行<br/><br/>欣乐奉修　　虽诵千言　　我心不灭<br/><br/>不如一句　　舍憍放逸　　虽诵千言<br/><br/>求名逾著　　不如一说　　弃执离著<br/><br/>虽诵千言　　不欲除罪　　不如一文<br/><br/>去离生死　　虽诵千言　　色情逾固<br/><br/>不如一解　　心境忘怀　　虽诵千言<br/><br/>不求出世　　不如一寤　　绝离三界<br/><br/>虽诵千言　　不存悲智　　不如一听<br/><br/>自他两利　<br/><br/>诫行<br/><br/>人寿百岁　　悭贪逾盛　　不如一日<br/><br/>割舍财色　　人寿百岁　　乐不持戒<br/><br/>不如一日　　净心守戒　　人寿百岁<br/><br/>多忿不忍　　不如一日　　含喜不嗔<br/><br/>人寿百岁　　怠惰不勤　　不如一日<br/><br/>策励身心　　人寿百岁　　情欣放逸<br/><br/>不如一日　　归心空寂　　人寿百岁<br/><br/>昏暗识心　　不如一日　　洞寤无明<br/><br/>人寿百岁　　拙御身心　　不如一日<br/><br/>巧便运致　　人寿百岁　　常怀怯弱<br/><br/>不如一日　　勇猛慧力　　人寿百岁<br/><br/>不起善愿　　不如一日　　发行四弘<br/><br/>人寿百岁　　不生一智　　不如一日<br/><br/>慧性聪利　<br/><br/>诫口<br/><br/>杂阿含经。诸天说偈云<br/><br/>士夫生世间　　斧在口中生<br/><br/>还自斩其身　　斯由其恶言<br/><br/>应毁便称誉　　应誉而便毁<br/><br/>其罪口中生　　死则堕恶道　<br/><br/>颂曰<br/><br/>建志诫心愚　　高慕欣明俦<br/><br/>相与立弘誓　　舍俗慕闲丘<br/><br/>萧散人物外　　晃朗免绸缪<br/><br/>寂寂求诚真　　斖斖励心柔<br/><br/>警策修三业　　激切澄四流<br/><br/>兴心愿弘誓　　救溺运慈舟<br/><br/>嘉期归妙觉　　善会涅槃修<br/><br/>存心八正道　　立志三祇休　<br/><br/>感应缘(略引四验) 晋沙门释支遁 周沙门释亡名 周沙门释道安 齐沙门释僧范<br/><br/>晋剡沃洲山有支遁字道林。本姓关氏。陈留人。或云河东林虑人。幼有神理聪明秀彻。晋王羲之睹遁才藻惊绝罕俦。遂披衿解带留连不能已。仍请住灵嘉寺。意存相近。又投迹剡山。于沃洲小岭立寺行道。僧众百余常随禀学。时或有堕者。遁乃著坐右铭。以勖之曰。勤之勤之。至道非孜。奚为淹滞。溺丧神奇。茫茫三界。眇眇长羁。烦劳外凑。冥心内驰。殉赴钦渴。缩邈忘疲。人生一世。涓若露垂。我身非我。云云谁施。达人怀德。知安必危。寂寥清举。洁累禅池。谨守明禁。雅说玄规。绥心神道。抗志无为。寥朗三蔽。融冶六疵。空洞五阴。虚豁四支。非指喻指。绝而莫离。妙觉既陈。又玄其知。婉转平任。与物推移。过此以往。勿思勿议<br/><br/>周渭滨沙门亡名法师。自诫云。夫以回天倒日之力。一旦草凋。岱山磐石之固。忽焉烬灭。定知世相无常浮生虚伪。譬如朝露其停几何。大丈夫生当降魔死当饲虎。如其不尔徒生何益。不如修禅定足以养志。读诵经足以自娱富贵名誉徒劳人耳。乃弃其簪弁剃其须发。衣纳杖锡听讲谈玄。战国未宁安身无地。自厌形骸甚于桎梏。思绝苦本莫知其津。大乘经曰。如说行者。乃名是圣。不但口之所言。小乘偈曰<br/><br/>能行说为正　　不行何所说<br/><br/>若说不能行　　不名为智者　<br/><br/>所以颜回好学勤改前非。季路未修惧闻后语。功劳智扰役神伤命。为道日损何用多知。誓欲枯木其形死灰其虑。降此患累以求虚寂。乃作绝学箴。亦名息心赞拟夫周庙。其铭曰<br/><br/>法界内有如意宝人焉。九缄其口而。铭其膺曰。古之摄心人也。诫之哉。诫之哉。无多虑无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫窥于色。莫听于声。闻声者聋。见色者盲。一文一艺。空中小蚋。一技一能。日下孤灯。英贤才艺。是为愚弊。舍弃淳朴。耽溺淫丽。识马易奔心猿难制。神既劳役。形必损毙。邪径终迷修途永泥。英贤才能。是曰惛懵。洿拙羡巧。其德不弘。名厚行薄。其高速崩。涂书污卷。其用不常。内怀矜伐。外致怨憎。或谈于口。或书于手。要人令誉。亦孔之丑。凡谓之吉。圣以之咎。赏悦暂时悲忧长久。畏影畏迹逾剧逾走。端坐树阴迹灭影沈。厌生患老随思随造。心想若灭生死长绝。不死不生无相无名。一道虚寂万物齐平。何胜何劣。何重何轻。何贵何贱何辱何荣。澄天愧净皦日惭明。安夫岱岳固彼金城。敬诒贤哲斯道利贞<br/><br/>周京师大中兴寺释道安。姓姚氏。冯翊故城人。识寤玄理早附法门。神气高朗挟操清远。乃作遗诫九章以训门人。其词曰<br/><br/>敬谢诸弟子等。夫出家为道至重至难。不可自轻。不可自易。所谓重者。荷道佩德萦仁负义。奉持净戒死而有几。所谓难者。绝世离俗永割亲爱。回情易性不同于众。行人所不能行。割人所不能割。忍苦受辱捐弃躯命。谓之难者。名曰道人。道人者。仁也。行必可履。言必可式。被服出家动为法则。不贪不诤不谗不匿。学间高远志在玄默。是为名称参位三尊出贤入圣。涤除精魂故。得君主不望其报父母不望其力。普天之人莫不归[捐-口+(口/└)]。捐妻减养供奉衣食。屈身俯仰不辞劳役恨者。以其志行清洁通于神明。惔怕虚白可奇可贵。故自荒流道法遂替。新学之人未体法则。弃邪著正望其真实。以小黠为智。以小恭为足。饱食终日无所用心。退自推观良亦可悲。计今出家。或有年岁。经业未通文字不决。徒丧一世无所成名。如此之事不可深思。无常之限非旦即夕。三涂苦痛无强无弱。师徒义深故以申示。有情之流可为永诫(其一曰)卿已出家永违所生。剃发毁容法服加形。辞亲之日上下洟零。割爱崇道意倰太清当遵此志经道修明。如何无心故存色声。悠悠竟日经业不成。德行日损秽迹遂盈。师友惭耻凡俗所轻。如是出家徒自辱名。今故诲励宜当专精(其二曰)卿已出志弃俗辞君。应自诲励志果清云。财色不顾与世不群。金玉不贵惟道为珍。约己守节甘苦乐贫。进德自度又能度人。如何改操趋走风尘。坐不暖席驰务西东。剧如徭役县官所牵。经道不通戒德不全。朋友嗤弄同学弃捐。如是出家徒丧天年。今故诲励宜各自怜(其三曰)卿已出家永辞宗族。无亲无疏清净无欲。吉则不欢凶则不哭。超然从容豁然离俗。志存玄妙轨真守朴。得度广济普蒙添福。如何无心仍著染触。空静长短铢两斗斛。与世诤利何异僮仆。经道不明德行不足。如是出家徒自毁辱。今故诲示宜自洗浴(其四曰)卿已出家号曰道人。父母不敬帝王不臣。普天同奉事之如神。稽首致敬不计富贫。尚其清修自利利人。减割之重一米七斤。如何怠慢不能报恩。倚纵游逸身意虚烦。无戒食施死入太山。烧铁为食融铜灌胭。如斯之痛法句所陈。今故诲约宜改自新(其五曰)卿已出家号曰息心。秽杂不著唯道是钦。志参清洁如玉如冰。当修经戒以济精神。众生蒙祐并度所亲。如何无心随俗浮沉。纵其四大恣其五根。道德遂浅世事更深。如是出家与世同尘。今故诫约幸自开神(其六曰)卿已出家捐世形躯。当务竭情泥洹合符。如何扰动不乐闲居。经道损耗世事有余。清白不履反入泥涂。隙影之命或在须臾。地狱之痛难可具书。今故戒励宜崇典谟(其七曰)卿已出家不可自宽。形虽鄙陋事行可观。衣服虽粗坐起令端。饮食虽疏出言可餐。夏则耐暑冬能忍寒。能自守节不饮盗泉。不肖之聚足不望前。久处私室如临至尊。学虽不多可齐上贤。如是出家足报二亲。宗族知识一切蒙恩。今故诫汝宜各自敦(其八曰)卿已出家性有昏明。学无多少要在专精。上士坐禅中士诵经下士修龛塔寺经营。岂可杀日一无所成。立身无闻可谓唐生。今故诲汝宜自端情(其九曰)卿已出家永违二亲。道法革性俗服离身。辞亲之日乍悲乍欣。邈尔绝俗超出埃尘。当修经道制己履真。如何无心更染俗因。经道已薄行无毛分。言非可贵德非可珍。师友致累恚恨日殷。如是出家损法辱身。思之念之好自将身<br/><br/>齐邺东大觉寺释僧范。姓李。平乡人也。戒德清高守禁无亏。尝宿他寺意欲闻戒。至于十五日说戒之夜。众议共停说戒乃为法集。有僧升座将欲竖义。叙云。坚论法相深会圣言。布萨常闻击难为胜。忽见一神形高丈余貌甚雄峻。壅耸惊人来到座前。问竖义者。今是何日。答曰。是布萨日。神即以手拓之。曳之下座委顿垂死。次问上座。问答同前。拓还将死倰害二三上座已。神还掉臂而出。当时道俗共睹非一。范师既见斯异。乃自勤力兼策大众。至于一生无敢说欲。纵有病重不堪胜舆。请僧就病人所恭敬说戒。阖境僧尼承斯惩诫。至布萨日亦不亏法(右四诫出梁高僧传)</p></div>
</div>
</div>
<div class="ft">
<div class="ft-bd">
<div class="control">
<span class="divide">|</span>
<a href="novel-read-1011-10028.html" action-type="upordown" control-type="good" class="good"><i></i>[← 快捷键 ] 上一章</a>
<a href="novel-read-1011-10030.html" action-type="upordown" control-type="bad" class="bad"><i></i>下一章 [ 快捷键 →]</a>
<span>
<a href="novel-chapter-1011.html" action-type="chapterComment" class="comment"><i></i>法苑珠林章节目录(<em class="num">0</em>)</a>

</span>
</div>
</div>
</div>
</div> 
<div class="footer">
<div class="copy center">
<table width="100%" class="fixed-table">
<tr>
<td width="70">
<a href="/"><img src="http://img.vipreading.com/_assets/r-foot-logo.png" width="56" height="56" alt="维普阅读网" /></a>
</td>
<td>
<div class="column-2">
<div class="left" style="padding-top:10px;">
<p>
<span><a href="/" target="blank">维普阅读网</a>所收录的<a href="/" target="blank"><strong>文学作品</strong></a>、<a href="/" target="blank"><strong>文学名著</strong></a>属</span><span>免费阅读的作品，供广大书友免费在线阅读，</span><span>不收取书友们任何费用。
</span>

</p>
<p>
<em>维普阅读网所有文学作品均来自于互联网，如您发现侵权、违法、存在不和谐内容，请联系本站，我们将尽快进行删除处理!</em>
&nbsp;&nbsp;&nbsp;&nbsp;客服邮箱：kefu@vipreading.com
</p>
</div>
<div class="right ar">
<p>
<a href="/">联系我们</a>
<a href="/sitemap.xml">sitemap</a><script>
window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdPic":"","bdStyle":"0","bdSize":"16"},"slide":{"type":"slide","bdImg":"2","bdPos":"right","bdTop":"100"},"image":{"viewList":["qzone","tsina","tqq","renren","weixin"],"viewText":"分享到：","viewSize":"16"},"selectShare":{"bdContainerClass":null,"bdSelectMiniList":["qzone","tsina","tqq","renren","weixin"]}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
</p>
</div>
</div>
</td>
</tr>
</table>
</div>
</div>
</body>

<!-- vipreading.com Baidu tongji analytics -->
<script type="text/javascript">
var _bdhmProtocol = (("https:" == document.location.protocol) ? " https://" : " http://");
document.write(unescape("%3Cscript src='" + _bdhmProtocol + "hm.baidu.com/h.js%3F217da1e5b7b56324f049684bda525bb6' type='text/javascript'%3E%3C/script%3E"));
</script>

</html>

