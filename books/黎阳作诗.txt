《黎阳作诗》作者:曹丕

黎阳作诗 黎阳作诗

其一

　　朝发邺城，夕宿韩陵。
　　霖雨载涂，舆人困穷。
　　载驰载驱，沐雨栉风。
　　舍我高殿，何为泥中。
　　在昔周武，爰暨公旦。
　　载主而征，救民涂炭。
　　彼此一时，唯天所赞。
　　我独何人，能不靖乱。

　 其二

　　殷殷其雷，蒙蒙其雨。
　　我徒我车，涉此艰阻。
　　遵彼洹湄，言刈其楚。
　　班之中路，涂潦是御。
　　辚辚大车，载低载昂。
　　嗷嗷仆夫，载仆载僵。
　　蒙涂冒雨，沾衣濡裳。

　 其三

　　千骑随风靡，万骑正龙骧。
　　金鼓震上下，干戚纷纵横。
　　白旄若素霓，丹旗发朱光。
　　追思太王德，胥字识足臧。
　　经历万岁林，行行到黎阳。

　 其四

　　奉辞罚罪遐征。
　　晨过黎山巉峥。
　　东济黄河金营。
　　北观故宅顿倾。
　　中有高楼亭亭。
　　荆棘绕蕃丛生。
　　南望果园青青。
　　霜露惨凄宵零。
　　彼桑梓兮伤情。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


