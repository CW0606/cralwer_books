《博物志》作者:张华

博物志 简介

张华(232－300)，字茂先，范阳方城(今河北固安南)人。他少时孤贫，曾以牧羊为生，但他好学不倦，“图纬方伎之书莫不详览”。他写过一篇《鹪鹩赋》，深得阮籍赞赏，叹为“王佐之才”。张华从此声名大振，被郡守鲜于嗣举荐为太常博士。历任黄门侍郎、中书令、太子少傅等要职，最后官至司空。晋初，他力劝晋武帝司马炎定平吴大计，实现了晋的统一。后出为使节、都督幽州诸军事，加强对东北地区的统治。惠帝时，赵王司马伦、孙秀等谋反，因拒绝参与其阴谋而被杀，“身死之日，家无余财，惟有文史溢于几箧。尝徙居，载书三十乘。”“天下奇秘，世所稀有者，悉在华所。由是博物治闻，世无与比。”(《晋书》卷三十六《张华传》)张华原有集多散佚，后人辑为《张司空集》。《博物志》是张华最负盛名的著作。

　　《博物志》一书多采晋以前典籍中的材料，其内容包罗万象，有山川地理知识，有历史人物传说，有奇草异木，也有珍禽怪兽，还有神仙方技，其中也保存了不少古代神话资料。该书在志怪猎奇方面，明显地受到了《山海经》的影响，但它在内容分类上比《山海经》更科学。在解释社会和自然现象方面，引入了当时已基本完善了的阴阳五行学说；由此，也可以发见中国古代科技在易学理论指导下缓慢发展的痕迹。《博物志》之所以在中国古代典籍中久负盛名，除了“闻见甚广，取材宏富”外，还有一个很重要的原因，就是它对阴阳五行学说的拓展起到了承前启后的作用。而这却为学者们所忽视。连鲁迅在《中国小说史略》中也认为《博物志》“殊乏新异”，还是不公允的。

　　《博物志》在对社会和自然现象的解释上，虽然所依据的是阴阳五行学说，但仍然表现出了很强的探索意识。如：“地以名山为辅佐，石为之骨，川为之脉，草木为之毛，土为之肉。”(卷一，地)这一观念后来也为风水堪舆所宗。在五行学说对事物的比附上，《博物志》认为，“石者，金之根甲。石流精以生水，水生木，木生火。”(卷一，山)“水有五色，有浊有清。河淮浊，江济清。”(卷一，水)很显然，在晋时，阴阳五行学说已基本成型。《博物志》利用阴阳五行学说解释五方人民时说：“东方少阳，日月所出，山谷清朗，其人佼好；西方少阴，日月所入，其土窈冥，其人高鼻、深目，面多毛；南方太阳，土下水浅，其人大口决眦；北方太阴，土平广深，其人广面缩颈；中央四战，风雨交，山谷峻，其人端正。”之所以存在五方人民形貌各异的情况，那是因为“平衍气仁，高陵气犯”等原因。(卷一，五方人民)《博物志》还承袭了“天人感应”的观念，认为山川生瑞象，则“仁主寿昌，民延寿命，天下太平”。服食长生之术也在《博物志》中屡见不鲜，如“名山大川，孔穴相通，和气所出，则生石脂、石膏，食之不死。”(卷一，物产)当然，张华对这些神仙方术并不全信，“魏文《典论》云：‘议郎李覃学郄俭辟谷，食茯苓，饮水不寒，中泄痢，殆之殒命；军祭酒弘农董芬学甘始鸱视狼顾，呼吸吐纳，为之过差，气闭不通，良久乃苏；寺人严峻就左慈学补导之术，阉竖真无事于斯术也，而逐声若此。’”(卷五，方士)

　　在志怪猎奇方面，《博物志》更是包罗万有，而这些多取材于《山海经》，如轩辕国、白民国、君子国、大人国、羽民国、穿胸国等，其它如续弦胶、火浣布、切玉刀、比翼鸟、汗血马、肥遗等，为后人研究古代神话传说和古代的社会生活状况保存了大量可资借鉴的资料。如“常山之蛇名率然，有两头，触其一头，头至；触其中，则两头俱至。孙武以喻善用兵者。”(卷五，异虫)当然，有些自然现象被记录在案，是因为当时人们对这些现象的不理解。如“状如凝血，从广数尺方员，……无头目，腹内无肠藏，其所处，众虾附之”的海蜇(卷三，异鱼)，还有临邛的火井，利用天然气进行煮盐等等，这是中国古代开发和利用自然资源的最好例证。

　　值得注意的是，《博物志》还大量记录了晋前中国人民的生产和生活方面的经验。如“烧铅锡成户粉，犹类也；烧丹朱成水银，则不类。”(卷四，物产)这是古代炼丹术实践经验的总结。再如“削冰令圆，举以向日，以艾于后承其影，则得火”。(卷四，戏术)这表明在晋代中国人就知道了用冰制造凸透镜取火的道理。在生活方面，《博物志》已经注意到了饮食与人们生活的关系，如“啖麦，令人多力健行。”“啖榆则眠，不欲觉。”“饮羹茶，令人少眠”。(卷四，食忌)此外，《博物志》还记录了一些药物知识以及“胎教”的方法。由于《博物志》散佚较多，据人们整理后统计达200多条。其中《齐民要术》卷七所引的“胡椒酒法”；郦道元《水经?河水》注引的“石漆”：“酒泉延寿县南出泉水……肥如肉汁，取著器中，始黄后黑，如凝膏，然之，极明，与膏无异。”(文字据《后汉书?郡国志》注)这可能就是中国使用石油的最早记录。如此等等，不一而足。

　　毋庸讳言，《博物志》带有浓厚的巫术迷信色彩和一些消极成分，应加以仔细鉴别。但它对后世的影响却是多方面的，其有关章节经常被一些古籍所引，在志怪小说林中也占一席之地。在体裁上，宋代有《续博物志》，明代有《博物志补》。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷一

余视《山海经》及《禹贡》，《尔雅》，《说文》，《地志》，虽曰悉备，各有所不载者。作略说，出所不见，粗言远方。陈山川位象吉凶有征。诸国境界，犬牙相入，春秋之后，并相侵伐，其土地不可具详，其山川地泽略而言之，正国十二。博物之士，览而鉴焉。

　　地理略，自魏氏日已前，夏禹治四方而制之。

　　《河图括地象》曰，地南北三亿三万五千五百里。地部之位起形高大者，有昆仑山，广万里，高万一千里，神物之所生，圣人，仙人之所集也。出五色云气，五色流水，其泉南流入中国，名曰河也。其山中应于天，最居中，八十城布绕之，中国东南隅居其一分，是偏域也。

　　中国之域，左滨海，右通流沙。方而言之，万五千里。东至蓬莱，西至陇右，后跨京北，前及衡岳。尧舜时万里，三代时七千里，亦无常，随德优劣也。

　　尧别九州，舜为十二。

　　秦前有蓝田之镇，后有胡苑之塞，左崤函，右陇蜀，西通流沙，险阻之国也。

　　蜀汉之士，与秦同域，南跨邛笮，北阻褒斜，西即隈碍，隔以剑阁。穷险极峻，独守之国也。

　　周在中区，西阻崤谷，东望荆山，南面少室，北背太岳。

　　三河之分，雷风所起，四险之国也。

　　魏前枕黄河。背漳水，瞻王屋，望梁山。有蓝田之宝，浮池之渊也。

　　赵东临九州，西瞻恒岳。有沃瀑之流，飞狐井陉之险，至于颍阳涿鹿之野。

　　燕却背沙漠，进临易水，西至军都，东至于辽。长蛇带塞，险陆相乘也。

　　齐南有长城，巨防阳关之险；北有河济，足以为固；越海而东，通于九夷；西界岱岳，配林之坂。险固之国也。

　　鲁前有淮水，后有岱岳，蒙羽之向，洙泗之流，大野广土，曲阜尼丘。

　　宋北有泗水，南迄睢濄，有孟潴之泽。砀山之塞也。楚后背方城，前衡岳，左则彭蠡，右则九疑，有江汉之流。实险阻之国也。

　　南越之国，与楚为邻，五岭已前至于南海。负海之邦，交趾之土，谓之南裔。

　　吴左洞庭，右彭蠡。后滨长江，南至豫章。水戒险阻之国也。

　　东越通海，处南北尾间之间，三江流入南海，通东瓯。山高海深，险绝之国也。

　　卫南跨于河，北得洪水，南过汉上，左通鲁泽，右指黎山。赞曰：地理广大，四海八方。遐遗别域，略以难详。侯王设险，守国保疆。远遮川塞，近备城隍。司察奸非，禁御不良。

　　勿恃危厄，恣其淫荒。无德则败，有德则昌。安屋犹惧，乃可不亡。进用忠良，社稷永康。教民以孝，舜化以彰。

　　地

　　天地初不足，故女娲氏炼五色石以补其阙，断鳌足以立四极。其后共工氏与颛顼争帝，而怒触不周之山，折天柱，绝地维，故天后倾西北，日月星辰就焉；地不满东南，故百川水注焉。

　　昆仑山北，地转下三千六百里。有八玄幽都，方二十万里。地下有四柱，四柱广十万里。地有二千六百轴，犬牙相举。泰山一曰天孙，言为天帝孙也。主召人魂魄。东方万物始成，知人生命之长短。

　　《考灵曜》曰：地有四游，冬至地上北而西三万里，夏至地下南而东三万里，春秋二分其中矣。地常动不止，譬如人在舟而坐，舟行而人不觉。七戎，六蛮，九夷，八狄，经总而言之，谓之四海，言皆近海；海之言晦昏，无所睹也。

　　地以名山为辅佐，石为之骨，川为之脉，草木为之毛，土为之肉。三尺以上为粪，三尺以下为地。

　　山

　　五岳，华，岱，恒，衡，嵩。

　　按：北太行山，而北去不知山所限极处，亦如东海不知所穷尽也。

　　石者，金之根甲。石流精以生水，水生木，木含火。

　　水

　　漠北广远，中国人鲜有至北海者。汉使骠骑将军霍去病北伐单于，至瀚海而还，有北海明矣。

　　汉使张骞渡西海，至大秦。西海之滨有小昆仑，高万仞，方八百里。东海广漫，未闻有渡者。

　　南海短，狄未及。西南夷以穷，携家渡南海，至交趾者，不绝也。

　　《史记　封禅书》云，威宣燕昭遣人乘舟入海，有蓬莱，方丈，瀛州三神山，神人所集，欲采仙药。盖言先有至之者。

　　其鸟兽皆白，金银为宫阙，悉在渤海中，去人不远。

　　四渎，河出昆仑墟，江出岷山，济出王屋，淮出桐柏。八流亦出名山。渭出鸟鼠，汉出嶓冢，洛出熊耳，淫出少室，汝出燕泉，泗出陪尾，沔出月台，汶出泰山。水有五色，有浊有清。汝南有黄水，华山有黑水，泞水。渊或生明珠而岸不枯。山泽通气以兴雷，云气触石，肤寸而合，不崇朝以雨。

　　江河水赤，名曰泣血，道路惊骇，山河为墟也。

　　山水总论

　　五岳视三公，四渎视诸侯。诸侯赏封内名山者，通灵助化，位相亚也，故地动臣叛。名山崩，王道讫，川竭神去，国随以亡。海投九仞之鱼，流水涸，国之大诫也。泽浮舟，川水溢，臣盛君衰。百川沸腾，山冢崒崩，高岸为谷，深谷为陵，小人握命，君子陵迟。白黑不别，大乱之征也。

　　《楥神契》曰：五岳之神圣，四渎之精仁，河者水之伯，上应天汉。太山，天帝孙也，主召人魂魄。东方万物始成，故知人生命之长短。

　　五方人民

　　东方少阳，日月所出，山谷清，其人佼好。

　　西方少阴，日月所入，其土窈冥，其人高鼻，深目，多毛。

　　南方太阳，土下水浅，其人大口多傲。

　　北方太阴，土平广深，其人广面缩颈。中央四析，风雨交，山谷峻，其人端正。

　　南越巢居，北朔穴居，避寒暑也。

　　东南之人食水产，西北之人食陆畜。食水产者，龟蚌螺蛤以为珍味，不觉其腥也；食陆畜者，狸兔鼠雀以为珍味，不觉其膻也。

　　有山者采，有水者渔。山气多男，泽气多女。平衍气仁，高陵气犯，丛林气躄.故择其所居，居在高中之平，下中之高，则产好人。

　　居无近绝溪。群冢，狐虫之所，近此则死，气阴匿之处也。山居之民多瘿肿疾，瘿由于饮泉之不流者。今荆南诸山郡东多此疾肿，由于践土之无卤者。今江外诸山县，偏多此病也。

　　物产

　　地性含水土山泉者引地气也。山有沙者生金，有谷者生玉。

　　名山生神芝不死之草，上芝为车马，中芝为人形，下芝为六畜。

　　土山多云，铁山多石。五土所宜，黄白宜种禾，黑坟宜麦黍，苍赤宜菽芋，下泉宜稻。得其宜则利百倍。

　　和气相感则生朱草，山出象车，泽出神马，陵出黑丹，阜出土怪，江出大贝，海出明珠。人主寿昌，民延寿命，天下太平。

　　名山大川，孔穴相纳。和气所出，则生石脂，玉膏，食之不死。神龙灵龟行于穴中矣。

　　神宫在高石沼，中有神人，多麒麟，灵芝，神草，有英泉，饮之，眠三百岁乃觉，不死。去琅琊四万五千里。

　　三株树生赤水之上。

　　员丘山上有不死树，食之乃寿。有赤泉，饮之不老。多大蛇，为人害，不得居也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷二

外国

　　西海内西北有轩辕国，在穷山之际，其不寿者八百岁。渚沃之野，鸾自舞，民食凤卵，饮甘露。

　　白民国，有乘黄，状如狐，背上有角，乘之寿三千岁。君子国人，衣冠带剑，使两虎。民衣野丝，好礼让，不争。

　　土千里，多薰华之草。民多疾风气，故人不蕃息；好让，故为君子国。

　　三苗国。昔唐尧以天下让于虞，三苗之民非之。帝征之，有苗之民叛，浮入南海，为三苗国。

　　驩兜国，其民尽似仙人。帝尧司徒驩兜之后民，常捕海岛中，人面鸟口。去南国万六千里，尽似仙人也。

　　大人国，其人孕三十六年生，白头，其儿则长大，能乘云而不能走，盖龙类。去会稽四万六千里。

　　厌光国民，光出口中，形尽似猿猴，黑色。

　　结胸国，有灭蒙岛。奇肱民善为拭，扛以杀百禽，能为飞车，从风远行。汤时西风至，吹其车至豫州，汤破其车，不以视民。十年，东风至，乃复作车遣返，而其国去玉门关四万里。

　　羽民国，民有翼，飞不远。多鸾鸟，民食其卵。去九嶷四万三千里。

　　穿胸国。昔禹平天下，会诸侯会稽之野，防风氏后到，杀之。夏德之盛，二龙降庭，禹使范成光御之行域外，既周而还。至南海，经防风，防风之神二臣以涂山之戮，见禹，便怒而射之，迅风雪雨，二龙升去。二臣恐，以刃自贯其心而死。禹哀之，乃拔其刃，疗以不死之草，是为穿胸民。

　　交趾民在穿胸东。

　　孟舒国民，人首鸟身。其先主为霅氏，驯百禽。夏后之世，始食卵，孟舒去之，凤凰随焉。

　　异人

　　《河图玉板》云：龙伯国人长三十丈，生万八千岁而死。

　　大秦国人长十丈，中秦国人长一丈，临洮人长二丈五尺。

　　禹致群臣于会稽，防风氏后至，戮而杀之。其骨专车长狄侨如，身横九亩，长五丈四尺，或长十丈。

　　秦始皇二十六年，有大人十二见于临洮，长五丈，足迹六尺。东海之外，大荒之中有大人国僬侥氏，长三丈。

　　《时含神雾》曰：东北极人长九丈。

　　东方有螗螂沃焦防风氏，长三丈，短人身九寸。远夷之民，雕题黑齿穿胸儋耳大足岐首。

　　于利国人，一手二足，拳反曲。

　　无启民，居穴食土。无男女，死埋之，其心不朽，百年还化为人。细民国，其肝不朽，百年而化为人。皆穴居处，二国同类也。

　　蒙双民。昔高阳氏有同产而为夫妇，帝放之北野，相抱而死。神鸟以不死草覆之。七年，男女皆活，同颈，二头，四手，是为蒙双民。

　　有一国亦在海中，纯女无男。又说得一布衣，从海浮出，其身如中国人，衣两袖，长二丈。又得一破船随波出，在海岸边，有一人，项中复有面。生得与语，不相通，不食而死。其地皆在沃沮东大海中。

　　南海外有鲛人，水居如鱼，不废织绩，其眼能泣珠。

　　呕丝之野，其女子端跪据树而呕丝，北海外也。

　　江陵有猛人，能化为虎。俗又云虎化为人。好着紫葛衣，足无踵。

　　日南有野女，群行若丈夫，状皛目，裸袒无衣衤尃。

　　异俗

　　越之东有骇沐之国。其长子生，则解而食之，谓之宜弟。父死则负其母而弃之，言鬼妻不可与同居。

　　楚之南有啖人之国。其亲戚死，朽其肉而弃之，然后埋其骨，乃为孝也。

　　秦之西有义渠国。其亲戚死，聚柴积而焚之，熏之即烟上，谓之登遐，然后为孝。此上以为政，下以为俗，中国未足为非也。此事见《墨子》。

　　荆州极西南界至蜀，诸民曰獠子。妇人妊娠七月而产，临水生儿，便置水中，浮则取养之，沉便弃之，然千百多浮。既长，皆拔去上齿牙各一，以为身饰。

　　毋丘俭遣王领追高句丽王宫，尽沃沮东界。问其耆老，言国人常乘船捕鱼，遭风吹数十日，东得一岛，上有人言，语不相晓，其俗常以七夕取童女沉海。

　　交州夷名曰俚子。俚子弓长数尺，箭长尺余，以燋铜为镝，涂毒药于镝锋，中人即死，不时敛藏，即腹胀沸烂，须臾肌肉都尽，唯骨耳。其俗：誓不以此药法语人。治之：饮妇人月水及粪汁，时有差者。唯射猪犬则无恙，以其食粪故也。燋铜者，故烧器，其长老唯别燋铜声，以物杵之，徐听其声，得燋毒者，便凿取以为箭镝。

　　景初中，苍梧吏到京，云广州西南接交州数郡，桂林，晋兴，宁浦间，人有病将死，便有飞虫大如小麦。或云有甲在舍上，人气绝，来食亡者。虽复扑杀有斗斛，而来者如风雨，前后相寻，续不可断，截肌肉都尽，唯余骨在便去尽。贫家无相缠者，或殡殓不时，皆受此弊。有物力者，则以衣服布帛五六重裹亡者。此虫恶梓木气，即以板鄣防左右，并以作器，此虫便不敢近也。入交界便无，邻近郡亦有，但微少耳。

　　异产

　　汉武帝时，弱水西国有人乘毛车以渡弱水来献香者，帝谓是常香，非中国之所乏，不礼其使，留久之。帝幸上林苑，西使至乘舆间，并奏其香。帝取之看，大如鸾卵，三枚与枣相似。帝不悦，以付外库。后长安中大疫，宫中皆疫病，帝不举乐。

　　西使乞见，请烧所贡香一枚，以辟疫气。帝不得已听之，宫中病者即日并差，长安中百里咸闻香气，芳积九十余日，香犹不歇。帝乃厚礼发遣饯送。一说汉制献香不满斤，西使临去，乃发香物如大豆者，拭著宫门，香气闻长安数十里，经数月乃歇。

　　汉武帝时，西海国有献胶五两者，帝以付外库，余胶半两，西使佩以自随。后从武帝射于甘泉宫，帝弓弦断，从者欲更张弦，西使乃进，乞以所送余胶续之。上左右莫不怪，西使乃以口濡胶为水，注断弦两头相连注，弦遂相著。帝乃使力士各引其一头，终不相离。西使曰：可以射，终日不断。帝大怪，左右称奇，因名曰续弦胶。

　　《周书》曰：西域献火浣布，昆吾氏献切玉刀。火浣布污，则烧之即洁，刀切玉如脂。布，汉世有献者，刀则未闻。

　　魏文帝黄初三年，武都西都尉王褒献石胆二十斤，四年献三斤。

　　临邛火井一所，从广五尺，深二三丈。井在县南百里，昔时人以竹木投以取火。诸葛丞相往视之。后火转盛热，盆盖井上，煮盐得盐，入于家火即灭，讫今不复燃也。酒泉延寿县南山名火泉，火出如炬。

　　徐公曰：西域使王畅说石流黄出足弥山，去高昌八百里，有石流黄数十丈，从广五六十亩。有取流黄昼视孔中上状如烟而高数尺，夜视皆如灯光明，高尺余。畅所亲见之也。言时气不和，皆往保此山。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷三

异兽

　　汉武帝时，大宛之北，胡人有献一物，大如狗，然声能惊人，鸡犬闻之皆走，名曰猛兽。帝见之，怪其细小，及出苑中，欲使虎狼食之。虎见此兽即低头著地，帝为反观，见虎如此，谓欲下头作势，起搏杀之。而此兽见虎甚喜，舐唇摇尾，径往虎头上立，因搦虎面，虎乃闭目低头，匍匐不敢动；搦鼻下去，下去之后，虎尾下头起。此兽顾之，虎辄闭目。

　　后魏武帝伐冒顿，经白狼山，逢师子，使人格之，杀伤甚众。王乃自率尝从军数百击之，师子哮吼奋起，左右咸惊。王忽见一物从林中出，如狸，起上帝车轭。师子将至，此兽便跳起，上师子头上，师子即伏不敢起，于是遂杀之，得师子一还。

　　来至洛阳，三千里鸡犬皆无鸣吠。

　　九真有神牛，乃生溪上。黑山时共斗，即海沸黄。或出斗岸上，家牛皆怖。人或遮，则霹雳，号曰神牛。

　　昔日南贡四象，各有雌雄。其一雄死于九真，及至南海百有余日，其雌涂土著身，不饮食草。长史问其所以，闻之辄流涕矣。

　　越隽国有牛，稍割取肉，牛不死，经日肉生如故。

　　大宛国有汗血焉，天马种。汉魏西域时有献者。

　　文马，赤鼠，身色似若黄金，即古之乘黄，今谓之露犬也，能飞食虎豹。

　　蜀山南高山上，有物如猕猴，长七尺，能人行健走，名曰猴玃.一名化，或曰猳玃同行道妇女有好者，辄盗之以去，人不得知。行者或每过其旁，皆以长绳相引，乃得免。此得男子气，自死，故取女也。取去为室家。其年少者终身不得还，十年之后，形皆类之。意亦迷惑，不复思归。有子者，辄俱送还其家，产子皆如人，有不食养者，其母辄死，故无敢不养也。及长，与人不异。皆以杨为姓，故今蜀中西界多谓杨，率皆猳玃化之子孙，大约皆有玃爪者也。

　　小山有兽，其形如鼓，一足如蠡。泽有委蛇，状如毂，长

　　如辕，见之者霸。

　　猩猩若黄狗，人面能言。

　　异鸟

　　崇丘山有鸟，一足，一翼，一目，相得而飞，名曰蝱。见则吉良，乘之寿千岁。

　　比翼鸟，一青一赤，在参嵎山。

　　有鸟如乌，文首，白喙，赤足，曰精卫，故精卫常取西山之木石，以填东海。

　　越地深山有鸟如鸠，青色，名曰冶鸟。穿大树作巢，如升器。其户口径数寸，周饰以土垩，赤白相次，状如射侯。伐木见此树，即避之去。或夜冥，人不见鸟，鸟亦知人不见已也。

　　鸣曰：咄咄上去，明日便宜，急上树去；咄咄下去，明日便宜，急下树去。若使去，但言笑而不已者，可往伐也。若有秽恶，乃犯其树者，则虎通夕来守，人不知者即害人，此鸟白日见其形，鸟也；夜听其鸣，人也。时欢乐，便作人悲喜，形长三尺。

　　涧中取石蟹，就人火间炙之，不可犯也。越人谓此鸟为越祝之祖。

　　异虫

　　南方有落头虫，其头能飞。其种人常有所祭祀，其虫即至，故因取之焉。其飞因晚便去，以耳为异，将晓还，复著体。吴时往往得此虫也。

　　江南山溪水中射工虫，甲类也。长一二寸，口中有弩，形气射人影，随所著处发疮，不治则杀人。今蠼螋虫溺人影，亦随所著处生疮。

　　蝮蛇秋月毒盛，无所蜇螫，啮草木以泄其气，草木即死。人樵采，设为草木所伤刺者，亦杀人。毒甚于蝮啮，谓之蛇迹也。

　　华山有蛇名肥遗，六足四翼，见则天下大旱。

　　常山之蛇名率然，有两头。触其一头，头至；触其中，则两头俱至。孙武以喻善用兵者。

　　异鱼

　　南海有鳄鱼，状似鼍，斩其头而乾之，去齿而更生。如此者三，乃止。

　　东海中有牛体鱼，其形状如牛。剥其皮悬之，潮水至则毛起，潮水去则毛伏。

　　东海鲛错鱼生子，子惊，还入母肠，寻复出。

　　吴王江行食脍有余，弃于中流，化为鱼。今鱼中有名吴王鲙余者，长数寸，大者如箸，犹有鲙形。

　　广陵陈登食鲙作病，华佗之下，脍头皆成虫，尾犹是脍。东海有物，状如疑血，从广数尺方员，名曰鲊鱼，无头目处所，内无脏，众虾附之，随其东西，人煮食之。

　　异草木

　　太原晋阳以北生屏风草。

　　海上有草焉，名蒒，其实食之如大麦。七月稔，俗名曰然谷，或曰禹余粮。

　　尧时有屈轶草，生于庭。佞人入朝则屈而指之，又名指佞草。

　　右詹山草，帝女所化。其叶郁茂，其华黄，实如豆，服者媚于人。

　　止些山多竹，长千仞，凤食其实，去九疑万八千里。江南诸山郡中大树断倒者，经春夏生菌，谓之椹。食之有味而每毒杀人，云此物往往自生毒。或云蛇所著之物。枫树生者啖之，令人笑不得止，治之，饮土浆即愈。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷四

物性

　　九窍者，胎化；八窍者，卵生。龟鳖皆此类，咸卵生影伏。白鹢，雄雌相视则孕。或曰雄鸣上风，则雌孕。

　　兔舐毫望月而孕，口中吐子。旧有此说，余目所未见也。大腰无雄，龟鼍类也。无雄与蛇通气则孕。细腰无雌，蜂类也。无雌则负别虫于空木中，七日而化，盖取桑蚕，即阜螽子咒而成子。《诗》云：“螟蛉有子，蜾蠃负之”是也。

　　蚕三化，先孕而后交，不交者亦产子。子后为蚕，皆无眉目，易伤，收采亦薄。

　　鸟雌雄不可别，翼右掩左，雄；左掩右雌。二足而翼，谓之禽；四足而毛，谓之兽。

　　鹊巢门户背太岁，向太乙，智也。

　　鸐雉长毛，雨雪，惜其尾，栖高树杪，不敢下食，往往饿死。闻魏景初中时人所说。

　　鹳，水鸟也。伏卵时则不鸣。卵冷，取矾石。用绕卵，以时助燥气。

　　山鸡有美毛，自爱其色，终日映水，目眩则溺死。龟三千岁游于莲叶，巢于卷耳之上。

　　屠龟，解其肌肉，唯肠连其头，而经日不死，犹能啮物。

　　鸟往食之，则为所得。渔者或以取鸟，遇神蛇复续。蛴螬以背行，快于用足。

　　《周官》云：“貉不渡汶水，鸲鹆不渡济水，鲁国无瞿鹆来巢。”记异也。

　　橘渡江北化为枳，今之江东甚有枳橘。

　　百足，一名马蚿，中断成两段，各行而去。

　　物理

　　凡月晕，随灰画之，随所画而阙。

　　麒麟斗而日蚀，鲸鱼死而彗星出，婴儿号而母乳出，蚕咡丝而商弦绝。

　　《庄子》云：地三年种蜀黍，其后七年多蛇。积艾草三年后烧，津液下流成铅锡。已试有验。

　　煎麻油，水气尽，无烟，不复沸则还冷，可以手搅之。得水，则焰起，散卒不灭。此亦试之，有验。

　　庭州灞水，以金银铁器盛之皆漏，唯瓠叶则不漏。

　　龙肉以醢渍之，则文章生。

　　积油满万石，则自然生火。武帝泰始中，武库火，积油所致也。

　　物类

　　烧铅锡成胡粉，犹类也；烧丹朱成水银，则不类。物同类异用者。

　　石魏文帝所记诸物相似乱真者：碔砆怪石以美玉；蛇床乱蘼芜；荠苨乱人参；杜衡乱细辛；雄黄似石流黄；鳊鱼相乱，以有大小相异；敌木乱门冬；百部似门冬；房葵似狼毒；钩吻草与荇华相似。拔楔与草薢相似，一名狗眷。

　　药物

　　乌头，天维，附子，一物，春秋冬夏采，各异也。

　　远志苗曰小草，根曰远志。

　　芎穷苗曰江蓠，根曰芎藭。

　　菊有二种，苗花如一，唯味小异，苦者不中食。

　　野葛食之杀人，家葛种之三年不收，后旅生亦不可食。

　　《神仙传》云：松柏脂入地千年化为茯苓，茯苓化为琥珀。

　　琥珀一名江珠。今泰山出茯苓而无琥珀，益州永昌出琥珀而无茯苓。或云烧蜂巢所作。未详此二说。

　　地黄，蓝首，断心，分根复种，皆生。女萝寄生兔丝，兔丝寄生木上，生根不着地。槿花朝生夕死。

　　药论

　　《神农经》曰：上药养命，谓五石之练形，六芝之延年也；中药养性，合欢蠲忿，萱草忘忧；下药治病，谓大黄除实，当归止痛。夫命之所以延，性之所以利，病之所以止，当其药应以病也。违其药，失其应，即怨天尤人，说鬼神矣。

　　《神农经》曰：药物有大毒，不可入口鼻耳目者，即杀人，凡六物焉。

　　《神农经》曰：药种有五毒，一曰狼毒，占斯解之；二曰巴豆，霍汁解之；三曰黎卢，汤解之；四曰天雄，鸟头大豆解之；五曰班猫，戎盐解之。毒菜害小儿，乳汗解，多食饮二升。

　　食忌

　　人啖豆三年，则身重，行止难。

　　啖榆则眠，不欲觉。

　　啖麦稼，令人有力健行。

　　饮羹茶，令人少眠。

　　人常食小豆，令人肌肥粗燥。

　　食燕麦，令人骨节断解。

　　人食燕肉，不可入水，为蛟龙所吞。

　　人食冬葵，为狗所啮，疮不差，或致死。

　　马食谷，则足重不能行。

　　雁食栗，则翼重不能飞。

　　药术

　　胡粉，白石灰等，以水和之，涂鬓须，不白。涂讫，着油单裹，今温暖，候欲燥未燥间洗之；汤则不得着晚，晚则多折。

　　用暖汤洗讫，泽涂之。欲染，当热洗，鬓须有腻不着药，临染时亦当拭须燥温之。

　　陈葵子微火炒，令爆咤，散著熟地，遍蹋之，朝种暮生，远不过经宿耳。

　　陈葵子秋种覆盖，令经冬不死，春有子也。烧马蹄，羊角成灰，春夏散着湿地，生罗勒。

　　蟹漆相合，成为神仙药服食方云。

　　戏术

　　削冰令圆，举以向日，以艾于后承其影则得火。

　　取火法，如用珠取火，多有说者，此未试。

　　《神农本草》云：鸡卵可作琥珀。其法，取伏卵毈黄白浑杂者，煮及尚软，随意刻作物件，以苦酒渍数宿。既坚，内着粉中。佳者乃乱真矣。此世所恒用，作无不成者。

　　烧白石作白灰既讫，积著地，经日都冷，遇雨及水浇，即更燃，烟焰起。

　　五月五日埋蜻蜓头于西向户下，埋至三日不蚀，则化成青真珠。又云，埋于正中门。

　　蜥蜴或名蝘蜒，以器养之，食以朱砂，体尽赤。所食满七斤，治捣万杵，点女人肢体，终身不灭，唯房室事则灭，故号守宫。传云，东方朔奏汉武帝试之，有验。

　　取鳖，挫令如棋子大，捣赤苋汁和合厚，以茅苞，五六月中作，投地中，经旬，脔脔尽成鳖也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷五

方士

　　魏武帝好养性法，亦解方药。招引四方之术士，如左元放，华佗之徒，无不毕至。

　　魏王所集方士名

　　上党王真，陇西封君达，甘陵甘始，鲁女生，谯国华佗字元化，东郭延年，唐霅，冷寿光，河南卜式，张貂，蓟子训，汝南费长房，鲜奴辜，魏国军吏河南赵圣卿，阳城郄俭字孟节，卢江左慈字元放。右十六人，魏文帝，东阿，王仲长统所说，皆能断谷不食，分形隐没，出入不由门户。左慈能变形，幻人视听，厌胜鬼魅，皆此类也。《周礼》所谓怪民，《王制》称挟左道者也。

　　魏时方士，甘陵甘始，卢江有左慈，阳城有郄俭。始能行气导引，慈晓房中之术，善辟谷不食，悉号二百岁人。凡如此之徒，武帝皆集之于魏，不使游散。甘始老而少容，曹子建密问其所行，始言本师姓韩，字世雄，尝与师于南海作金，投数万斤于海，又取鲤一双，一鲤傅药游釜中，若处渊；其无药者，巳熟而食。言此药去此逾远万里，巳不可行，人不能得也。

　　皇甫隆遇青牛道士，姓封名君达，其与养性法，皆可仿用。

　　大略云：体欲常少，劳无过虚，食去肥浓，节酸咸，减思虑，损喜怒，除驰逐，慎房室，春夏泄泻，秋冬闭藏。详别篇。武帝行之有效。

　　文帝《典论》曰：陈思王曹植《辩道论》云，世有方士，悉招至之，甘陵有甘始，卢江有左慈，阳城有郄俭。始能行气，俭善辟谷，悉号二百岁人。自王与太子及余之兄弟咸以为调笑，不全信之。然尝试郄俭辟谷百日，同与寝处，行步起居自若也。

　　夫人不食七日则死，而俭乃能如是。左慈修房中之术，可以善终命，然非有至情，莫能行也。甘始老而少容。自诸术士，咸共归之，王使郄孟节主领诸人。

　　近魏明帝时，河东有焦生者，裸而不衣，处火不燋，入水不冻。杜恕为太守，亲所闻见，皆有实事。

　　颍川陈元方，韩元长，时之通才也。所以并信有仙者，其儿时所传闻，河南密县有成公，其人出行，不知所至，复来还，语其家云：“我得仙。”因与家人辞诀而去，其步渐高，良久乃没而不见。至今密县传其仙去。二君并信有仙，盖由此也。

　　桓谭《新论》说：方士有董仲君，罪系狱，佯死，臭自户出，既而复生。

　　黄帝问天老曰：“天地所生，岂有食之令人不死者乎”天老曰：“太阳之草，名曰黄精，饵而食之，可以长生。太阴之草，名曰钩吻，不可食，入口立死。人信钩吻之杀人，不信黄精之益寿，不亦惑乎！”

　　服食

　　左元放荒年法：择大豆粗细调匀，必煮熟，按之令有光焰，气彻豆心内。先不食一日，以冷水顿服讫，其鱼肉菜杲不得复经口，渴即饮水，慎不可暖饮。初小困十数日，后体力壮健，不复思食。

　　一法：服三升为剂，亦当随人，先食多少，增损之。丰年欲复食者，煮葵子及脂苏服肉羹，渐渐饮之，须豆下乃可食。

　　豆未尽而以实物塞肠，则杀人矣。此未试，或可以然。

　　《孔子家语》曰：“食水者乃耐寒而善浮，食土者无心而不息，食木者多力而不治，食石者肥泽而不老，食草者善走而愚，食桑者有绪而蛾，食肉者勇毅而悍，食气者神明而寿，食谷者智慧而夭，不食者不死而神。”《仙传》曰：“杂食者百病，妖邪之所钟焉。”

　　西域有蒲萄酒，积年不败，彼俗云可十年，饮之，醉弥月乃解。所食逾少，心逾开；所食逾多，心逾塞年逾损焉。

　　辨方士

　　汉淮南王谋反被诛，亦云得道轻举。

　　钩弋夫人被杀于云阳，而言尸解柩空。

　　文帝《典论》云：议郎李覃学郄俭辟谷，服茯苓，饮水，中寒泄痢，殆至殒命。军祭酒弘农董芬学甘始鸱视狼顾，呼吸吐纳，为之过差，气闭不通，良久乃苏。寺人严峻就左慈学补导之术，阉竖真无事于斯，而逐声若此。

　　又云：王仲统云，甘始，左元放，东郭延年，行容成御妇人法，并为丞相所录，间行其术，亦得其验。降就道士刘景受云母九子，元方年三百岁，莫知所在。武帝恒御此药，亦云有验。刘德治淮南王狱，得《枕中鸠宝秘书》。及子向缄而奇之，信黄白之术可成，谓神仙之道可致，卒亦无验，乃以罹罪也。

　　刘根不觉饥渴，或谓能忍盈虚。王仲都当盛夏之月，十炉火炙之不热，当严冬之时，裸之而不寒。恒山君以为性耐寒暑，恒山以为无仙道，好奇者为之。前者已述焉。

　　司马迁云，无尧以天下让许由事。扬雄亦云夸大者为之。扬雄又云无仙道，桓谭亦同。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷六

人名考

　　昔彼高阳，是生伯鲧，职典水土，取帝之息壤，以堙洪水。

　　殷三仁：微子，箕子，比干。

　　文王四友：南宫括，散宜生，闳天，太颠。

　　仲尼四友：颜渊，子贡，子路，子张。

　　曹参字敬伯。

　　蔡伯喈母，袁公妹，曜卿姑也。

　　古之善射者甘蝇，蝇之弟子曰飞卫。

　　平原管辂善卜筮，解鸟语。

　　蔡邕有书万卷，汉末年载数车与王粲。粲亡后，相国掾魏讽谋反，粲子与焉。既被诛，邕所与粲书悉入粲族子叶，字长绪，即正宗父，正宗即辅嗣兄也。初，粲与族兄凯避地荆州，依刘表。表有女。表爱粲才，欲以妻之，嫌其形陋，乃谓之曰：“君才过人而体陋，非女婿才也。”凯有风貌，乃妻凯，生叶，即女所生。

　　太丘长陈寔，寔子鸿胪卿纪，纪子司空群，群子泰。四世于汉魏二朝有重名，而其德渐少减，故时人为之语曰：“公惭卿，卿惭长。”

　　文籍考

　　圣人制作曰经，贤者著述曰传。郑玄注《毛诗》曰笺，不解此意，或云毛公尝为北氦守，玄是此郡，人故以为敬。

　　何休注《公羊传》，云何氏学有不能解者。或答云：“休谦词。受学于师，乃宣此义不出于已。”此言为允。

　　太古书今见存有《神农经》，《山海经》。或云大禹作《周易》。蔡邕云《礼记?月令》，周公作。

　　《谥法》，《司马法》，周公所作。

　　余友下邳陈德龙谓余言曰：“《灵光殿赋》传为宜城王子山所作。子山尝之泰山，从鲍子真学算，过鲁国，见都殿赋之。还归本州，溺死湘水，时年二十余也。”

　　地理考

　　周自后稷至于文武，皆都关中，号为宗周。秦为阿房殿，在长安西南二十里，殿东西千步，南北三百步，上可以坐万人，庭中受十万人。二世为赵高所杀于宜春宫，在杜城南三里，葬于旁。

　　周时德泽盛，蒿大以为宫柱，名曰蒿宫。

　　姜嫄祠在雍城，长安西南三十里。

　　盗跖冢在太阳县西。

　　赵鞅冢在临水县西。

　　始皇陵在骊山之北，高数十丈，周回六七里，今在阴盘县界北。陵虽高大，不足以销六十万人积年之功，其功力或隐不见，如骊山水泉本北流，障使东西流；又此土无石，于渭北诸山运取大石，故歌曰：“运石甘泉口，渭水为不流。千人唱，万人钩，今陵余石大如覆土屋。”其余功力皆如此类。

　　旧洛阳字作水边各，火行也，忌水，故去水而加佳。又魏于行次为土，水得土而流，土得水而柔，故复去佳加水，变雒为洛焉。

　　洞庭君山，帝之二女居之，曰湘夫人。又《荆州图经》曰，湘君所游，故曰君山。

　　《南荆赋》，江陵有台甚大而有一柱，众木皆拱之。

　　典礼考

　　三让：一曰礼辞，二曰固辞，三曰终辞。

　　汉承秦，群臣上书，皆曰“昧死言。”

　　王葬盗位，慕古法，昧死曰稽首，光武因而不改。

　　肉刑，明王之制，荀卿每论之。至汉文帝，感太仓公女之言而废之。班固著论宜复。迄汉末魏初，陈纪又论宜申古制，孔融亦云可复，欲申之。钟繇，王朗不同，遂寝。夏侯玄，李胜，曹义，丁谧建私议，各有彼此，多云时未可复，故遂寝焉。

　　上公备物九锡：一，大辂各一，玄牡二驷；二，衮冕之服，赤舄副之；三，轩悬之乐，六佾之舞；四，朱户以居；五，纳陛以登；六，虎贲之士三百人；七，铁钺各一；八，彤弓一，彤矢百，玈弓十，玈矢千；九，秬鬯一，卤珪瓒副之。

　　乐考

　　汉末丧乱，无金石之乐。魏武帝至汉中，得杜夔旧法，始复设轩悬钟磬，至于今用之，依夔也。

　　服饰考

　　汉末丧乱，绝无玉佩，始复作之。今之玉佩，受于王粲。

　　古者男子皆丝衣，有故乃素服。又有冠无帻，故虽凶事皆著冠也。

　　汉中兴，士人皆冠葛巾。建安中，魏武帝造白帢，于是遂废，唯二学书生犹著也。

　　器名考

　　宝剑名纯钩，湛卢，豪曾，鱼肠，巨阙五剑，皆欧冶子所作。龙泉，太阿，工市三剑，皆楚王所问者。

　　风胡子因吴请干将，欧冶子作。干将，阳龙文；莫邪，阴漫理。此二剑，吴王使干将作；莫邪，干将妻作也(夫妻甚喜作剑也).

　　赤刀周之宝器也。

　　物名考

　　古骏马有飞兔，腰褭。

　　周穆王八骏：赤骥，飞黄，白蚁，华骝，騄耳，騧騟，渠黄，盗骊。

　　唐公有骕骦.

　　项羽有骓。

　　周穆王有犬名毛白。

　　晋灵公有畜犬名獒。

　　韩国有黑犬名卢。

　　宋有骏犬曰。

　　犬四尺为獒。

　　张骞使西域还，乃得胡桃种。徐州人谓尘土为蓬块，吴人谓跋跌。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷七

异闻

　　昔夏禹观河，见长人鱼身出，曰：“吾河精。”岂河伯耶冯夷，华阴潼乡人也。得仙道，化为河伯，岂道同哉！

　　仙夷乘龙虎，水神乘鱼龙，其行恍惚，万里如室。

　　夏桀之时，为长夜宫于深谷之中，男女杂处，十旬不出听政，天乃大风扬沙，一夕填此宫谷。又为石室瑶台关，龙逄谏桀言曰：“吾之有民，如天之有日。日亡我则亡。”以龙逄为妖言而杀之。其后复于山谷下作宫，在上耆老相与谏，桀又以为妖言而杀之。

　　夏桀之时，费昌之河上，见二日，在东者烂烂将起，在西者沈沈将灭，若疾雷之声。昌问于冯夷曰：“何者为殷何者为夏”冯夷曰：“西夏东殷。”于是费昌徙族归殷。

　　武王伐纣，至盟津渡河，大风波。武王操戈秉麾麾之，风波立霁。

　　鲁阳公与韩战酣而日暮，援戈麾之，日返三舍。

　　太公为灌坛令。武王梦妇人当道夜哭，问之，曰：“吾是东海神女，嫁于西海神童。今灌坛令当道，废我行。我行必有大风雨，而太公有德，吾不敢以暴风雨过，以毁君德。”武王明日召太公，三日三夜，果有疾风暴雨从太公邑外过。

　　晋文公出，大蛇当道如拱。文公反修德，使吏守蛇。吏梦天杀蛇，曰：“何故当圣君道！”觉而视蛇，则自死也。

　　齐景公伐宋，过泰山，梦二人怒。公谓太公之神，晏子谓宋祖汤与伊尹也。为言其状，汤皙容多发，伊尹黑而短，即所梦也。景公进军，不听，军鼓毁乃散师，不果伐。

　　徐偃，《王志》云：徐君，宫人娠而生卵，以为不祥，弃之水滨。独孤母有犬，名鹄苍，猎于水滨，得所弃卵，衔以东归。独狐母以为异，覆暖之，遂沸成儿。生时正偃，故以为名徐君。宫中闻之，乃更录取。长而仁智，袭君徐国。后鹄苍临死，生角而九尾，实黄龙也。偃王乃葬之徐界中，今见云狗垄。

　　偃王既主其国，仁义著闻。欲舟行三国，乃通沟陈蔡之间，得朱弓矢，以已得天瑞，遂因名为弓，自称徐偃王。江淮诸侯皆服从偃，从者三十六国。周王闻之，遣使乘驿，一日至楚，使伐之。偃王仁，不忍斗害其民，为楚所败，逃走彭城武原县东山下，百姓随之者以万数，后遂名其山为徐山，山上立石室，有神灵，民人祈祷。今皆见存。

　　昔夸父与日相逐走，渴饮于河谓，不足，北饮大泽。未至，渴而死，弃其策杖化为邓林。

　　澹台子羽渡河，赍千金之璧。河伯欲之。至中流，阳侯波起，两蛟挟船。子羽左操璧，右操剑击蛟，皆死既渡，三投璧于河伯，河伯跃而归之，子羽毁而去。

　　荆轲字次非。渡河，蛟夹船，次非不走，断其头而风波静。除。

　　东阿王勇士有蕃丘�，过神渊，使饮马。马沈，�朝服拔剑入水二日一夜，杀二蛟一龙而出，雷随击之，七日夜眇其左目。

　　汉滕公薨，出葬东都门外。公聊送丧，驷马不行，跼地悲鸣。跑蹄下地，得后室，有铭曰：“佳城郁郁，三千年见白日。吁嗟滕公，居此室。”遂葬焉。

　　卫灵公葬，得石郭，铭曰：“不逢箕子，灵公夺我里。”汉西都时，南宫寝殿内有醇儒王史威长，死，葬铭曰：“明明哲士，知存知亡，崇陇高原，非宁非康，不封不树，作灵乘光，厥铭何依，王史威长。”

　　元始元年，中谒者沛郡史岑上书，讼王宏夺董贤堕绶之功。

　　灵帝和光元年，辽西太守黄翻上言：海边有流尸，露冠绛衣，体貌完全。后翻感梦云，我伯夷之弟孤竹君也，海水坏吾棺郭，求见掩藏。民有襁褓视者，无疾而卒。

　　汉末关中大乱，有发前汉时冢者，宫人犹活，既出，平复如旧。魏郭后爱念之，录著宫内，常置左右。问汉时宫中事，说之了了，皆有次序。后崩，哭泣过礼，遂死焉。(见述异说)汉末发范明友冢，奴犹活。朋友，霍光女聓，说光家事，废立之际，多与《汉书》相似。此奴常游走于民间，无止住处，不知所在，或云尚在。余闻之于人，可信而目不可见也。

　　大司马曹休所统中郎谢璋部曲义兵奚侬息女，年四岁病疫故，埋葬，五日复生。太和三年，诏令休使父母同时送女来视。其年四月三日复病死，四日埋葬，至八日向墟邑采桑，闻儿生活，今能饮食如常。

　　京兆都张潜客居辽东还，后为驸马都尉关内侯，表言：故为诸生，太学时，闻故太尉常山张颢为梁相，天新雨后，有鸟如山，飞翔近地。市人掷之，稍下堕。民争取之，即为一员石，言县府。颢令槌破之，得一金印，文曰'忠孝侯印'表上之，藏于官库。后议郎汝南樊行夷校书东观，表上言，尧舜之时，旧有此官，今天降印，宜可复置。

　　孝武建元四年，天雨粟。孝元竟宁元年，南阳郡中雨谷，小者如黍粟，而青黑味苦；大者如大豆，赤黄，味如麦。下三日，生根叶，状如大豆初生时也。

　　代城始筑，立板干，一旦亡西南四五十板于泽中，自立结草为外门，因就营筑焉，故其城直周三十七里为九门，故城处为东城。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷八

史补

　　黄帝登仙，其臣左彻者削木象黄帝，帅诸侯以朝之。七年不还，左彻乃立颛顼，左彻亦仙去也。

　　尧之二女，舜之二妃，曰湘夫人。舜崩，二妃啼，以涕挥竹，竹尽斑。

　　处士东鬼槐责禹乱天下事，禹退，作三章，强者攻，弱者守，攻城围郭，盖禹始也。

　　太姒梦见商之庭产，乃小子，发取周庭梓树树之于

　　阙间，梓化为松柏棫柞。觉，惊以告文王。文王曰：慎勿言。

　　冬日之阳，夏日之阴，不召而万物自来。天道尚左，日月西移；地道尚右，水潦东流。天不享于殷，自发之生于今十年，夷羊在牧，水潦东流，天下飞蝗满野，命之在周，其信然乎。武王伐殷，舍于畿，逢大雨焉。革舆三百乘，甲三千，一日一夜行三百里，以战于牧野。

　　成王冠，周公使祝雍曰：“辞达而勿多也。”祝雍曰：“近于民，远于佞；近于义，啬于时；惠于财，任贤使能。”

　　陛下离显，先帝光耀，以奉皇天之嘉禄，钦顺仲夏之吉日。遵并大道，郊域康阜，万国之休灵，始加元服。推远童稚之幼志，弘积文武之宠德，肃勤高祖之清庙。六合之内，靡不蒙德，岁岁与天无极。右孝昭周成王冠辞。

　　止雨祝曰：天生五谷以养人民。今天雨不止，用伤五谷，如何，如何。灵而不幸，杀牲以赛神灵。雨则不止，鸣鼓攻之，朱绿绳萦而胁之。

　　请雨曰：皇皇上天，照临下土。集地之灵，神降甘雨。庶物群生，咸得其所。

　　《礼记》曰：孔子少孤，不知其父墓。母亡，问于邹曼父之母，乃合葬于防。防墓又崩，门人后至，孔子问来何迟，门人实对，孔子不应。如是者三，乃潸然流涕而止曰，古不修墓，将济。何晏，夏侯玄，王肃皆云无此事，注记者谬。时贤咸从之。

　　孔子东游，见二小儿辩斗，问其故，一小儿曰：“我以日始出时去，人近，而日中时远也。”一小儿曰：“我以日出时远而日中时近。”一小儿曰：“日初出时大如车盖，及日中时，如盘盂。此不为远者小而近者大乎！”一小儿曰：“日初出，沧沧凉凉；及其中，如探汤。此不为近者热而远者凉乎！”孔子不能决，两小儿笑曰：“孰谓汝多知乎！”亦出《列子》。子路与子贡过郑，神社社树有鸟神牵率子路，子贡说之乃止。

　　《春秋》哀公十有四年春，西狩获麟。《公羊传》曰：有以告者，孔子曰，孰为来哉，孰为来哉。

　　《左传》曰：叔孙氏之车子鉏商获麟，以为不祥。

　　燕太子丹质于秦，秦王遇之无礼，不得意，思欲归，请于秦王，王不听。谬言曰：“令乌头白，马生角，乃可。”丹仰而叹，乌即头白，俯而嗟，马生角。秦王不得已而遣之，为机发之桥，欲陷丹，丹驱驰过之，而桥不发。遁到关，关门不开，丹为鸡鸣，于是众鸡悉鸣，遂归。

　　詹何以独茧丝为纶，芒针为钩，荆条为竿，剖粒为饵，引盈车之鱼于百仞之渊，汩流之中，纶不绝，钩不申，竿不挠。

　　薛谭学讴于秦青，未穷青之旨，于一日遂辞归。秦青乃饯于郊衢，抚节悲歌，声震林木，响遏行云。薛谭乃谢求返，终身不敢言归。秦青顾谓其友曰：昔韩娥东之齐，匮粮过雍门，鬻歌假食而去，余响绕梁三日不绝，左右叹其神妙。去过逆旅，凡人辱之，韩娥因曼声哀哭，一里老幼喜欢忭舞，弗能自禁，乃厚赂而遣之，故雍门人至今善歌哭，效娥之遗声也。

　　赵襄子率徒十万狩于中山，籍艿燔林，燀赫百里。有人从石壁中出，随烟上下，若无所经涉者。襄子以为鬼物，徐察之，乃人也。问其奚道而处石，奚道而入火。其人曰：“奚物为石火。”襄子曰：“而向之所出者石也，所人者火也。”其人曰：“不知也。”魏文侯闻之，问于子夏，曰：“彼何人哉”子夏曰：“以商所闻于夫子。和者同于物，物无得而伤阂者，游金石之间，及蹈于水火，皆可也。”文侯曰：“吾子奚不为之”子夏曰：“刳心去智，商未能也。虽然，试语之有暇矣。”文侯曰：“夫子奚不为之”子夏曰：“夫子能而不为之也。”文侯大悦。

　　更羸谓魏王曰：“臣能射，为虚发而下鸟。”王曰：“然，可试于此乎”适闻有鸟从东来，羸虚发而下之也。

　　澹台子羽子溺水死，欲葬之。灭明曰：“此命也。与蝼蚁何亲，与鱼鳖何仇”遂使勿葬。

　　《列传》云：聂政刺韩相，白虹为之贯日。要离刺庆忌，彗星袭月。专诸刺吴王僚，鹰击殿上。

　　齐桓公出，因与管仲故道，自敦煌西涉流沙往外国。沙石千余里，中无水，时则有沃流处，人莫能知。皆乘骆驼，骆驼知水脉，遇其处辄停，不肯行，以足蹋地，人于其蹋处掘之，辄得水。

　　楚熊渠子夜行，射寝石以为虎伏，矢为没羽。

　　汉武帝好仙道，祭祀名山大泽以求神仙之道。时西王母遣使乘白鹿告帝当来，乃供帐九华殿以待之。七月七日夜漏七刻，王母乘紫云车而至于殿西，南面东向，头上太华髻，青气郁郁如云。有三青鸟如鸟大，立侍母旁。时设九微灯。帝东面西向，王母索七桃，大如弹丸，以五枚与，帝母食二枚。帝食桃，辄以核著膝前，母曰：“取此核将何为！”帝曰：“此桃甘美，欲种之。”母笑曰：“此桃三千年一生实。”唯帝与母对坐，其从者皆不得进。时东方朔窃从殿南厢朱鸟牖中窥母，母顾之，谓帝曰：“此窥牖小儿尝三来盗吾此桃。”帝乃大怪之。由此，世人谓方朔神仙也。

　　君山有道与吴包山潜通，上有美酒数斗，得饮者不死。汉武帝斋七日，遣男女数十人至君山，得酒，欲饮之，东方朔曰：“臣识此酒，请视之。”因一饮至尽。帝欲杀之，朔乃曰：　“杀朔若死，此为不验。以其有验，杀亦不死。”乃赦之。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷九

杂说上

　　老子云：万民皆付西王母，唯王者，圣人，真人，仙人，道人之命上属九天君耳。

　　黄帝治天下，百年而死。民畏其神百年，以其数百年，故曰黄帝三百年。

　　上古男子三十而妻，女二十而嫁。曾子曰：“弟子不学古知之矣。贫者不胜其忧，富者不胜其乐。”

　　昔西夏仁而去兵，城郭不修，武士无位。唐伐之，西夏亡。昔者玄都贤鬼神道，废人事，其谋臣不用，龟策是从，忠臣无禄，神巫用国。

　　榆炯氏之君孤而无徒，曲沃进伐之，以亡。

　　昔有巢氏有臣而贵，任之，专国主断。已而夺之，臣怒而生变，有巢氏以亡。昔者清阳强力，贵美女不治国而亡。昔有洛氏宫室无常，囿池广大，人民因匮。商伐之，有洛以亡。

　　《神仙传》曰：说上据箕尾为宿，岁星降为东方朔。传说死后有此宿，东方生，无岁星。

　　曾子曰：好吾者知吾美矣，恶我者知吾恶矣。

　　思士不妻而感，思女不夫而孕，后稷生乎巨迹，伊尹生乎空桑。

　　箕子居朝鲜，其后伐燕，复之朝鲜，亡入海，为鲜国。师两妻黑色洱两青蛇，盖勾芒也。

　　汉兴多瑞应，至武帝之世特甚，麟凤数见。王莽时，郡国多称瑞应，岁岁相寻，皆由顺时之欲，承旨求媚，多无实应，乃使人猜疑。

　　子胥伐楚，燔其府库，破其九龙之钟。

　　蓍一千岁而三百茎，其本以老，故知吉凶。蓍末大于本为上吉。筮必沐浴，斋洁焚香，每月望浴蓍，必五浴之，浴龟亦然。明夷曰，昔夏后筮，乘飞龙而登于天，而使华陶占之，陶曰：“吉”.昔夏启筮，徙九鼎，启果徙之。

　　昔舜筮登天为神，占之有黄龙神，曰不吉。武王伐殷而占于蓍老，蓍老曰吉。桀筮伐唐而占于荧惑，曰不吉。昔鲧筮注洪水，而占于大明，曰不吉，有初无后。

　　蓍末大于本，为上吉，次蒿，次荆，皆如是。龟蓍，皆月望浴之。

　　水之怪为龙罔象，木石之怪为躨魍魉，土之怪为坟羊，火之怪为宋无忌。

　　斗战死亡之处，其人马血积年化为燐。燐著地及草木如露，略不可见。行人或有触者，著人体便有光，拂拭便分散无数。愈甚，有细咤声如炒豆，唯静住良久乃灭。后其人忽忽如失魂，经日乃差。今人梳头著髻时，有随梳解结有光者，亦有咤声。

　　风山之首方高三百里，风穴如电，突深三十里，春风自此而出也。何以知还风也假令东风，云反从西来，诜诜而疾，此不旋踵，立西风矣。所以然者，诸风皆从上而下，或薄于云，云行疾下，虽有微风不能胜上，上风来则反矣。

　　春秋书鼷鼠食郊牛，牛死，鼷鼠类最小者，食物当时不觉痛。世传云，亦食人项肥厚皮处，亦不觉。或名甘鼠。俗人讳此所啮，衰病之征。

　　鼠食巴豆，三年重三十斤。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


博物志 卷十

杂说下

　　妇人妊娠未满三月，着婿衣冠，平旦，左绕井三匝，朠祥影而去。勿反顾，勿令人知见，必生男。

　　妇人妊身，不欲令见丑恶物，异类鸟兽，食当避其异常味。

　　不欲今见熊罴虎豹并及射鸟，射雉，食牛心白犬肉，鲤鱼头。

　　席不正不坐，割不正不食，听诵诗书讽咏之音，不听淫声，不视邪色。以此产子，必贤明端正寿考，所谓父母胎教之法。故古者妇人妊娠，必慎所感，感于善则善，感于恶则恶矣。妊娠者，不可啖兔肉，又不可见兔，令儿唇缺。又不可啖生姜，令儿多指。

　　《异说》云：瞽瞍夫妇凶顽而生舜，叔梁纥淫夫也，征在失行也，加又野合，而生仲尼焉。安在有胎教也。

　　豫章郡衣冠人有数妇暴面于道，寻道争分铢以给其夫舆马衣资。及举孝廉，更取富者一切皆给先者。虽有数年之勤，妇子满堂室，犹放黜以避后人。

　　诸远方山郡幽僻处，出蜜蜡，人往往以桶聚蜂，每年一取。

　　远方诸山蜜蜡处，以木为器，中开小孔，以蜜蜡涂器内外令遍。春月蜂将生育时，捕取三两头著器中，蜂飞去寻将伴来，经日渐益，遂持器归。

　　人藉带眠者则梦蛇。

　　鸟衔人之发梦飞。

　　王尔，张衡，马均皆冒重雾行，一人无恙，一人病，一人死。问其故，无恙人曰：“我饮酒，病者食，死者空腹。”

　　人以冷水自渍至膝，可顿啖数十枚瓜；渍至腰，啖转多；至颈，可啖百余枚。所渍水皆作瓜气味。此事未试。人中酒不解，治之以汤自渍即愈，汤亦作酒气味也。

　　昔刘玄石于中山酒家沽酒，酒家与千日酒，忘言其节度。归至家当醉，而家人不知，以为死也。权葬之，酒家计千日满，乃忆玄石前来酤酒，醉当醒耳。往视之，云玄石亡来三年，已葬。于是开棺。醉始醒。俗云：“玄石饮酒，一醉千日。”

　　旧说云，天河与海通。近世有人居海滨者，年年八月有浮槎去来不失期。人有奇志，立飞阁于槎上，多赍粮，乘槎而去。十余日中，犹观星月日辰，自后芒芒忽忽，亦不觉昼夜。去十余日，奄至一处，有城郭状，屋舍甚严，遥望宫中多织妇。见一丈夫牵牛渚次饮之，牵牛人乃惊问曰：“何由至此！”此人具说来意，并问此是何处。答曰：“君还至蜀郡，访严君平则知之。”竟不上岸，因还。如期后至蜀，问君平，曰：“某年月日有客星犯牵牛宿，计年月，正是此人到天河时也。”

　　人有山行堕深涧者，无出路，饥饿欲死。左右见龟蛇甚多，朝暮引颈向东方，人因伏地学之，遂不饥，体殊轻便，能登岩岸。经数年后，竦身举臂，遂超出涧上，即得还家。颜色悦怿，颇更黠慧胜故。还食谷，啖滋味，百余日中复本质。

　　天门郡有幽山峻谷，而其土人有从下经过者，忽然踊出林表，状如飞仙，遂绝迹谷中。如此甚数，遂名此处为仙谷。有乐道好事者入此谷中洗沐，以求飞仙，往往得去。有长生意思人，疑恐是妖怪，乃以大石自坠，牵一犬入谷中，犬复飞去。

　　其人还告乡里，募数十人执杖揭山草伐木至山顶观之，遥见一物长数十丈，其高隐人，耳如簸箕。格肘刺杀之，所吞人骨积此左右已成封。其蟒开口广丈余，前后夫人皆此蟒气所噏上，于是此地遂安稳无患。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


