《赠温峤诗五首》作者:郭璞

赠温峤诗五首 赠温峤诗五首

一

　　兰薄有茝，玉泉产玫。

　　亹亹含风，灼灼猗人。

　　如金之映，如琼之津。

　　擢翘秋阳，凌波暴鳞。

　　二

　　擢翘伊何，妙灵奇挺。

　　暴鳞伊何，披彩迈景。

　　清规外标，朗鉴内景。

　　思乐云蔼，言采其颖。

　　三

　　人亦有言，松竹有林。

　　及尔臭味，异苕同岑。

　　义结在昔，分涉于今。

　　我怀惟永，载咏载吟。

　　四

　　子策骐骏，我案骀辔。

　　进不要声，退不慠位。

　　遗心隐显，得意荣悴。

　　尚想李严，逍遥柱肆。

　　五

　　言以忘得，交以淡成。

　　同匪伊和，惟我与生。

　　尔神余契，我怀子情。

　　携手一壑，安知尘冥。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


