《弃妇篇》作者:曹植

弃妇篇 弃妇篇

石榴植前庭，绿叶摇缥青。

　　丹华灼烈烈，璀璨有光荣。

　　光荣晔流离，可以戏淑灵。

　　有鸟飞来集，拊翼以悲鸣。

　　悲鸣夫何为，丹华实不成。

　　拊心常叹息，无子当归宁。

　　有子月经天，无子若流星。

　　天月相终始，流星没无精。

　　栖迟失所宜，下与瓦石并。

　　忧怀不能寐，逍遥于前庭。

　　踟蹰还入房，肃肃帷幕声。

　　搴帷更摄带，抚弦弹鸣筝。

　　慷慨有余音，要妙悲且清。

　　收泪长叹息，何以负神明。

　　招摇待霜露，何必春夏成。

　　晚获为良实，愿君且安宁。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


