《九华扇赋（并序）》作者:曹植

九华扇赋（并序） 九华扇赋（并序）

昔吾先君常侍，得幸汉桓帝。帝赐方竹扇，不方不圆，其中结成文，名曰九华。故为此赋。其辞曰：

　　有神区之名竹，生不周之高岑。对绿水之素波，背玄涧之重深。体虚畅以立干，播翠叶以成秋。形五离而九折，蔑釐解而缕分。效虬龙之蜿蝉，法虹蜺之氤氲。摅微妙以历时，绚九层之华文。尔乃浸以芷若，拂以江蓠，摇以五香，濯以兰池。因形致好，不常厥仪。方不应矩，圆不中规。随皓腕以徐转，发惠风之寒微。时气清以方厉，纷飘动兮绮纨。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


