《永明乐十首》作者:谢眺

永明乐十首 永明乐十首

【原文】

　　一
　　帝图开九有。皇风浮四溟。永明一为乐。咸池无复灵。
　　二
　　民和礼乐富。世清歌颂徽。鸿名轶卷领。称首迈垂衣。
　　三
　　朱台郁相望。青槐纷驰道。秋云湛甘露。春风散芝草。
　　四
　　龙楼日月照。淄馆风云清。储光温似玉。藩度式如琼。
　　五
　　化洽鳀海君。恩变龙庭长。西北骛环裘。东南尽龟象。
　　六
　　出车长洲苑。选族朝夕川。络络结云骑。奕奕泛戈船。
　　七
　　燕驷游京洛。赵服丽有辉。清歌留上客。妙舞送将归。
　　八
　　实相薄五礼。妙花开六尘。明祥已玉烛。宝瑞亦金轮。
　　九
　　生蔑{艹/阡}萝性。身与嘉惠隆。飞缨入华殿。屣步出重宫。
　　十
　　彩凤鸣朝阳。玄鹤舞清商。瑞此永明曲。千载为金皇。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


