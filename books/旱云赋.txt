《旱云赋》作者:贾谊

旱云赋 旱云赋

惟昊天之大旱兮，失精和之正理，遙望白雲之蓬勃兮，滃澹澹而妄止，運清濁之澒洞兮，正重沓而並起，嵬隆崇以崔巍兮，時仿佛而有似。屈卷輪而中天兮，象虎驚與龍駭。相搏據而俱興兮，妄倚儷而時有。遂積聚而合沓兮，相紛薄而慷慨。若飛翔而從橫兮，揚波怒而澎濞。正帷布而雷動兮，相擊衝而碎破，或窈窕而四塞兮，誠若雨而不墜。陰陽分而不相得兮，更惟貪婪而狼戾。終風解而霰散兮，陵遲而堵潰。或深潛而閉藏兮，爭離而並逝。廓蕩蕩其若滌兮，日照照而無穢。隆盛暑而無聊兮，煎砂石而爛渭。湯風至而含熱兮，群生悶滿而愁憒。畎畝枯槁而失澤兮，壤石相聚而為害。農夫垂拱而無聊兮，釋其鉏耨而下淚。憂疆畔之遇害兮，痛皇天之靡惠。惜稚稼之旱夭兮，離天灾而不遂。懷怨心而不能已兮，竊託咎於在位。獨不聞唐虞之積烈兮，與三代之風氣。時俗殊而不還兮，恐功久而壞敗。何操行之不得兮，政治失中而違節。陰氣辟而留滯兮，厭暴而沈沒。嗟乎，惜旱大劇，何辜於天無恩澤。忍兮嗇夫，何寡德矣。既已生之，不與福矣。來何暴也，去何躁也。孳孳望之，其可悼也。憭兮慓兮，以鬱怫兮。念思白雲，腸如結兮。終怨不雨，甚不仁兮。布而不下，甚不信兮。白雲何怨，奈何人兮。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


