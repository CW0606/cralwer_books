《答王门子诗六首》作者:郭璞

答王门子诗六首 答王门子诗六首

一

　　芊芊玉英，济美琼林。

　　靡靡王生，实迈俊心。

　　藻艳三秀，响谐韶音。

　　映彩春兰，擢蘂秋岑。

　　二

　　我虽同薄，及尔异颖。

　　翘不冠丛，荣不熙町。

　　因夷杖平，藉澄任静。

　　思乐逸惊，翻飞云领

　　三

　　畴昔之乖，永言莫见。

　　之子于罹，再离沦湮。

　　苕不凋翠，柯不易蒨。

　　染霜滋芬，在陶弥练

　　四

　　诗亦有言，兄弟无远。

　　矧我暨尔，姻媾缱绻。

　　猗人其来，青阳载婉。

　　言归于好，如彼琴管。

　　五

　　皇极委夷，运有经纶。

　　聊以傲咏，不荣不遯。

　　敢希寂放，庶几无闷。

　　匪熏匪猷，安知藜荪。

　　六

　　遗物任性，兀然自纵。

　　倚荣雕蔼，寓音雅弄。

　　匪涉魏阙，匪滞陋巷。

　　永赖不才，逍遥无用。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


