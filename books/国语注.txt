《国语注》作者:韦昭

国语注 国语卷第一

周语上

　　１　穆王将征犬戎〔一〕，祭公谋父谏曰：「不可〔二〕。先王耀德不观兵〔三〕。夫兵戢而时动，动则威〔四〕，观则玩，玩则无震〔五〕。是故周文公之颂曰〔六〕：『载戢干戈，载櫜弓矢〔七〕。我求懿德，肆于时夏〔八〕，允王保之〔九〕。』先王之于民也，懋正其德而厚其性〔一０〕，阜其财求〔一一〕而利其器用〔一二〕，明利害之乡〔一三〕，以文修之〔一四〕，使务利而避害，怀德而畏威，故能保世以滋大〔一五〕。

　　〔一〕　穆王，周康王之孙、昭王之子穆王满也。征，正也，上讨下之称。犬戎，西戎之别名也，在荒服之中。

　　〔二〕　祭，畿内之国，周公之后也，为王卿士。谋父，字也。传曰：「凡、蒋、邢、茅、胙、祭，周公之胤矣。」

　　〔三〕　耀，明也。观，示也。明德，尚道化也。不示兵者，有大罪恶然后致诛，不以小小示威武也。

　　〔四〕　戢，聚也。威，畏也。时动，谓三时务农，一时讲武，守则有财，征则有威。

　　〔五〕　玩，黩也。震，惧也。

　　〔六〕　文公，周公旦之谥也。颂，时迈之诗也。武王既伐纣，周公为作此诗，巡守、告祭之乐歌也。

　　〔七〕　载，则也。干，楯也。戈，戟也。櫜，韬也。言天下已定，聚敛其干戈，韬藏其弓矢，示不复用也。

　　〔八〕　懿，美也。肆，陈也。于，于也。时，是也。夏，大也。言武王常求美德，故陈其功德，于是夏而歌之。乐章大者曰夏。

　　〔九〕　允，信也。信武王能保此时夏之美。

　　〔一０〕懋，勉也。性，情性也。

　　〔一一〕阜，大也。大其财求，不障壅也。

　　〔一二〕器，兵甲也。用，耒耜之属也。

　　〔一三〕示之以好恶也。乡，方也。

　　〔一四〕文，礼法也。

　　〔一五〕保，守也。滋，益也。

　　「昔我先王世后稷〔一〕，以服事虞、夏〔二〕。及夏之衰也，弃稷不务〔三〕，我先王不窋用失其官〔四〕，而自窜于戎、狄之閒〔五〕，不敢怠业，时序其德，纂修其绪〔六〕，修其训典〔七〕，朝夕恪勤，守以敦笃，奉以忠信，奕世载德，不忝前人〔八〕。至于武王，昭前之光明而加之以慈和，事神保民，莫弗欣喜〔九〕。商王帝辛，大恶于民〔一０〕。庶民不忍，欣戴武王，以致戎于商牧〔一一〕。是先王非务武也，勤恤民隐而除其害也〔一二〕。

　　〔一〕　后，君也。稷，官也。父子相继曰世，谓弃与不窋也。

　　〔二〕　谓弃为舜后稷，不窋继之于夏启也。

　　〔三〕　弃，废也。衰，谓启子太康废稷之官，不复务农也。书序曰：「太康失邦，昆弟五人须于洛汭。」

　　〔四〕　失稷官也。不窋，弃之子也。周之禘祫文、武，不先不窋，故通谓之王，商颂亦以契为玄王也。

　　〔五〕　窜，匿也。尧封弃于邰，至不窋失官，去夏而迁于邠，邠西接戎、北近狄也。

　　〔六〕　纂，继也。绪，事也。

　　〔七〕　训，教也。典，法也。

　　〔八〕　奕，奕前人也。载，成也。忝，辱也。

　　〔九〕　保，养也。

　　〔一０〕商，殷之本号也。帝辛，纣名。大恶，大为民所恶也。

　　〔一一〕戴，奉也。戎，兵也。牧，商郊牧野。

　　〔一二〕恤，忧也。隐，痛也。

　　「夫先王之制：邦内甸服〔一〕，邦外侯服〔二〕，侯、卫宾服〔三〕，蛮、夷要服〔四〕，戎、狄荒服〔五〕。甸服者祭〔六〕，侯服者祀〔七〕，宾服者享〔八〕，要服者贡〔九〕，荒服者王〔一０〕。日祭〔一一〕、月祀〔一二〕、时享〔一三〕、岁贡〔一四〕、终王〔一五〕，先王之训也。有不祭则修意〔一六〕，有不祀则修言〔一七〕，有不享则修文〔一八〕，有不贡则修名〔一九〕，有不王则修德〔二０〕，序成而有不至则修刑〔二一〕。于是乎有刑不祭，伐不祀，征不享，让不贡〔二二〕，告不王〔二三〕。于是乎有刑罚之辟〔二四〕，有攻伐之兵〔二五〕，有征讨之备〔二六〕，有威让之令〔二七〕，有文告之辞〔二八〕。布令陈辞而又不至，则增修于德而无勤民于远〔二九〕，是以近无不听，远无不服。

　　〔一〕　邦内，谓天子畿内千里之地。商颂曰：「邦畿千里，维民所止。」王制曰：「千里之内曰甸。」京邑在其中央，故夏书曰「五百里甸服」，则古今同矣。甸，王田也。服，服其职业也。自商以前，并畿内为五服。武王克殷，周公致太平，因禹所弼除畿内，更制天下为九服。千里之内谓之王畿，王畿之外曰侯服，侯服之外曰甸服。今谋父谏穆王，称先王之制犹以王畿为甸服者，甸，古名，世俗所习也。故周襄王谓晋文公曰「昔我先王之有天下也，规方千里，以为甸服」，是也。周礼亦以蛮服为要服，足以相况也。

　　〔二〕　邦外，邦畿之外也。方五百里之地谓之侯服。侯服，侯圻也。言诸侯之近者，岁一来见也。

　　〔三〕　此总言之也。侯，侯圻也。卫，卫圻也。言自侯圻至卫圻，其閒凡五圻，圻五百里，五五二千五百里，中国之界也。谓之宾服，常以服贡宾见于王也。五圻者，侯圻之外曰甸圻，甸圻之外曰男圻，男圻之外曰采圻，采圻之外曰卫圻。周书康诰曰「侯、甸、男、采、卫」，是也。凡此服数，诸家之说皆纷错不同，唯贾君近之。

　　〔四〕　蛮，蛮圻。夷，夷圻也。周礼，卫圻之外曰蛮圻，去王城三千五百里，九州之界也。夷圻去王城四千里。周礼行人职，卫圻之外谓之要服，此言蛮、夷要服，则夷圻朝贡或与蛮圻同也。要者，要结好信而服从也。

　　〔五〕　戎、狄，去王城四千五百里至五千里也。四千五百里为镇圻，五千里为蕃圻，在九州之外荒裔之地，与戎、狄同俗，故谓之荒，荒忽无常之言也。

　　〔六〕　供日祭也。此采地之君，其见无数。

　　〔七〕　供月祀也。尧、舜及周，侯服皆岁见也。

　　〔八〕　供时享也。享，献也。周礼，甸圻二岁而见，男圻三岁而见，采圻四岁而见，卫圻五岁而见。其见也，必以所贡助祭于庙，孝经所谓「四海之内，各以其职来祭」者也。

　　〔九〕　供岁贡也。要服六岁一见也。

　　〔一０〕王，王事天子也。周礼，九州之外谓之蕃国，世一见，各以其所贵宝为贽，故诗云：「自彼氐、羌，莫敢不来王。」

　　〔一一〕日祭，祭于祖、考，谓上食也。近汉亦然。

　　〔一二〕月祀于曾、高也。

　　〔一三〕时享于二祧也。

　　〔一四〕岁贡于坛、墠也。

　　〔一五〕终，谓终世也。朝嗣王及即位而来见。

　　〔一六〕意，志意也。谓邦国之内有违阙不供日祭者，先修志意以自责也。畿内近，知王意。　案：「邦国」，公序本作「邦甸」。

　　〔一七〕言，号令也。

　　〔一八〕文，典法也。

　　〔一九〕名，谓尊卑职贡之名号也。晋语曰：「信于名则上下不干也。」

　　〔二０〕远人不服，则修文德以来之。

　　〔二一〕序成，谓上五者次序已成，而有不至，则有刑诛。

　　〔二二〕让，谴责也。

　　〔二三〕谓以文辞告晓之也。地远者罪轻。

　　〔二四〕刑不祭也。

　　〔二五〕伐不祀也。

　　〔二六〕征不享也。

　　〔二七〕让不贡也。

　　〔二八〕告不王也。

　　〔二九〕勤，劳也。

　　「今自大毕、伯士之终也〔一〕，犬戎氏以其职来王〔二〕，天子曰：『予必以不享征之，且观之兵〔三〕。』其无乃废先王之训而王几顿乎〔四〕！吾闻夫犬戎树惇〔五〕，帅旧德而守终纯固〔六〕，其有以御我矣〔七〕！」

　　〔一〕　大毕、伯士，犬戎氏之二君也。终，卒也。

　　〔二〕　以其职，谓其嗣子以其贵宝来见王。

　　〔三〕　享，宾服之礼。以责犬戎，而示之兵法也。　案：「法」，公序本作「非」。

　　〔四〕　几，危也。顿，败也。

　　〔五〕　树，立也。言犬戎立性惇朴。

　　〔六〕　帅，循也。纯，专也。固，一也。言犬戎循先王之旧德，奉其常职，天性专一，终身不移，不听穆王责其不享也。

　　〔七〕　御，犹距也。

　　王不听，遂征之，得四白狼，四白鹿以归〔一〕。自是荒服者不至〔二〕。

　　〔一〕　白狼、白鹿，犬戎所贡。

　　〔二〕　穆王责犬戎以非礼，暴兵露师，伤威毁信，故荒服者不至。

　　２　恭王游于泾上，密康公从〔一〕，有三女奔之〔二〕。其母曰：「必致之于王〔三〕。夫兽三为群〔四〕，人三为众，女三为粲。〔五〕王田不取群〔六〕，公行下众〔七〕，王御不参一族〔八〕。夫粲，美之物也。众以美物归女，而何德以堪之〔九〕？王犹不堪，况尔小丑乎〔一０〕？小丑备物，终必亡〔一一〕。」康公不献。一年，王灭密〔一二〕。

　　〔一〕　恭王，穆王之子恭王伊扈也。泾，水名。康公，密国之君，姬姓也。

　　〔二〕　奔，不由媒氏也。三女同姓也。

　　〔三〕　康公之母欲使进于王。

　　〔四〕　自三以上为群。

　　〔五〕　粲，美貌也。

　　〔六〕　不尽群也。易曰：「王用三驱，失前禽也。」

　　〔七〕　公，诸侯也。下众，不敢诬众也。礼，国君下卿位，遇众则式礼也。

　　〔八〕　御，妇官也。参，三也。一族，父子也。故取异姓以备三，不参一族也。　案：「异姓」，公序本作「姪娣」。

　　〔九〕　堪，任也。

　　〔一０〕丑，类也。王者至尊，犹且不堪，况尔小人之类乎？

　　〔一一〕言德小而物备，终取之必以亡。

　　〔一二〕密，今安定阴密县是也，近泾。

　　３　厉王虐，国人谤王〔一〕。邵公告曰：「民不堪命矣〔二〕！」王怒，得卫巫，使监谤者〔三〕，以告，则杀之〔四〕。国人莫敢言，道路以目〔五〕。王喜，告邵公曰：「吾能弭谤矣，乃不敢言。〔六〕」邵公曰：「是障之也〔七〕。防民之口，甚于防川〔八〕。川壅而溃，伤人必多〔九〕，民亦如之〔一０〕。是故为川者决之使导〔一一〕，为民者宣之使言〔一二〕。故天子听政，使公卿至于列士献诗〔一三〕，瞽献曲〔一四〕，史献书〔一五〕，师箴〔一六〕，瞍赋〔一七〕，矇诵〔一八〕，百工谏〔一九〕，庶人传语〔二０〕，近臣尽规〔二一〕，亲戚补察〔二二〕，瞽、史教诲〔二三〕，耆、艾修之〔二四〕，而后王斟酌焉〔二五〕，是以事行而不悖〔二六〕。民之有口，犹土之有山川也，财用于是乎出〔二七〕；犹其原隰之有衍沃也，衣食于是乎生〔二八〕。口之宣言也，善败于是乎兴，行善而备败〔二九〕，其所以阜财用、衣食者也〔三０〕。夫民虑之于心而宣之于口，成而行之，胡可壅也？若壅其口，其与能几何？〔三一〕」王不听，于是国〔三二〕莫敢出言，三年，乃流王于彘。〔三三〕

　　〔一〕　厉王，恭王之曾孙、夷王之子厉王胡也。谤，诽也。

　　〔二〕　邵公，邵康公之孙穆公虎也，为王卿士。言民不堪暴虐之政令。

　　〔三〕　卫巫，卫国之巫也。监，察也。巫人有神灵，有谤必知之。　案：「巫人」，公序本作「以巫」。

　　〔四〕　巫言谤王，王则杀之。

　　〔五〕　不敢发言，以目相眄而已。

　　〔六〕　弭，止也。

　　〔七〕　障，防也。

　　〔八〕　流者曰川。言川不可防，而口又甚也。

　　〔九〕　川之溃决，害于人也。

　　〔一０〕民之败乱，害于上也。

　　〔一一〕为，治也。导，通也。

　　〔一二〕宣，犹放也。观民所言，以知得失。

　　〔一三〕献诗以风也。列士，上士也。

　　〔一四〕无目曰瞽。瞽，乐师。曲，乐曲也。

　　〔一五〕史，外史也。周礼，外史掌三皇、五帝之书。

　　〔一六〕师，少师也。箴，箴刺王阙，以正得失也。

　　〔一七〕无眸子曰瞍。赋，公卿列士所献诗也。

　　〔一八〕有眸子而无见曰矇。周礼，矇主弦歌、讽诵。诵，谓箴谏之语也。

　　〔一九〕百工，执技以事上者也。谏者执艺事以谏，谓若匠师庆谏鲁庄公丹楹刻桷也。

　　〔二０〕庶人卑贱，见时得失不得达，传以语王也。

　　〔二一〕近臣，谓骖僕之属也。尽规，尽其规计以告王也。

　　〔二二〕补，补过；察，察政也。传曰：「自王以下，各有父兄子弟，以补察其过也。」

　　〔二三〕瞽，乐太师；史，太史也。掌阴阳、天时、礼法之书，以相教诲者。单襄公曰：「吾非瞽、史，焉知天道？」

　　〔二四〕耆、艾，师、傅也。师、傅修理瞽、史之教，以闻于王也。

　　〔二五〕斟，取也。酌，行也。

　　〔二六〕悖，逆也。

　　〔二七〕犹，若也。山川所以宣地气而出财用，口亦宣人心而言善败也。

　　〔二八〕广平曰原，下溼曰隰。下平曰衍，有溉曰沃。

　　〔二九〕民所善者行之，民所败者备之。

　　〔三０〕阜，厚也。

　　〔三一〕与，辞也。能几何，言不久也。

　　〔三二〕案：「国」下，公序本有「人」字。

　　〔三三〕流，放也。彘，晋地，汉为县，属河东，今曰永安。

　　４　厉王说荣夷公〔一〕，芮良夫曰〔二〕：「王室其将卑乎〔三〕！夫荣公好专利而不知大难〔四〕。夫利，百物之所生也〔五〕，天地之所载也〔六〕，而或专之，其害多矣〔七〕。天地百物，皆将取焉，胡可专也〔八〕？所怒甚多，而不备大难，以是教王，王能久乎？夫王人者，将导利而布之上下者也〔九〕，使神人百物无不得其极〔一０〕，犹日憷惕，惧怨之来也〔一一〕。故颂曰：『思文后稷，克配彼天。立我蒸民，莫匪尔极〔一二〕。』大雅曰：『陈锡载周〔一三〕。』是不布利而惧难乎〔一四〕？故能载周，以至于今。今王学专利，其可乎〔一五〕？匹夫专利，犹谓之盗，王而行之，其归鲜矣〔一六〕。荣公若用，周必败。」既，荣公为卿士〔一七〕，诸侯不享，王流于彘〔一八〕。

　　〔一〕　说，好也。荣，国名。夷，谥也。

　　〔二〕　芮良夫，周大夫芮伯也。

　　〔三〕　卑，微也。

　　〔四〕　专，擅也。

　　〔五〕　利，生于物也。专利，是专百物也。

　　〔六〕　载，成也。地受天气以成百物也。

　　〔七〕　害，谓恶害荣公者多也。孔子曰：「放于利而行，多怨。」

　　〔八〕　天地成百物，民皆将取用之，何可专其利也。

　　〔九〕　导，开也。布，赋也。上谓天神，下谓人物也。

　　〔一０〕极，中也。

　　〔一一〕憷惕，恐惧也。

　　〔一二〕颂，周颂思文也，谓郊祀后稷以配天之乐歌也。经纬天地曰文。克，能也。蒸，众也。莫，无也。匪，不也。尔，女也。极，中也。言周公思有文德者后稷，其功乃能配于天。谓尧时洪水，稷播百穀，立我众民之道，无不于女时得其中者，功至大也。

　　〔一三〕大雅文王之二章也。陈，布也。锡，赐也。言文王布赐施利，以载成周道也。

　　〔一四〕言后稷、文王既布利，又惧难也。

　　〔一五〕言不可也。

　　〔一六〕鲜，寡也。归附周者寡也。

　　〔一七〕既，已也。卿士，卿之有事者。

　　〔一八〕享，献也。

　　５　彘之乱，宣王在邵公之宫〔一〕，国人围之。邵公曰：「昔吾骤谏王，王不从，是以及此难〔二〕。今杀王子，王其以我为怼〔三〕而怒乎〔四〕！夫事君者险而不怼〔五〕，怨而不怒，况事王乎？〔六〕」乃以其子代宣王，宣王长而立之〔七〕。

　　〔一〕　宣王，厉王之子宣王靖也。在邵公之宫者，避难奔邵公也。

　　〔二〕　及，至也。

　　〔三〕　音坠。

　　〔四〕　杀王子，命国人得杀之也。

　　〔五〕　君，诸侯也。在危险之中不当怼。怼，谓若晋庆郑怨惠公愎谏违卜，弃而不载。

　　〔六〕　怨，心望也。怒，作气也。

　　〔七〕　彘之乱，公卿相与和而修政事，号曰「共和」，凡十四年而宣王立。

　　６　宣王即位，不籍千亩〔一〕。虢文公谏曰〔二〕：「不可。夫民之大事在农〔三〕，上帝之资盛于是乎出〔四〕，民之蕃庶于是乎生〔五〕，事之供给于是乎在〔六〕，和协辑睦于是乎兴〔七〕，财用蕃殖于是乎始〔八〕，敦庬纯固于是乎成〔九〕，是故稷为大官。〔一０〕古者，太史顺时覛〔一一〕土，阳瘅〔一二〕愤盈，土气震发〔一三〕，农祥晨正〔一四〕，日月底于天庙〔一五〕，土乃脉发〔一六〕。

　　〔一〕　籍，借也，借民力以为之。天子田籍千亩，诸侯百亩。自厉王之流，籍田礼废，宣王即位，不复遵古也。

　　〔二〕　贾侍中云：「文公，文王母弟虢仲之后，为王卿士。」昭谓：虢叔之后，西虢也。及宣王都镐，在畿内也。

　　〔三〕　穀，民之命，故农为大事也。

　　〔四〕　出于农也。器实曰资，在器曰盛。

　　〔五〕　番，息也。庶，众也。

　　〔六〕　供，具也。给，足也。

　　〔七〕　协，合也。辑，聚也。睦，亲也。

　　〔八〕　殖，长也。

　　〔九〕　敦，厚也。庬，大也。

　　〔一０〕民之大事在农，故稷之职为大官也。　案：汪远孙国语发正（以下简称发正）卷一：「『大官』，当为『天官』。」

　　〔一一〕音脉。

　　〔一二〕丁佐反。

　　〔一三〕覛，视也。瘅，厚也。愤，积也。盈，满也。震，动也。发，起也。

　　〔一四〕农祥，房星也。晨正，谓立春之日，晨中于午也。农事之候，故曰农祥也。

　　〔一五〕底，至也。天庙，营室也。孟春之月，日月皆在营室也。

　　〔一六〕脉，理也。农书曰：「春土长冒撅，陈根可拔，耕者急发。」　案：汪远孙国语明道本攷异（以下简称攷异）卷一：「春」上脱「孟」字，「撅」当作「橛」。

　　「先时九日〔一〕，太史告稷曰：『自今至于初吉〔二〕，阳气俱蒸，土膏其动〔三〕。弗震弗渝，脉其满眚，穀乃不殖〔四〕。』稷以告〔五〕王曰：『史帅阳官以命我司事〔六〕曰：「距今九日，土其俱动〔七〕，王其祗祓，监农不易〔八〕。」』王乃使司徒咸戒公卿、百吏、庶民〔九〕，司空除坛于籍〔一０〕，命农大夫咸戒农用〔一一〕。

　　〔一〕　先，先立春日也。

　　〔二〕　初吉，二月朔日也。诗云：「二月初吉。」

　　〔三〕　蒸，升也。膏，润也。其动，润泽欲行也。

　　〔四〕　震，动也。渝，变也。眚，灾也。言阳气俱升，土膏欲动，当即发动变写其气。不然，则脉满气结，更为灾疫，穀乃不殖也。

　　〔五〕　以太史之言告王。

　　〔六〕　史，太史。阳官，春官。司事，主农事也。

　　〔七〕　距，去也。

　　〔八〕　祗，敬也。祓，齐戒、祓除也。不易，不易物土之宜也。

　　〔九〕　百吏，百官。庶民，甸师氏所掌之民也，主耕耨王之籍田者。

　　〔一０〕司空，掌地也。

　　〔一一〕农大夫，田畯也。农用，田器也。

　　「先时五日〔一〕，瞽告有协风至〔二〕，王即斋宫〔三〕，百官御事，各即其斋三日〔四〕。王乃淳〔五〕濯飨醴〔六〕，及期，〔七〕鬱人荐鬯〔八〕，牺人荐醴〔九〕，王祼鬯，飨醴乃行〔一０〕，百吏、庶民毕从。及籍，后稷监之〔一一〕，膳夫、农正陈籍礼〔一二〕，太史赞王〔一三〕，王敬从之。王耕一墢〔一四〕，班三之〔一五〕，庶民终于千亩〔一六〕。其后稷省〔一七〕功，太史监之；司徒省民，太师监之；毕，宰夫陈飨，膳宰监之〔一八〕。膳夫赞王，王歆大牢〔一九〕，班尝之〔二０〕，庶人终食〔二一〕。

　　〔一〕　先耕时也。

　　〔二〕　瞽，乐太师，知风声者也。协，和也，风气和、时候至也。立春日融风也。　案：攷异卷一：「『日』字误，公序本作『曰』。」

　　〔三〕　所斋之宫也。

　　〔四〕　御，治也。

　　〔五〕　之纯反。

　　〔六〕　淳，沃也。濯，溉也。飨，饮也。谓王沐浴饮醴酒也。

　　〔七〕　期，耕日也。

　　〔八〕　鬱，鬱金香草，宜以和鬯酒也。周礼：「鬱人掌裸器，凡祭祀宾客，和鬱鬯以实彝而陈之。」共王之斋鬯也。

　　〔九〕　牺人司樽，掌共酒醴。

　　〔一０〕祼，灌也。灌鬯，饮醴，皆所以自香洁也。

　　〔一一〕监，察也。

　　〔一二〕膳夫，上士也，掌王之饮食膳羞之馈食。农正，田大夫也，主敷陈籍礼而祭其神，为农祈也。

　　〔一三〕赞，导也。

　　〔一四〕钵、伐二音。　案：公序本作「一墢，一耜之墢也。王无藕，以一耜耕。」

　　〔一五〕班，次也。王耕一墢，一藕之发也。耜广五寸，二耜为藕，一藕之发，广尺深尺。三之，下各三其上也。王一墢、公三、卿九、大夫二十七也。　案：「王耕一墢，一藕之发也。耜广五寸，二耜为藕，一藕之发，广尺深尺」二十五字，公序本无。

　　〔一六〕终，尽耕之也。

　　〔一七〕息井反。

　　〔一八〕宰夫，下大夫。膳宰，膳夫也。

　　〔一九〕歆，飨也。

　　〔二０〕公、卿、大夫也。

　　〔二一〕终，毕也。

　　「是日也，瞽帅、音官以风土〔一〕。廪于籍东南，锺而藏之，〔二〕而时布之于农〔三〕。稷则遍诫百姓，纪农协功〔四〕，曰：『阴阳分布，震雷出滞〔五〕。』土不备垦，辟在司寇〔六〕。乃命其旅曰：『徇〔七〕，农师一之〔八〕，农正再之〔九〕，后稷三之〔一０〕，司空四之〔一一〕，司徒五之〔一二〕，太保六之，太师七之〔一三〕，太史八之〔一四〕，宗伯九之〔一五〕，王则大徇。〔一六〕耨穫亦如之〔一七〕。』民用莫不震动，恪恭于农，修其疆畔，日服其鎛，不解于时〔一九〕，财用不乏，民用和同。

　　〔一〕　音官，乐官。风土，以音律省土风，风气和则土气养也。

　　〔二〕　廪，御廪也，一名神仓。东南，生长之处。锺，聚也。谓为廪以藏王所籍田，以奉资盛也。

　　〔三〕　布，赋也。

　　〔四〕　纪，谓综理也。协，同也。

　　〔五〕　阴阳分布，日夜同也。滞，蛰虫也。明堂月令曰：「日夜分，雷乃发声。始震雷，蛰虫咸动，启户而出也。」

　　〔六〕　垦，发也。辟，罪也。在司寇，司寇行其罪也。

　　〔七〕　旅，众也。徇，行也。

　　〔八〕　一之，先往也。农师，上士也。

　　〔九〕　农正，后稷之佐，田畯也，故次农师。

　　〔一０〕后稷，农官之君也，故次农正。

　　〔一一〕司空，主道路沟血，故次后稷也。

　　〔一二〕司徒，省民，故次司空也。

　　〔一三〕太保、太师，天子三公，佐王论道，帆监众官，不特掌事，故次司徒也。

　　〔一四〕太史，掌达官府之治，故次太师也。

　　〔一五〕宗伯，卿官，掌相王之大礼，若王不与祭则摄位，故次太史也。

　　〔一六〕大徇，帅公、卿、大夫亲行农也。

　　〔一七〕如之，如耕时也。

　　〔一八〕用，谓田器也。

　　〔一九〕疆，境也。畔，界也。鎛，锄属。

　　「是时也，王事唯农是务，无有求利于其官，以干农功〔一〕，三时务农而一时讲武〔二〕，故征则有威，守则有财。若是，乃能媚于神〔三〕而和于民矣，则享祀时至而布施优裕也〔四〕。

　　〔一〕　求利，谓变易使役，干乱农功。

　　〔二〕　三时，春、夏、秋。一时，冬也。讲，习也。

　　〔三〕　媚，说也。

　　〔四〕　优，饶也。裕，缓也。

　　「今天子欲修先王之绪而弃其大功，匮神乏祀而困民之财〔一〕，将何以求福用民？」

　　〔一〕　匮神乏祀，不耕籍也。困民之财，取于民也。

　　王不听。三十九年，战于千亩，王师败绩于姜氏之戎〔一〕。

　　〔一〕　姜氏之戎，西戎之别种，四岳之后也。传曰：「我诸戎，四岳之裔冑。」言宣王不纳谏务农，无以事神使民，以致弱败之咎也。

　　７　鲁武公以括与戏见王〔一〕，王立戏〔二〕，樊仲山父谏曰：「不可立也〔三〕！不顺必犯〔四〕，犯王命必诛，故出令不可不顺也。令之不行，政之不立〔五〕，行而不顺，民将弃上〔六〕。夫下事上，少事长，所以为顺也。今天子立诸侯而建其少，是教逆也。若鲁从之而诸侯效之，王命将有所壅〔七〕，若不从而诛之，是自诛王命也〔八〕。是事也，诛亦失，不诛亦失〔九〕，天子其图之！」王卒立之。鲁侯归而卒，及鲁人杀懿公〔一０〕而立伯御〔一一〕。

　　〔一〕　武公，伯禽之玄孙、献公之子武公敖也。括，武公长子伯御也。戏，括弟懿公也。

　　〔二〕　以为太子。

　　〔三〕　仲山父，王卿士，食采于樊。

　　〔四〕　不顺，立少也。犯，鲁必犯王命而不从也。

　　〔五〕　令不行，即政不立也。

　　〔六〕　使长事少，故民必弃上也。

　　〔七〕　言先王立长之命，将壅塞不行也。

　　〔八〕　诛王命者，先王之命立长，今鲁亦立长，若诛之，是自诛王命也。

　　〔九〕　诛之诛王命，不诛则废命也。

　　〔一０〕懿公，戏也。

　　〔一一〕伯御，括也。

　　８　三十二年春，宣王伐鲁，立孝公〔一〕，诸侯从是而不睦〔二〕。宣王欲得国子之能导训诸侯者〔三〕，樊穆仲曰：「鲁侯孝〔四〕。」王曰：「何以知之？」对曰：「肃恭明神而敬事耇老〔五〕；赋事行刑，必问于遗训〔六〕而咨于故实〔七〕；不干所问，不犯所咨。」王曰：「然则能训治其民矣。」乃命鲁孝公于夷宫〔八〕。

　　〔一〕　孝公，懿公之弟称也。

　　〔二〕　从是而不相亲睦于王也。

　　〔三〕　贾侍中云：「国子，诸侯之嗣子。」或云：「国子，诸侯之子，欲使训导诸侯之子。」唐尚书云：「国子，谓诸侯能治国、子养百姓者。」昭谓：国子，同姓诸姬也。凡王子弟，谓之国子。导训诸侯，谓为州伯者也。

　　〔四〕　穆仲，仲山父之谥，犹鲁叔孙穆子谓之穆叔。

　　〔五〕　耇，冻梨也。

　　〔六〕　遗训，先王之教也。

　　〔七〕　咨，谋也。故实，故事之是者。

　　〔八〕　命为侯伯也。夷宫者，宣王祖父夷王之庙。古者，爵命必于祖庙。

　　９　宣王既丧南国之师〔一〕，乃料民于太原〔二〕。仲山父谏曰：「民不可料也！夫古者不料民而知其少多，司民协孤终〔三〕，司商协民姓〔四〕，司徒协旅〔五〕，司寇协姦〔六〕，牧协职〔七〕，工协革〔八〕，场协入〔九〕，廪协出〔一０〕，是则少多、死生、出入、往来者皆可知也。于是乎又审之以事〔一一〕，王治农于籍〔一二〕，蒐于农隙〔一三〕，耨穫亦于籍〔一四〕，獮于既烝〔一五〕，狩于毕时〔一六〕，是皆习民数者也，又何料焉〔一七〕？不谓其少而大料之，是示少而恶事也〔一八〕。临政示少，诸侯避之。〔一九〕治民恶事，无以赋令〔二０〕。且无故而料民，天之所恶也〔二一〕，害于政而妨于后嗣〔二二〕。」王卒料之，及幽王乃废灭〔二三〕。

　　〔一〕　丧，亡也，败于姜戎氏时所亡也。南国，江、汉之閒也，故诗云：「滔滔江、汉，南国之纪。」

　　〔二〕　料，数也。太原，地名也。

　　〔三〕　司民，掌登万民之数，自生齿已上皆书于版。协，合也。无父日孤。终，死也。合其名籍，以登于王也。

　　〔四〕　司商，掌赐族受姓之官。商，金声清。谓人始生，吹律合之，定其姓名也。

　　〔五〕　司徒，掌合师旅之众也。

　　〔六〕　司寇，刑官，掌合姦民，以知死刑之数也。

　　〔七〕　周礼，牧人掌养牺牲，合其物色之数也。

　　〔八〕　工，百工之官。革，更也，更制度者合其数。

　　〔九〕　场人掌场圃，委积珍物，敛而藏之也。

　　〔一０〕廪人掌九穀出用之数也。

　　〔一一〕事，谓因籍田与蒐狩以简知其数也。

　　〔一二〕籍，籍于千亩田也。

　　〔一三〕春田曰蒐。蒐，择也。禽兽怀妊未著，搜而取之也。农隙，仲春既耕之后。隙，闲也。　案：「搜而」二字，公序本作「秋乃」。

　　〔一四〕言王亦至，于籍考课之。

　　〔一五〕秋田曰獮。獮，杀也，顺时始杀也。烝，升也。月令：「孟秋乃升穀，天子尝新。」既升：谓仲秋也。

　　〔一六〕冬田曰狩。狩，围守而取之。毕时，时务毕也。

　　〔一七〕习，简习也。

　　〔一八〕言王不谓其众少而大料数之，是示以寡少，又厌恶政事，不能修之意也。

　　〔一九〕示天下以寡弱，诸侯将避远王室，不亲附也。

　　〔二０〕言厌恶政事，无以赋令也。

　　〔二一〕故，事也。天道清淨也。

　　〔二二〕害政，败为政之道也。妨后嗣，为将有祸乱也。

　　〔二三〕幽王，宣王之子幽王宫涅也。灭，谓灭西周也。

　　１０幽王二年，西周三川皆震〔一〕。伯阳父曰：「周将亡矣〔二〕！夫天地之气，不失其序〔三〕；若过其序，民乱之也〔四〕。阳伏而不能出，阴迫而不能烝〔五〕，于是有地震〔六〕。今三川实震，是阳失其所而镇阴也〔七〕。阳失而在阴〔八〕，川源必塞〔九〕；源塞，国必亡〔一０〕。夫水土演而民用也〔一一〕。水土无所演，民乏财用，不亡何待〔一二〕？昔伊、洛竭而夏亡〔一三〕，河竭而商亡〔一四〕。今周德若二代之季矣〔一五〕，其川源又塞，塞必竭。夫国必依山川〔一六〕，山崩川竭，亡之徵也。川竭，山必崩。〔一七〕若国亡不过十年，数之纪也〔一八〕。夫天之所弃，不过其纪。」是岁也，三川竭，岐山崩。十一年，幽王乃灭，周乃东迁〔一九〕。

　　〔一〕　西周，谓镐京也，幽王在焉，邠、岐之所近也。三川，泾、渭、洛，出于岐山也。震，动也。地震，故三川亦动也，川竭也。

　　〔二〕　伯阳父，周大夫也。

　　〔三〕　序，次也。

　　〔四〕　过，失也。言民者，不敢斥王也。

　　〔五〕　烝，升也。阳气在下，阴气迫之，使不能升也。

　　〔六〕　阴阳相迫，气动于下，故地震也。

　　〔七〕　镇，为阴所镇笮也。笮，庄百反。

　　〔八〕　在阴，在阴下也。

　　〔九〕　地动则泉源塞。

　　〔一０〕国依山川，今源塞，故国将亡也。

　　〔一一〕水土气通为演，演犹润也。演则生物，民得用之。

　　〔一二〕水气不润，土枯不养，故乏财用。

　　〔一三〕竭，尽也。伊出熊耳，洛出冢岭。禹都阳城，伊、洛所近。　案：「竭，尽也」，公序本作「伊、洛竭涸也。」

　　〔一四〕商人都卫，河水所经。

　　〔一五〕二代之季，谓桀、纣也。

　　〔一六〕依其精气利泽也。

　　〔一七〕水泉不润，枯朽而崩。

　　〔一八〕数起于一，终于十，十则更，故曰纪也。

　　〔一九〕东迁，谓平王迁于洛邑也。

　　１１惠王三年〔一〕，边伯、石速、蒍国出王而立子颓〔二〕。王处于郑三年。王子颓饮三大夫酒，子国为客〔三〕，乐及遍儛〔四〕。郑厉公见虢叔〔五〕，曰：「吾闻之，司寇行戮，君为之不举〔六〕，而况敢乐祸乎！今吾闻子颓歌舞不息，乐祸也〔七〕。夫出王而代其位，祸孰大焉！临祸忘忧，是谓乐祸。祸必及之，盍纳王乎？」虢叔许诺。郑伯将王自幸门入，虢叔自北门入〔八〕，杀子颓及三大夫，王乃入也。

　　〔一〕　惠王，周庄王之孙、釐王之子惠王凉也。三年，鲁庄公十九年也。　案攷异卷一：「『三』当作『二』」。

　　〔二〕　三子，周大夫。子颓，庄王之少子王姚之子。王姚嬖于庄王，生子颓。子颓有宠，蒍国为之师。及惠王即位，取蒍国之圃及边伯之宫，又收石速之秩，故三子出王而立子颓。

　　〔三〕　子国，蒍国也。客，上客也。

　　〔四〕　遍儛，六代之乐，谓黄帝曰云门，尧曰咸池，舜曰箫韶，禹曰大夏，殷曰大濩，周曰大武也。一曰：「诸侯、大夫遍儛。」

　　〔五〕　厉公，郑庄公之子厉公突也。虢叔，王卿士，虢公林父也。

　　〔六〕　不举乐也。

　　〔七〕　案：公序本作「今吾闻子颓歌舞不思忧。」

　　〔八〕　幸门，南门也。二门，王城门也。

　　１２十五年，有神降于莘〔一〕，王问于内史过〔二〕，曰：「是何故？固有之乎〔三〕？」对曰：「有之。国之将兴，其君齐明、衷正〔四〕、精洁、惠和，其德足以昭其馨香〔五〕，其惠足以同其民人〔六〕。神飨而民听，民神无怨，故明神降之，观其政德而均布福焉。国之将亡，其君贪冒、辟邪〔七〕、淫佚、荒怠、麤秽、暴虐；其政腥臊，馨香不登〔八〕；其刑矫诬〔九〕，百姓携贰〔一０〕。明神不蠲〔一一〕而民有远志〔一二〕，民神怨痛，无所依怀〔一三〕，故神亦往焉，观其苛慝而降之祸〔一四〕。是以或见神〔一五〕以兴，亦或以亡。昔夏之兴也，融降于崇山〔一六〕；其亡也，回禄信于耹〔一七〕隧〔一八〕。商之兴也，檮杌次于丕山〔一九〕；其亡也，夷羊在牧〔二０〕。周之兴也，鸑鷟鸣于岐山〔二一〕；其衰也，杜伯射王于鄗〔二二〕。是皆明神之志者也〔二三〕。」

　　〔一〕　惠王十五年，鲁庄公三十二年也。降，谓下也。言自上而下，有声象以接人也。莘，虢地也。

　　〔二〕　内史，周大夫，过，其名也，掌爵禄废置及策命诸侯、孤、卿、大夫也。

　　〔三〕　故，事也。固犹尝也。

　　〔四〕　齐，一也。衷，中也。

　　〔五〕　惠，爱也。馨香，芳馨之升闻者也。

　　〔六〕　同，犹一也。

　　〔七〕　冒，抵冒也。

　　〔八〕　腥臊，臭恶也。登，上也。芳馨不上闻于神，神不飨也。传曰：「黍稷非馨，明德惟馨。」

　　〔九〕　以诈用法曰矫，加诛无罪曰诬。

　　〔一０〕携，离；贰，二心也。

　　〔一一〕蠲，洁也。

　　〔一二〕欲叛也。

　　〔一三〕怀，归也。

　　〔一四〕苛，烦也。慝，恶也。

　　〔一五〕案：「见神」，王引之经义述闻（以下简称述闻）卷二０：「『见』，当为『｛见寸｝』，『｛见寸｝』古『得』字，形与『见』相近，因讹为『见』。下文曰：『道而得神，是谓逢福；淫而得神，是谓贪祸。』即其证也。」

　　〔一六〕融，祝融也。崇，崇高山也。夏居阳城，崇高所近。

　　〔一七〕音禽。

　　〔一八〕回禄，火神。再宿为信。耹隧，地名也。

　　〔一九〕檮杌，鲧也。过信曰次。丕，大。邳山在河东。

　　〔二０〕夷羊，神兽。牧，商郊牧野也。

　　〔二一〕三君云：「鸑鷟，凤之别名也。诗云：『凤皇鸣矣，于彼高冈。』其在岐山之脊乎？」

　　〔二二〕鄗，鄗京也。杜国，伯爵，陶唐氏之后也。周春秋曰：「宣王杀杜伯而不辜，后三年，宣王会诸侯田于囿，日中，杜伯起于道左，衣朱衣，冠朱冠，操朱弓、朱矢射宣王，中心折脊而死也。」

　　〔二三〕志，记也。见记录在史籍者也。

　　王曰：「今是何神也？」对曰：「昔昭王娶于房，曰房后〔一〕，实有爽德，协于丹朱〔二〕，丹朱凭身以仪之，生穆王焉〔三〕。是实〔四〕临照周之子孙而祸福之。夫神一不远徒迁〔五〕，若由是观之，其丹朱之神乎？」王曰：「其谁受之？」对曰：「在虢土〔六〕。」王曰：「然则何为〔七〕？」对曰：「臣闻之：道而得神，是谓逢福〔八〕；淫而得神，是谓贪祸〔九〕。今虢少荒，其亡乎？」王曰：「吾其若之何？」对曰：「使太宰以祝、史帅狸姓，奉牺牲、资盛、玉帛往献焉〔一０〕，无有祈也〔一一〕。」

　　〔一〕　昭王，周成王之孙、康王之子昭王瑕也。房，国名。

　　〔二〕　爽，贰也。协，合也。丹朱，尧子也。

　　〔三〕　凭，依也。仪，匹也。诗云：「实维我仪。」言房后之行有似丹朱，丹朱凭依其身而匹偶焉，生穆王也。

　　〔四〕　案：「是实」，公序本无「是」字。攷异卷一：「公序本无『是』字，是也。『实』当作『寔』，『寔』，『是』也。」

　　〔五〕　言神一心依凭于人，不远迁也。

　　〔六〕　言神在虢，虢其受之也。

　　〔七〕　何为在虢？

　　〔八〕　逢，迎也。

　　〔九〕　以贪取祸也。

　　〔一０〕太宰，王卿也，掌祭祀之式、玉币之事。祝，太祝也，掌祈福祥。史，太史，掌次主位。狸姓，丹朱之后也。神不歆非类，故帅以往也。纯色曰牺。　案：「太宰，王卿也」，「王」，公序本作。「上」攷异卷一：「『王』字误。」

　　〔一一〕祈，求也。勿有求请，礼之而已。

　　王曰：「虢其几何？」对曰：「昔尧临民以五〔一〕，今其冑见〔二〕，神之见也，不过其物〔三〕。若由是观之，不过五年。」王使太宰忌父〔四〕帅傅氏及祝、史〔五〕奉牺牲、玉鬯往献焉〔六〕。内史过从至虢〔七〕，虢公亦使祝、史请土焉〔八〕。内史过归，以告王曰：「虢必亡矣，不禋于神而求福焉，神必祸之〔九〕；不亲于民而求用焉，人必违之〔一０〕。精意以享，禋也〔一一〕；慈保庶民，亲也〔一二〕。今虢公动匮百姓以逞其违〔一三〕，离民怒神而求利焉，不亦难乎〔一四〕！」十九年，晋取虢〔一五〕。

　　〔一〕　五，五年一巡守也。

　　〔二〕　冑，后也，谓丹朱之神也。

　　〔三〕　物，数也。

　　〔四〕　周公忌父。

　　〔五〕　傅氏，狸姓也，在周为傅氏。

　　〔六〕　玉鬯，鬯酒之圭，长尺二寸，有瓒，所以灌地降神之器也。

　　〔七〕　从，从太宰而往也。内史不掌祭祀，王以其贤，使以听之也。

　　〔八〕　祝、史，虢之祝、史，祝应、史嚚。

　　〔九〕　洁祀曰禋。

　　〔一０〕用，用其财力也。

　　〔一一〕享，献也。

　　〔一二〕慈，爱也。保，养也。

　　〔一三〕逞，快也。违，邪也。

　　〔一四〕求利，谓请土也。

　　〔一五〕惠王十九年，鲁僖之五年也。

　　１３襄王使邵公过及内史过赐晋惠公命〔一〕，吕甥、郄芮相晋侯不敬〔二〕，晋侯执玉卑，拜不稽首〔三〕。

　　〔一〕　襄王，周僖王之孙、惠王之子襄王郑也。邵公过，邵穆公之后邵武公也。惠公，晋献公之庶子惠公夷吾也。命，瑞命也。诸侯即位，天子赐之命圭以为瑞节也。　案：「邵穆公之后邵武公也」句下，公序本有「为王卿士」四字。

　　〔二〕　吕甥，瑕吕饴甥也；郄芮，冀芮：皆晋大夫。相，诏相礼仪也。不敬，慢惰也。

　　〔三〕　玉，信圭，侯所执，长七寸。卑，下也。礼：「执天子器则尚衡。」稽首，首至地也。

　　内史过归，以告王曰：「晋不亡，其君必无后〔一〕。且吕、郄将不免。」王曰：「何故？」对曰：「夏书有之曰：『众非元后，何戴〔二〕？后非众，无与守邦〔三〕。』在汤誓曰：『余一人有罪，无以万夫〔四〕；万夫有罪，在余一人〔五〕。』在盘庚曰：『国之臧，则惟女众〔六〕。国之不臧，则惟余一人，是有逸罚〔七〕。』如是则长众使民，不可不慎也。民之所急在大事〔八〕，先王知大事之必以众济也，是故祓除其心，以和惠民〔九〕。考中度衷以莅之，〔一０〕昭明物则以训之〔一一〕，制义庶孚以行之〔一二〕。祓除其心，精也〔一三〕；考中度衷，忠也〔一四〕；昭明物则，礼也；制义庶孚，信也。然则长众使民之道，非精不和，非忠不立，非礼不顺，非信不行。今晋侯即位而背外内之赂〔一五〕，虐其处者，弃其信也〔一六〕；不敬王命，弃其礼也；施其所恶，弃其忠也〔一七〕；以恶实心，弃其精也〔一八〕。四者皆弃，则远不至而近不和矣，〔一九〕将何以守国？

　　〔一〕　后，后嗣也。

　　〔二〕　夏书，逸书也。元，善也。后，君也。戴，奉也。

　　〔三〕　邦，国也。

　　〔四〕　汤誓，商书伐桀之誓也。今汤誓无此言，则散亡矣。天子自称曰余一人。余一人有罪，无罪万夫。

　　〔五〕　在余一人，乃我教导之过也。

　　〔六〕　盘庾，殷王祖乙之子，今商书盘庚是也。臧，善也。国俗之善，则惟女众，归功于下也。

　　〔七〕　逸，过也。罚，犹罪也。国俗之不善，则惟余一人，是我有过也。言其罪当在我也。

　　〔八〕　大事，戎、祀也。

　　〔九〕　祓，犹拂也。

　　〔一０〕莅，临也。考中，省己之中心以度人之衷心，恕以临之也。

　　〔一一〕物，事也。则，法也。

　　〔一二〕义，宜也。庶，众也。孚，信也。当制立事宜，为众所信而行之也。

　　〔一三〕精，洁也。

　　〔一四〕忠，恕也。

　　〔一五〕背外，不与秦地；背内，不与里、丕之田。

　　〔一六〕虐其处者，杀里、丕之党也。

　　〔一七〕己所不欲，勿施于人。所恶于下，故不以事上。今晋侯皆施之于人，故曰弃其忠也。

　　〔一八〕实，满也。

　　〔一九〕四者，精、忠、礼、信也。

　　「古者，先王既有天下，又崇立上帝、明神而敬事之〔一〕，于是乎有朝日、夕月以教民事君〔二〕。诸侯春秋受职于王以临其民，〔三〕大夫、士日恪位著〔四〕以儆其官〔五〕，庶人、工、商各守其业以共其上。犹恐其有坠失也，故为车服、旗章以旌之〔六〕，为贽币、瑞节以镇之〔七〕，为班爵、贵贱以列之〔八〕，为令闻嘉誉以声之〔九〕。犹有散、迁、懈慢而著在刑辟，流在裔土〔一０〕，于是乎有蛮、夷之国〔一一〕，有斧钺、刀墨之民〔一二〕，而况可以淫纵其身乎？

　　〔一〕　崇，尊也。立，立其祀也。上帝，天也。明神，日月也。

　　〔二〕　礼，天子搢大圭、执镇圭，缫藉五采五就，以春分朝日、秋分夕月，拜日于东门之外。然则夕月在西门之外也。

　　〔三〕　言不敢专也。

　　〔四〕　音宁。

　　〔五〕　中廷之左右曰位，门屏之閒曰著也。

　　〔六〕　旌，表也。车服、旗章，上下有等，所以章别贵贱，为之表识也。

　　〔七〕　镇，重也。贽，六贽也，谓孤执皮帛，卿执羔，大夫执鴈，士执稚，庶人执鹜，工商执鸡。币，六币也，圭以马，璋以皮，璧以帛，棕以锦，琥以绣，璜以黼也。瑞，六瑞：王执镇圭，尺二寸；公执桓圭，九寸；侯执信圭，七寸；伯执躬圭，亦七寸；子执穀璧，男执蒲璧，皆五寸。节，六节：山国用虎节，土国用人节，泽国用龙节，皆以金为之；道路用旌节，门关用符节，都鄙用管节，皆以竹为之。

　　〔八〕　班，次也。

　　〔九〕　谓有功德者，则以策命述其功美，进爵加锡以声之也。

　　〔一０〕言为之法制，备悉如此，尚有放散、转移、懈慢，于事不奉职业者，故加之刑辟、流之裔土也。

　　〔一一〕遂为夷、蛮之国民也。

　　〔一二〕斧钺，大刑也。刀墨，谓以刀刻其额而墨涅之。

　　「夫晋侯非嗣也，而得其位〔一〕，亹亹憷惕，保任戒惧，犹曰未也〔二〕。若将广其心〔三〕而远其邻〔四〕，陵其民〔五〕而卑其上〔六〕，将何以固守〔七〕？

　　〔一〕　嗣，嫡嗣也。

　　〔二〕　亹亹，勉勉也。保，守也。任，职也。居非其位，虽守职戒惧，犹未足也。

　　〔三〕　广其心，放情欲也。

　　〔四〕　背秦赂也。

　　〔五〕　虐其处也。　案：公序本作「虐处者也」。

　　〔六〕　不敬王命也。

　　〔七〕　守，守位也。

　　「夫执玉卑，替其贽也〔一〕；拜不稽首，诬其王也〔二〕。替贽无镇〔三〕，诬王无民〔四〕。夫天事恒象〔五〕，任重享大者必速及〔六〕，故晋侯诬王，人亦将诬之；欲替其镇，人亦将替之。大臣享其禄，弗谏而阿之，亦必及焉〔七〕。」

　　〔一〕　替，废也，废执贽之礼也。

　　〔二〕　诬，罔也。诬民，民亦将诬之。　案：「诬民，民亦将诬之」，公序本无。

　　〔三〕　镇，重也，无以自重也。

　　〔四〕　案：此句，公序本有注文「民亦将诬之」五字。

　　〔五〕　恒，常也。事善象吉，事恶象凶也。

　　〔六〕　速及于祸也。

　　〔七〕　大臣，吕、郄也。享之言食也。阿，随也。

　　襄王三年而立晋侯〔一〕，八年而陨于韩〔二〕，十六年〔三〕而晋人杀怀公。怀公无冑〔四〕，秦人杀子金、子公〔五〕。

　　〔一〕　襄王三年，鲁僖之十年也。赐瑞命在十一年也。

　　〔二〕　八年，鲁僖之十五年也。秦怨惠公背施忘德，举兵伐之，战于韩原，获晋侯以归，陨其师徒，三月而复之也。

　　〔三〕　案攷异卷一：「『六』当作『七』，各本皆误，注同」。

　　〔四〕　冑，后也。襄王十六年，鲁僖二十四年也。怀公，惠公之子子幸也。惠公卒，子幸嗣立，秦穆公纳公子重耳，晋人刺怀公于高梁也。

　　〔五〕　子金，吕甥。子公，郄芮之字也。二子悔纳重耳，欲焚公宫而杀公，寺人披以告，公潜会秦伯于王城。二子焚公宫，求公不获，遂如河上，秦伯诱而杀之。

　　１４襄王使太宰文公及内史兴赐晋文公命〔一〕，上卿逆于境〔二〕，晋侯郊劳〔三〕，馆诸宗庙〔四〕，馈九牢〔五〕，设庭燎〔六〕。及期，命于武宫〔七〕，设桑主，布几筵〔八〕，太宰莅之，晋侯端委以入〔九〕。太宰以王命命冕服〔一０〕，内史赞之，三命而后即冕服〔一一〕。既毕，宾、飨、赠、饯如公命侯伯之礼，而加之以宴好〔一二〕。内史兴归，以告王曰：「晋，不可不善也。其君必霸，逆王命敬〔一三〕，奉礼义成〔一四〕。敬王命，顺之道也；成礼义，德之则也。则德以导诸侯，诸侯必归之〔一五〕。且礼所以观忠、信、仁、义也〔一六〕，忠所以分也〔一七〕，仁所以行也〔一八〕，信所以守也〔一九〕，义所以节也〔二０〕。忠分则均，仁行则报，信守则固，义节则度〔二一〕。分均无怨，行报无匮，守固不偷〔二二〕，节度不携〔二三〕。若民不怨而财不匮，令不偷而动不携，其何事不济！中能应外，忠也；施三服义，仁也〔二四〕；守节不淫，信也；行礼不疚，义也〔二五〕。臣入晋境，四者不失〔二六〕，臣故曰：『晋侯其能礼矣，王其善之！』树于有礼，艾〔二七〕人必丰〔二八〕。」

　　〔一〕　太宰文公，王卿士王子虎也。内史兴，周内史叔兴父也。晋文公，献公之子、惠公异母兄重耳也。命，命服也。诸侯七命，冕服七章。

　　〔二〕　逆，迎也。

　　〔三〕　郊迎用辞劳也。

　　〔四〕　馆，舍也。舍于宗庙，尊王命也。

　　〔五〕　牛羊豕为一牢，上公饔饩九牢。

　　〔六〕　设大烛于庭，谓之庭燎也。

　　〔七〕　期，将事之日也。武宫，文公之祖武公庙也。命，受王命。

　　〔八〕　主，献公之主也。练主用栗，虞主用桑。礼，既葬而虞，虞而作主，天子于是爵命，世子即位，受命服也。献公死已久，于此设之者，文公不欲继惠、怀也。故立献公之主，自以子继父之位，行未踰年之礼也。筵，席也。

　　〔九〕　说云：「衣玄端，冠委�，诸侯祭服也。」昭谓：此士服也。诸侯之子未受爵命，服士服也。

　　〔一０〕冕，大冠。服，鷩衣。

　　〔一一〕三以王命命文公，文公三让而后就也。　案：「三以王命命文公」句上，公序本有「赞，道也。三命」五字。

　　〔一二〕宾者，主人所以接宾、致餐饔之属也。飨，飨食之礼也。赠，致赠之礼也。饯，谓郊送饮酒之礼也。如公命侯伯之礼者，如公受王命，以侯伯待之之礼，而又加之以宴好也。太宰，上卿也，而言公者，兼之也。

　　〔一三〕谓上卿逆于境，晋侯郊劳也。

　　〔一四〕谓三让、宾飨之属皆如礼也。

　　〔一五〕导，训也。

　　〔一六〕言能行礼，则有此四者也。

　　〔一七〕心忠则不偏也。

　　〔一八〕仁行则有恩也。

　　〔一九〕信守则不贰也。

　　〔二０〕制义之节也。

　　〔二一〕得其度也。

　　〔二二〕偷，苟且也。

　　〔二三〕携，离也。

　　〔二四〕贾侍中云：「三，谓忠、信、仁也。」昭谓：施三，谓三让也。服义，义，宜也。服得其宜，谓端委也。

　　〔二五〕疚，病也。

　　〔二六〕四者，忠、信、仁、义也。

　　〔二七〕音刈。

　　〔二八〕树，种也。艾，报也。丰，厚也。

　　王从之，使于晋者，道相逮也〔一〕。及惠后之难，王出在郑，〔二〕晋侯纳之〔三〕。

　　〔一〕　逮，及也。

　　〔二〕　惠后，周惠王之后、襄王继母陈妫。陈妫有宠，生子带，将立之，未及而卒。子带奔齐，王复之，又通于襄王之后愧氏。王废愧氏，周大夫颓叔、桃子奉子带以狄师伐周，王出适郑，处于记。事在鲁僖二十四年。

　　〔三〕　纳王于周而杀子带，在鲁僖二十五年。

　　襄王十六年〔一〕，立晋文公〔二〕。二十一年，以诸侯朝王于衡雍，且献楚捷，遂为践土之盟〔三〕，于是乎始霸。

　　〔一〕　案：攷异卷一：「『六』当作『七』」。

　　〔二〕　襄王十六年，鲁僖二十四年也。

　　〔三〕　襄王二十一年，鲁僖二十八年也。衡雍、践土皆郑地，在今河内温也。捷，胜也，胜楚所获兵众也。文公以僖二十八年夏四月败楚于城濮。城濮，卫也。旋至衡雍，天子临之，晋侯以诸侯朝王，且献所得楚兵驷介百乘，徒兵千也。王命尹氏及王子虎、内史叔兴父策命晋侯为侯伯，赐之大辂之服、戎辂之服、彤弓一、彤矢百、玈弓十、玈矢千、秬鬯一卣、虎贲三百人。○乘，实证切。彤，大冬切。玈音卢。秬，其吕切。卣，由、酉二音。贲音奔。　案：「父」原作为「史」，据上文和左传僖公二十八年「王命尹氏及王子虎、内史叔兴父策命晋侯为侯伯」文改。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第二

周语中

　　１　襄王十三年〔一〕，郑人伐滑〔二〕。王使游孙伯请滑〔三〕，郑人执之〔四〕。王怒，将以狄伐郑〔五〕。富辰谏曰：「不可。〔六〕古人有言曰：『兄弟谗阋、侮人百里〔七〕。』周文公之诗曰：『兄弟阋于牆，外御其侮〔八〕。』若是则阋乃内侮，而虽阋不败亲也〔九〕。郑在天子，兄弟也〔一０〕。郑武、庄有大勳力于平、桓〔一一〕；我周之东迁，晋、郑是依〔一二〕；子颓之乱，又郑之繇定〔一三〕。今以小忿弃之，是以小怨置大德也，无乃不可乎〔一四〕！且夫兄弟之怨，不徵于他〔一五〕，徵于他，利乃外矣〔一六〕。章怨外利，不义〔一七〕；弃亲即狄，不祥〔一八〕；以怨报德，不仁〔一九〕。夫义所以生利也，祥所以事神也，仁所以保民也。〔二０〕不义则利不阜〔二一〕，不祥则福不降，不仁则民不至。古之明王不失此三德者〔二二〕，故能光有天下〔二三〕，而和宁百姓，令闻不忘〔二四〕。王其不可以弃之。」王不听。十七年，王降狄师以伐郑〔二五〕。

　　〔一〕　襄王十三年，鲁僖之二十年也。下事见二十四年。　案发正卷二：「内传：郑伐滑一在僖二十年，一在僖二十四年，此是二十四年事，襄王之十七年也。」

　　〔二〕　滑，姬姓小国也。先是，郑伐滑，滑人听命，师还，又叛即卫，故郑公子士、泄堵寇帅师伐滑也。　案：「泄堵寇」，公序本作「泄堵俞弥」，攷异卷一和黄丕烈国语札记（以下简称札记）都据左传作「堵俞弥」。

　　〔三〕　游孙伯，周大夫。

　　〔四〕　郑人，文公捷也。郑怨惠王之入而不与厉公爵，又怨襄王之与卫、滑，故不听王命而执王使也。

　　〔五〕　狄，愧姓之国也。

　　〔六〕　富辰，周大夫也。

　　〔七〕　阋，很也。兄弟虽以谗言相违很，犹以禁御他人侵侮己者。百里，谕远也。

　　〔八〕　文公之诗者，周公旦之所作棠棣之诗是也，所以闵管、蔡而亲兄弟。此二句，其四章也。御，禁也，言虽相与很于牆室之内，犹能外御异族侮害己者。其后周衰，厉王无道，骨肉恩阙，亲亲礼废，宴兄弟之乐绝，故邵穆公思周德之不类，而合其宗族于成周，复循棠棣之歌以亲之。郑、唐二君以为棠棣穆公所作，失之，唯贾君得之。穆公，邵康公之后穆公虎也，去周公历九王矣。

　　〔九〕　虽内相恨，外御他人，故不败亲也。

　　〔一０〕言与襄王有兄弟之亲也。

　　〔一一〕武，郑桓公之子武公滑突也。庄，武公之子庄公寤生也。王功曰勳。平，幽王之子平王宜咎，桓，平王之孙、太子泄父之子桓王林也。幽王既灭，郑武公以卿士夹辅周室。平王东迁洛邑，桓王即位，郑庄公为之卿士，以王命讨不庭，伐宋，在鲁隐十年。唐尚书云：「王夺郑伯政，郑伯不朝，王伐郑，郑祝聃射王中肩，岂得为功？『

　　桓』当为『惠』，传曰：『郑有平、惠之勳。』」昭谓：郑世有功而桓王不赏，又夺其政，聃虽射王，非庄公意。又诗叙云：「桓王失信，诸侯背叛。」明桓王之非也，下富辰又曰：「平、桓、庄、惠皆受郑劳。」明各异人，不为误也。

　　〔一二〕东迁，谓平王也。晋语曰「郑先君武公与晋文侯戮力同心，股肱周室，夹辅平王」也。

　　〔一三〕子颓，周庄王之子、惠王之叔父也，篡惠王而立。惠王出居郑，郑厉公杀子颓而纳之。事在周语上也。

　　〔一四〕置，废也。诗云「忘我大德，思我小怨」也。

　　〔一五〕徵，召也。他，谓翟人。

　　〔一六〕外，利在狄也。

　　〔一七〕章，明也。

　　〔一八〕祥，善也。弃亲，出狄师以伐郑也。

　　〔一九〕言郑有德于王，王怨而伐之，是为不仁也。

　　〔二０〕保，养也。

　　〔二一〕阜，厚也。

　　〔二二〕三德，仁、义、祥也。

　　〔二三〕光，大也。

　　〔二四〕不忘，言德及后代也。

　　〔二五〕降，下也。

　　王德狄人，将以其女为后，富辰谏曰：「不可。夫婚姻，祸福之阶也〔一〕。由之利内则福〔二〕，利外则取祸。今王外利矣〔三〕，其无乃阶祸乎〔四〕？昔挚、畴之国也由大任〔五〕，杞、缯由大似〔六〕，齐、许、申、吕由大姜〔七〕，陈由大姬〔八〕，是皆能内利亲亲者也〔九〕。昔鄢之亡也由仲任〔一０〕，密须由伯姞〔一一〕，郐由叔妘〔一二〕，聃由郑姬〔一三〕，息由陈妫〔一四〕，邓由楚曼〔一五〕，罗由季姬〔一六〕，卢由荆妫〔一七〕，是皆外利离亲者也〔一八〕。」

　　〔一〕　阶，梯也。

　　〔二〕　利内，娶得偶而有福也。　案：公序本无此九字。

　　〔三〕　树利于狄也。

　　〔四〕　为祸阶也。

　　〔五〕　挚、畴二国任姓，奚仲仲虺之后、大任之家也。大任，王季之妃、文王之母也。诗云：「挚仲氏任。」

　　〔六〕　杞、缯二国似姓，夏禹之后、大似之家也。大似，文王之妃、武王之母也。

　　〔七〕　四国皆姜姓也，四岳之后、大姜之家也。大姜，太王之妃、王季之母也。

　　〔八〕　陈，妫姓，舜后。大姬，周武王之元女、成王之姊。传曰：「以元女大姬配虞胡公而封之于陈」也。

　　〔九〕　内利，内行七德，亲亲以申固其家也。

　　〔一０〕鄢，妘姓之国，取仲任氏之女为鄢夫人。唐尚书曰：「鄢为郑武公所灭，非取任氏而亡也。」昭谓：幽王为西戎所杀而诗言「褒似灭之」，明祸有所由也。

　　〔一一〕伯姞，密须之女也。传曰「密须之鼓」、「阙巩之甲」，此则文王所灭而获鼓甲也。大雅云：「密人不恭，敢距大邦。」不由嫁女而亡。世本云：「密须，姞姓。」

　　〔一二〕郐，妘姓之国。叔妘，同姓之女为郐夫人。唐尚书云：「亦郑武公灭之，不由女亡也。」昭谓：公羊传曰：「先郑伯有善乎郐公者，通于夫人以取其国。」此之谓也。

　　〔一三〕聃，姬姓，文王之子聃季之国。郑姬，郑女，为聃夫人。同姓相娶，犹鲁昭公娶于吴，亦其嬻姓，所以亡也。

　　〔一四〕息，姬姓之国。陈妫，陈女，为息侯夫人。蔡哀侯亦娶于陈，息妫将归，过蔡，蔡哀侯止而见之，弗宾。妫以告息侯，导楚伐蔡。蔡侯怨，因称息妫之美于楚子，楚子遂灭息，以息妫归。

　　〔一五〕邓，曼姓。楚曼，邓女，为楚武王夫人，生文王。文王过邓而利其国，遂灭邓而兼之也。

　　〔一六〕罗，熊姓之国。季姬，姬氏女，为罗夫人而亡其国也。

　　〔一七〕卢，妫姓之国。荆妫，卢女，为荆夫人。荆，楚也。

　　〔一八〕外利，行淫僻，求利于外，不能亲亲，以亡其国也。

　　王曰：「利何如而内，何如而外？」对曰：「尊贵、明贤、庸勳、长老〔一〕、爱亲〔二〕、礼新〔三〕、亲旧〔四〕。然则民莫不审固其心力以役上令〔五〕，官不易方〔六〕，而财不匮竭〔七〕，求无不至，动无不济。百姓兆民〔八〕，夫人奉利而归诸上，是利之内也〔九〕。若七德离判，民乃携贰〔一０〕，各以利退〔一一〕，上求不暨，是其外利也〔一二〕。夫狄无列于王室〔一三〕，郑伯南也，王而卑之，是不尊贵也〔一四〕。狄，豺狼之德也，郑未失周典，王而蔑之，是不明贤也〔一五〕。平、桓、庄、惠皆受郑劳，王而弃之，是不庸勳也〔一六〕。郑伯捷之齿长矣，王而弱之，是不长老也〔一七〕。狄，愧姓也〔一八〕，郑出自宣王，王而虐之，是不爱亲也〔一九〕。夫礼，新不閒旧〔二０〕，王以狄女閒姜、任，非礼且弃旧也〔二一〕。王一举而弃七德，臣故曰利外矣。书有之曰：『

　　必有忍也，若能有济也〔二二〕。』王不忍小忿而弃郑，又登叔愧以阶狄〔二三〕。狄，封豕豺狼也，不可猒也〔二四〕。」王不听。

　　〔一〕　明，显也。庸，用也。勳，功也。长老，尚齿也。

　　〔二〕　六亲也。

　　〔三〕　新来过宾也。

　　〔四〕　君之故旧也。

　　〔五〕　役，为也。

　　〔六〕　方，道也。

　　〔七〕　贡赋有品，财用有节，不乏尽也。

　　〔八〕　百姓，百官也，官有世功受氏姓也。十亿曰兆。

　　〔九〕　夫人，犹人人也。

　　〔一０〕判，分也。携，离也。七德，谓尊贵至亲旧也。

　　〔一一〕以利，利其身而去也。

　　〔一二〕暨，至也。

　　〔一三〕列，位次也。

　　〔一四〕贾侍中云：「南者，在南服之侯伯也。」或云：「南，南面君也。」郑司农云：「南谓子男。郑，今新郑。新郑之于王城在畿内，畿内之诸侯虽爵有侯伯，周之旧法皆食子男之地。」昭案：内传，子产争贡，曰：「爵卑而贡重者，甸服也。郑伯男也，而使从公侯之贡，惧弗给也。」以此言之，郑在男服，明矣。周公虽制土，中设九服，至康王而西都鄗京，其后衰微，土地损减，车服改易，故郑在男服。礼，畿外之侯，伯也。世谓其见待重于采地之君，故曰是不尊贵也。

　　〔一五〕蔑，小也。

　　〔一六〕平王东迁，依郑武公；桓王即位，郑庄公佐之。庄，桓王之子庄王他也。惠，庄王之孙、僖王之子惠王凉也，为子颓所篡，出居于郑，郑厉公纳之。自平王以来，郑世有功，故曰「皆受郑劳」。劳，功也。

　　〔一七〕捷，郑文公之名也。弱，犹稚也。

　　〔一八〕愧姓，赤狄也。

　　〔一九〕郑桓公友，宣王之母弟。出者，郑国之封出于宣王之世也。

　　〔二０〕閒，代也。

　　〔二一〕姜氏、任氏之女世为王妃嫔也，今以狄女代之，为弃旧也。

　　〔二二〕书，逸书也。若，犹乃也。济，成也。言能有所忍乃能有成功也。

　　〔二三〕阶，阶狄祸也。

　　〔二四〕封，大；猒，足也。

　　十八年〔一〕，王黜狄后〔二〕。狄人来诛杀谭伯〔三〕。富辰曰：「昔吾骤谏王，王弗从，以及此难。若我不出，王其以我为怼乎！」乃以其属死之〔四〕。

　　〔一〕　案：攷异卷一：「『八』当为『七』」。

　　〔二〕　十八年，鲁僖公二十四年。黜，废也。狄后既立而通王子带，故王废之也。

　　〔三〕　诛，责也。狄人奉子带攻王而杀谭伯。谭伯，周大夫原伯毛也。　案：「谭伯，周大夫原伯毛也」，公序本无「原伯毛也」四字。攷异卷一：「案『毛』字衍。」

　　〔四〕　帅其徒属以死狄师。

　　初，惠后欲立王子带，故以其党启狄人〔一〕。狄人遂入，周王乃出居于郑，晋文公纳之〔二〕。

　　〔一〕　言初者，惠后已死。以其党者，谓颓叔、桃子缘惠后欲立子带，故以子带为党，开狄人伐周也。

　　〔二〕　王出适郑，居于记也。文公纳之，杀子带。在鲁僖公二十五年。

　　２　晋文公既定襄王于郏〔一〕，王劳之以地〔二〕，辞〔三〕，请隧焉〔四〕。王不许，曰：「昔我先王之有天下也，规方千里以为甸服〔五〕，以供上帝山川百神之祀〔六〕，以备百姓兆民之用，以待不庭不虞之患〔七〕。其馀以均分公侯伯子男〔八〕，使各有宁宇〔九〕，以顺及天地，无逢其灾害〔一０〕，先王岂有赖焉〔一一〕。内官不过九御〔一二〕，外官不过九品〔一三〕，足以供给神祇而已〔一四〕，岂敢猒纵其耳目心腹以乱百度〔一五〕？亦唯是死生之服物采章〔一六〕，以临长百姓而轻重布之，王何异之有〔一七〕？今天降祸灾于周室，余一人仅亦守府〔一八〕，又不佞以勤叔父〔一九〕，而班先王之大物以赏私德〔二０〕，其叔父实应且憎，以非余一人，余一人岂敢有爱〔二一〕？先民有言曰：『改玉改行〔二二〕。』叔父若能光裕大德，更姓改物，以创制天下，自显庸也〔二三〕，而缩取备物以镇抚百姓〔二四〕，余一人其流辟旅于裔土，何辞之有与〔二五〕？若由是姬姓也〔二六〕，尚将列为公侯，以复先王之职，大物其未可改也〔二七〕。叔父其懋昭明德，物将自至〔二八〕，余何敢以私劳变前之大章，以忝天下〔二九〕，其若先王与百姓何〔三０〕？何政令之为也〔三一〕？若不然，叔父有地而隧焉〔三二〕，余安能知之〔三三〕？」文公遂不敢请，受地而还。

　　〔一〕　郏，洛邑王城之地也。

　　〔二〕　王以其勤劳，赏之以地，谓阳樊、温、原、欑茅之田也。

　　〔三〕　辞，不受也。

　　〔四〕　贾侍中云：「隧，王之葬礼，开地通路曰隧。」昭谓：隧，六隧也。周礼：天子远郊之地有六乡，则六军之士也；外有六隧，掌供王之贡赋。唯天子有隧，诸侯则无也。

　　〔五〕　规，规画而有之也。

　　〔六〕　以其职贡供王祭也。上帝，天神五帝也。山川，五岳河海也。百神，丘陵坟衍之神也。

　　〔七〕　百姓，百官有世功者。用，财用也。庭，直也。虞，度也。不直，犹不道也。不度，不意度而至之患也。

　　〔八〕　其馀，甸服之外地。均，平也。周礼，公之地方五百里，侯四百里，伯三百里，子二百里，男一百里。

　　〔九〕　宁，安；宇，居也。

　　〔一０〕顺，顺天地尊卑之义也，若相侵犯，则有灾害也。

　　〔一一〕赖，利也。言无所利，皆均分诸侯也。

　　〔一二〕九御，九嫔也。

　　〔一三〕九品，九卿。周礼：「内有九室，九嫔居之；外有九室，九卿朝焉。」

　　〔一四〕言嫔与卿主祭祀，鲁语曰「日入监九御，使洁奉禘郊之资盛」也。

　　〔一五〕猒，足也。耳目，声色；心腹，嗜欲也。

　　〔一六〕采章，采色之文章也，死之服，谓六隧之民引王柩辂也。

　　〔一七〕轻重布之，贵贱各有等也。王何异之，有帝王皆然也。

　　〔一八〕仅，犹劣也。府，先王之府藏。

　　〔一九〕勤，劳也。天子称九州之长同姓曰叔父也。

　　〔二０〕班，分也。大物，谓隧也。

　　〔二一〕应，犹受憎恶也。言晋文虽当私赏，犹非我一人也。

　　〔二二〕玉，佩玉，所以节行步也。君臣尊卑，迟速有节，言服其服则行其礼，以言晋侯尚在臣位，不宜有隧也。

　　〔二三〕光，广也。裕，宽也。更姓，易姓也。改物，改正朔、易服色也。创，造也。庸，用也。谓为天子造创制度，自显用于天下。

　　〔二四〕缩，引也。备物，隧之属也。

　　〔二五〕流，放也。言将放辟于荒裔，何复陈辞之有也。

　　〔二六〕谓文公未更姓而王也。

　　〔二七〕言文公若尚在公侯之位，将成霸业以兴王室，复先王之职，则六隧未可改也。

　　〔二八〕懋，勉也。言有天下则隧自至也。

　　〔二九〕章，表也，所以表明天子与诸侯异物。

　　〔三０〕言无以奉先王镇抚百姓也。

　　〔三一〕何以复临百姓而为政令乎？

　　〔三二〕自制以为隧也。

　　〔三三〕所不敢禁也。

　　３　王至自郑〔一〕，以阳樊赐晋文公〔二〕。阳人不服〔三〕，晋侯围之。仓葛呼曰〔四〕：「王以晋君为能德〔五〕，故劳之以阳樊，阳樊怀我王德，是以未从于晋〔六〕。谓君其何德之布以怀柔之〔七〕，使无有远志〔八〕？今将大泯其宗祊〔九〕，而蔑杀其民人〔一０〕，宜吾不敢服也！夫三军之所寻〔一一〕，将蛮、夷、戎、狄之骄逸不虔，于是乎致武〔一二〕。此羸者阳也，未狎君政〔一三〕，故未承命。君若惠及之，唯官是徵，其敢逆命〔一四〕，何足以辱师！君之武震，无乃玩而顿乎〔一五〕？臣闻之曰：『武不可觌，文不可匿〔一六〕。觌武无烈〔一七〕，匿文不昭。』阳不承获甸，〔一八〕而祇以觌武，臣是以惧。不然，其敢自爱也〔一九〕？且夫阳，岂有裔民哉〔二０〕？夫亦皆天子之父兄甥舅也〔二一〕，若之何其虐之也？」晋侯闻之，曰：「是君子之言也。」乃出阳民〔二二〕。

　　〔一〕　襄王从郑至王城，鲁僖二十五年也。

　　〔二〕　阳樊，二邑在畿内也。　案：发正卷二据本书卷十晋语四注、史记晋世家集解引服虔说、左传隐公十一年杜预注：「此云『二邑』，疑传写之误。」以「阳樊」为一邑。

　　〔三〕　不肯属晋。

　　〔四〕　仓葛，阳人也。

　　〔五〕　为能布德行。

　　〔六〕　怀，思也。

　　〔七〕　怀，来也。柔，安也。

　　〔八〕　远志，离叛也。

　　〔九〕　泯，灭也。庙门谓之祊。宗祊，犹宗庙也。

　　〔一０〕蔑，犹灭也。

　　〔一一〕寻，讨也。

　　〔一二〕谓诸夏之国为蛮、夷之行，王于是致武以伐之。

　　〔一三〕羸，弱也。狎，习也。

　　〔一四〕官，晋有司也。徵，召也。

　　〔一五〕震，威也。玩，黩也。言举非义兵，诛罚失当，故君之武威将见慢黩顿弊也。

　　〔一六〕觌，见也。匿，隐也。言不当尚武隐文也。

　　〔一七〕烈，威也。

　　〔一八〕案：述闻卷二０以为「承获」二字误倒。

　　〔一九〕祇，适也。言阳人既不得承王室为甸服，又惧晋不惠卹其民，适以震威耀武而见残破，不然，岂敢自爱而不服乎？

　　〔二０〕裔民，谓凶恶之民放在荒裔者也。

　　〔二一〕谓吾舅者，吾谓之甥。

　　〔二二〕放令去也。

　　４　温之会，晋人执卫成公归之于周〔一〕。晋侯请杀之，王曰：「不可。夫政自上下者也〔二〕，上作政，而下行之不逆，故上下无怨〔三〕。今叔父作政而不行，无乃不可乎〔四〕？夫君臣无狱〔五〕，今元咺虽直，不可听也。君臣皆狱，父子将狱，是无上下也。而叔父听之，一逆矣。又为臣杀其君，其安庸刑〔六〕？布刑而不庸，再逆矣。一合诸侯，而有再逆政，余惧其无后〔七〕。不然，余何私于卫侯？」晋人乃归卫侯〔八〕。

　　〔一〕　温，晋之河阳。成公，卫文公之子成公郑也。晋文公讨不服，卫成公恃楚而不从，闻楚师败于城濮，惧，出奔楚，使元咺奉弟叔武以受盟于践土。或塑元咺曰：「立叔武矣。」卫侯杀其子角，咺不废命，奉叔武以守国。晋人复卫侯，卫侯先期入。叔武将沐，闻君至，喜，捉髮走出，前驱射而杀之，元咺出奔晋。会于温，讨不服。卫侯与元咺讼，不胜，故晋侯执之，归之于京师。在鲁僖公二十八年也。

　　〔二〕　当从王出也。

　　〔三〕　言君臣不相怨。

　　〔四〕　不行，谓不顺也。言晋侯不行德政，而听元咺之塑，欲杀卫侯也。

　　〔五〕　狱，讼也。无是非曲直，狱讼之义也。

　　〔六〕　庸，用也。刑，法也。

　　〔七〕　无后，无以复合诸侯也。

　　〔八〕　在鲁僖三十年也。晋侯使毉衍酖卫侯不死，鲁僖为请于王及晋侯，皆纳玉十瑴，于是归之也。

　　５　二十四年〔一〕，秦师将袭郑，过周北门〔二〕。左右皆免冑而下拜〔三〕，超乘者三百乘〔四〕。王孙满观之，言于王曰：「秦师必有谪〔五〕。」王曰：「何故？」对曰：「师轻而骄〔六〕，轻则寡谋，骄则无礼。无礼则脱〔七〕，寡谋自陷。入险而脱，能无败乎〔八〕？秦师无谪，是道废也〔九〕。」是行也，秦师还〔一０〕，晋人败诸崤，获其三帅丙、术、视〔一一〕。

　　〔一〕　案：「二十四年」，攷异卷一：「案传、注『四』字皆当为『六』』。

　　〔二〕　襄王二十四年，鲁僖之三十三年也。秦师，秦大夫孟明视之师也。轻曰袭。周北门，王城北门也。

　　〔三〕　案：公序本无「皆」字、「拜」字，句下有注文：「兵车参乘，御在中央，故左右下也。冑，兜鍪也。免，脱也。脱冑而下，敬天王也」二十八字。

　　〔四〕　左，车左也。右，车右也。言免冑则不解甲而拜矣。超乘，跳跃上车，无威仪，所以败也。

　　〔五〕　满，周大夫王孙之名也。谪，犹咎也。

　　〔六〕　轻，谓超乘也。骄，谓士卒不肃也。

　　〔七〕　脱，简脱也，谓不敦旅整阵也。

　　〔八〕　险，谓崤也。

　　〔九〕　是古道废。

　　〔一０〕郑商觉之，矫以郑伯之命犒之，故还也。

　　〔一一〕崤，晋地名，在今弘农。三帅，秦三将，谓白乙丙、西乞术、孟明视也。

　　６　晋侯使随会聘于周〔一〕，定王享之餚烝〔二〕，原公相礼。〔三〕范子私于原公〔四〕，曰：「吾闻王室之礼无毁折，今此何礼也？」王见其语，召原公而问之，原公以告〔五〕。

　　〔一〕　晋侯，晋文公之孙、成公之子景公獳也。随会，晋正卿，士蒍之孙、成伯之子士季武子也。

　　〔二〕　定王，襄王之孙、顷王之子定王榆也。烝，升也。升折俎之餚也。

　　〔三〕　原公，周卿士原襄公。相，佐也。

　　〔四〕　范子，随会也。食采于随、范，故或曰：「随会，范会也。」

　　〔五〕　以士季之言告王也。

　　王召士季〔一〕，曰：「子弗闻乎，禘郊之事，则有全烝〔二〕；王公立饫，则有房烝〔三〕；亲戚宴飨，则有餚烝〔四〕。今女非他也，而叔父使士季实来修旧德，以奖王室〔五〕。唯是先王之宴礼，欲以贻女〔六〕。余一人敢设饫禘焉〔七〕，忠非亲礼，而干旧职，以乱前好〔八〕？且唯戎、狄则有体荐〔九〕。夫戎、狄，冒没轻儳，贪而不让〔一０〕。其血气不治，若禽兽焉。其适来班贡，不俟馨香嘉味〔一一〕，故坐诸门外，而使舌人体委与之〔一二〕。女今我王室之一二兄弟，以时相见〔一三〕，将和协典礼，以示民训则，〔一四〕无亦择其柔嘉〔一五〕，选其馨香，洁其酒醴，品其百笾，〔一六〕修其簠簋〔一七〕，奉其牺象〔一八〕，出其樽彝〔一九〕，陈其鼎俎〔二０〕，淨其巾羃〔二一〕，敬其祓除〔二二〕，体解节折而共饮食之。于是乎有折俎加豆〔二三〕，酬币宴货〔二四〕，以示容合好〔二五〕，胡有孑然其郊戎、狄也〔二六〕？

　　〔一〕　季，范武子字也。

　　〔二〕　全烝，全其牲体而升之。凡郊禘皆血腥。

　　〔三〕　王、天子。公，诸侯。礼之立成者为饫。房，大俎也。诗云「笾豆大房」，谓半解其体，升之房也。

　　〔四〕　餚烝，升体解节折之俎也，谓之折俎。

　　〔五〕　奖，成也。

　　〔六〕　贻，遗也。

　　〔七〕　饫，半体也。禘，全体也。

　　〔八〕　忠，厚也。亲礼，亲戚宴飨之礼。旧职，故事。前好，先王之好也。

　　〔九〕　体，委与之也。

　　〔一０〕冒，抵触也。没，入也。儳，进退上下无列也。

　　〔一一〕适，往也。班，赋也。

　　〔一二〕舌人，能达异方之志，象婿之官。

　　〔一三〕兄弟，晋也。

　　〔一四〕协，合也。典，常也。

　　〔一五〕无亦，不亦也。柔，脆也。嘉，美也。

　　〔一六〕笾，竹器，容四升，其实枣栗糗饵之属也。

　　〔一七〕修，备也。簠簋，黍稷之器也。

　　〔一八〕牺，牺樽，饰以牺牛；象，象樽，以象骨为饰也。

　　〔一九〕樽、彝，皆受酒之器也。

　　〔二０〕俎设于左，牛豕为一列，鱼腊肠胃为一列，肤特于东。

　　〔二一〕淨，洁也。巾羃，所以覆樽彝也。

　　〔二二〕犹扫除也。

　　〔二三〕加豆，谓既食之后所加之豆也。其实芹菹兔醢之属。

　　〔二四〕酬，报也。聘有酬宾束帛之礼。其宴束帛为好，谓之宴货也。

　　〔二五〕示容仪，合和好也。

　　〔二六〕孑然，全体之貌也。

　　「夫王公诸侯之有饫也，将以讲事成章〔一〕，建大德、昭大物也〔二〕，故立成礼烝而已〔三〕。饫以显物，宴以合好〔四〕，故岁饫不倦〔五〕，时宴不淫〔六〕，月会〔七〕、旬修〔八〕，日完不忘〔九〕。服物昭庸，采饰显明〔一０〕，文章比象〔一一〕，周旋序顺〔一二〕，容貌有崇〔一三〕，威仪有则〔一四〕，五味实气〔一五〕，五色精心〔一六〕，五声昭德〔一七〕，五义纪宜〔一八〕，饮食可飨，和同可观〔一九〕，财用可嘉〔二０〕，则顺而德建〔二一〕。古之善礼者，将焉用全烝？」

　　〔一〕　讲，讲军旅，议大事。章，章程也。

　　〔二〕　大德，大功也。大物，大器也。

　　〔三〕　立成，不坐也。烝，升也。升其备物而已也。

　　〔四〕　显物，示物备也。

　　〔五〕　岁行饫礼，不至于懈倦也。

　　〔六〕　一时之閒必有宴礼，不至于淫湎也。

　　〔七〕　会，计也。计一月之经用也。

　　〔八〕　旬，十日之内所成为也。　案：「旬」，公序本作「修」，「内」作「中」。札记卷二引段玉裁说：「此本作『旬，十日也。修，十日之内所成为也。』因『十日』字複而误脱。」

　　〔九〕　日完，一日之所为。不忘，不忘其礼也。

　　〔一０〕庸，功也。冕服、旗章所以昭其功，五采之饰所以显明德也。

　　〔一一〕黼黻，绘绣之文章也。比象，比文以象山、龙、华虫之属也。

　　〔一二〕周旋，容止也。序，次也。各以次比顺于礼也。

　　〔一三〕崇，饰也。容止可观也。

　　〔一四〕则，法也。其威可畏，其仪可度也。

　　〔一五〕味以实气，气以行志。

　　〔一六〕五色之章所以异贤不肖，精其心也。

　　〔一七〕昭德，谓政平者其乐和也，亦谓见其乐知其德也。

　　〔一八〕五义，谓父义、母慈、兄友、弟恭、子孝也。

　　〔一九〕餚烝故可飨。以可去否曰和，一心不二曰同。和同之道行，则德义可观也。

　　〔二０〕酬币宴货以将厚意，故可嘉也。

　　〔二一〕则，法也。建，立也。

　　武子遂不敢对而退〔一〕。归乃讲聚三代之典礼〔二〕，于是乎修执秩以为晋法〔三〕。

　　〔一〕　武子，随会也。

　　〔二〕　三代，夏、殷、周也。

　　〔三〕　秩，常也。可奉执以为常也。晋文公蒐于被庐，作执秩之法。自灵公以来，阙而不用，故武子修之，以为晋国之法也。

　　７　定王使单襄公聘于宋〔一〕。遂假道于陈，以聘于楚〔二〕。火朝觌矣，道茀不可行〔三〕，候不在疆〔四〕，司空不视涂〔五〕，泽不陂〔六〕，川不梁〔七〕，野有庾积〔八〕，场功未毕〔九〕，道无列树〔一０〕，垦田若蓺〔一一〕，饍宰不致饩〔一二〕，司里不授馆〔一三〕，国无寄寓〔一四〕，县无施舍〔一五〕，民将筑台于夏氏〔一六〕。及陈，陈灵公与孔宁、仪行父南冠以如夏氏，留宾不见〔一七〕。

　　〔一〕　单襄公，王卿士单朝也。聘，问也。问者，王之所以抚万国，存省之也。

　　〔二〕　假道，自宋适楚，经陈也。是时，天子微弱，故以诸侯相聘之礼假道也。聘礼，若过国至于境，使次介假道，束帛将命于庙也。　案攷异卷一：「『庙』，仪礼作『朝』」。

　　〔三〕　火，心星也。觌，见也。草秽塞路为茀。朝见，谓夏正十月，晨见于辰也。

　　〔四〕　候，候人，掌送迎宾客者。疆，境也。

　　〔五〕　司空，掌道路者。

　　〔六〕　陂，障也。古不窦泽，故障之也。

　　〔七〕　流曰川。梁，渠梁也。古不防川，故渠之也。

　　〔八〕　唐尚书云：「十六斗曰庾。」昭谓：此庾露积穀也。诗云：「曾孙之庾，如坻如京」是也。

　　〔九〕　治场未毕。诗云：「九月筑场圃。」

　　〔一０〕列树以表道，且为城守之用也。

　　〔一一〕发田曰垦。蓺犹莳。言其稀少若蓺物也。

　　〔一二〕饍宰，膳夫也，掌宾客之牢。礼，生曰饩。

　　〔一三〕司里，里宰也，掌授客馆。

　　〔一四〕寓，亦寄也。无寄寓，不为庐舍，可以寄寓羁旅之客也。

　　〔一五〕四甸为县，县方十六里。施舍，宾客负任之处也。

　　〔一六〕民，陈国之人也。台，观台也。夏氏，陈大夫夏徵舒家也。

　　〔一七〕及，至也。陈灵公，舜后，恭公之子灵公平国也。孔宁、仪行父，陈之二卿。南冠也，楚冠。如，往也，往徵舒之家淫夏姬也。宾，单襄公也。

　　单子归，告王曰：「陈侯不有大咎，国必亡〔一〕。」王曰：「

　　何故？」对曰：「夫辰角见而雨毕〔二〕，天根见而水涸〔三〕，本见而草木节解〔四〕，驷见而陨霜〔五〕，火见而清风戒寒〔六〕。故先王之教曰：『雨毕而除道，水涸而成梁〔七〕，草木节解而备藏〔八〕，陨霜而冬裘具〔九〕，清风至而修城郭宫室〔一０〕。』故夏令曰：『九月除道，十月成梁〔一一〕。』其时儆曰：『收而场功，〈彳侍〉而畚梮〔一二〕，营室之中，土功其始〔一三〕。火之初见，期于司里〔一四〕。』此先王所以不用财贿，而广施德于天下者也〔一五〕。今陈国火朝觌矣，而道路若塞，野场若弃，泽不陂障，川无舟梁〔一六〕，是废先王之教也。

　　〔一〕　单子，襄公也。卿大夫称子，于其私士称公也。

　　〔二〕　辰角，大辰苍龙之角。角，星名也。见者，朝见东方建戌之初，寒露节也。雨毕者，杀气日至，而雨气尽也。

　　〔三〕　天根，亢、氐之閒。涸，竭也。谓寒露雨毕之后五日，天根朝见，水潦尽竭也。月令：「仲秋，水始涸。」天根见，乃尽竭也。

　　〔四〕　本，氐也。谓寒露之后十日，阳气尽，草木之枝节皆理解也。

　　〔五〕　驷，天驷，房星也。陨，落也。谓建戌之中，霜始降也。

　　〔六〕　谓霜降之后，清风先至，所以戒人为寒备也。

　　〔七〕　教，谓月令之属也。九月雨毕，十月水涸也。

　　〔八〕　备，收藏也。月令：「季秋，农事毕收。」

　　〔九〕　孟冬，「天子始裘」，故九月可以具。

　　〔一０〕谓火见之后，建亥之初也。

　　〔一一〕夏令，夏后氏之令，周所因也。除道所以便行旅；成梁所以便民，使不涉也。

　　〔一二〕时儆，时以儆告其民也。收而场功，使人修囷仓也。〈彳侍〉，具也。畚，器名，土笼也。梮，举土之器。具尔畚梮，将以筑作也。

　　〔一三〕定，谓之营室也。建亥小雪中，定星昏正于午，土功可以始也。诗云「定之方中，作于楚宫」也。

　　〔一四〕期，会也。致其筑作之具，会于司里之官也。

　　〔一五〕施德，谓因时警戒，谨盖藏，成筑功也。

　　〔一六〕舟梁，以舟为梁也。

　　「周制有之曰：『列树以表道，立鄙食以守路〔一〕。国有郊牧〔二〕，疆有寓望〔三〕，薮有圃草〔四〕，囿有林池〔五〕，所以御灾也〔六〕。其馀无非穀土，民无悬耜〔七〕，野无奥草〔八〕。不夺民时，不蔑民功〔九〕。有优无匮，有逸无罢。国有班事〔一０〕，县有序民〔一一〕。』今陈国道路不可知，田在草閒〔一二〕，功成而不收〔一三〕，民罢于逸乐〔一四〕，是弃先王之法制也。

　　〔一〕　制，法也。表，识也。鄙，四鄙也。十里有庐，庐有饮食也。

　　〔二〕　国外曰郊。牧，放牧之地也。

　　〔三〕　疆，境也。境界之上，有寄寓之舍、候望之人也。

　　〔四〕　泽无水曰薮。圃，大也。必有茂大之草以备财用也。

　　〔五〕　囿，苑也。林，积木也。池，积水也。

　　〔六〕　御，备也。灾，饥、兵也。

　　〔七〕　言常用也。入土曰耜，耜柄曰耒。

　　〔八〕　皆垦辟也。奥，深也。

　　〔九〕　蔑，求也。　案：「求」，公序本作「弃」。

　　〔一０〕国，城邑也。班，次也。执事者有次也。

　　〔一一〕县鄙之民，从事有序也。

　　〔一二〕不垦者多。

　　〔一三〕野场若弃也。

　　〔一四〕罢于为国君作逸乐之事也。

　　「周之秩官有之〔一〕曰：『敌国宾至，关尹以告〔二〕，行理以节逆之〔三〕，候人为导〔四〕，卿出郊劳〔五〕，门尹除门〔六〕，宗祝执祀〔七〕，司里授馆〔八〕，司徒具徒〔九〕，司空视涂〔一０〕，司寇诘姦〔一一〕，虞人入材〔一二〕，甸人积薪〔一三〕，火师监燎〔一四〕，水师监濯〔一五〕，膳宰致饔〔一六〕，廪人献饩〔一七〕，司马陈刍〔一八〕，工人展车〔一九〕，百官以物至〔二０〕，宾入如归。是故小大莫不怀爱〔二一〕。其贵国之宾至，则以班加一等，益虔〔二二〕。至于王吏，则皆官正莅事〔二三〕，上卿监之〔二四〕。若王巡守，则君亲监之〔二五〕。』今虽朝也不才，有分族于周〔二六〕，承王命以为过宾于陈〔二七〕，而司事莫至，是蔑先王之官也〔二八〕。

　　〔一〕　秩官，周常官，篇名。

　　〔二〕　敌国，位敌也。关尹，司关，掌四方之宾客，叩关则为之告。聘礼曰：「及境，谒关人，关人问从者几人。」遂以入境告也。

　　〔三〕　理，吏也。逆，迎也。执瑞节为信而迎之。行理，小行人也。

　　〔四〕　导宾至于朝，出送之于境也。

　　〔五〕　聘礼曰：「宾至于近郊，使卿朝服，用束帛劳之。」

　　〔六〕　门尹，司门也。除门，扫除门庭也。

　　〔七〕　宗，宗伯；祝，太祝也。执祀，宾将有事于庙，则宗祝执祭祀之礼也。

　　〔八〕　司里授客之馆，所当馆次于卿也。聘礼：「卿致馆。」

　　〔九〕　具徒役，修道路之委积也。

　　〔一０〕视涂险易。

　　〔一一〕禁诘姦盗。

　　〔一二〕虞人，掌山泽之官。祭祀宾客，供其材也。

　　〔一三〕甸人，掌薪蒸之事也。

　　〔一四〕火师，司火。燎，庭燎也。

　　〔一五〕水师，掌水，监涤濯之事也。

　　〔一六〕熟食曰饔。

　　〔一七〕生曰饩，禾米也。

　　〔一八〕司马，掌帅幸人养马，故陈刍。幸人职属司马也。

　　〔一九〕展省客车，补伤败也。

　　〔二０〕物，事也。

　　〔二一〕小大，谓宾介也。

　　〔二二〕贵国，大国也。班，次也。

　　〔二三〕正，长也。莅，临也。

　　〔二四〕监，视也。

　　〔二五〕周礼，王十二岁一巡守也。

　　〔二六〕朝，单子之名也。有分族，王之族亲也。

　　〔二七〕假道为过宾也。

　　〔二八〕蔑，欺也。

　　「先王之令有之曰〔一〕：『天道赏善而罚淫，故凡我造国，无从非彝〔二〕，无即慆淫〔三〕，各守尔典，以承天休〔四〕。』今陈侯不念胤续之常，弃其伉俪妃嫔〔五〕，而帅其卿佐以淫于夏氏，不亦嬻姓矣乎〔六〕？陈，我大姬之后也〔七〕。弃衮冕而南冠以出，不亦简彝乎〔八〕？是又犯先王之令也〔九〕。

　　〔一〕　文、武之教也。

　　〔二〕　造，为也。彝，常也。

　　〔三〕　即，就也。慆，慢也。

　　〔四〕　典，常也。休，庆也。

　　〔五〕　伉，对也。俪，偶也。

　　〔六〕　卿佐，孔、仪也。贾、唐二君云：「姓，命也。」一曰：「

　　夏氏，姬姓，郑女亦姬姓，故谓之嬻姓？」昭谓：夏徵舒之父御叔，即陈公子夏之子、灵公之从祖父，妫姓也，而灵公淫其妻，是为谍

　　嬻其姓也。

　　〔七〕　大姬，周武王之女，虞胡公之妃，陈之祖妣也。

　　〔八〕　衮，衮龙之衣也。冕，大冠也。公之盛服也。简，略也。彝，常也。言弃其礼，简略常服。

　　〔九〕　先王之令，无从非彝。

　　「昔先王之教，懋帅其德也，犹恐殒越〔一〕。若废其教而弃其制，蔑其官而犯其令，将何以守国〔二〕？居大国之閒，而无此四者，其能久乎〔四〕？」

　　〔一〕　言勉帅其德，犹恐落坠也。

　　〔二〕　无礼则危也。

　　〔三〕　大国，晋、楚也。

　　〔四〕　四者，谓教、制、官、令也。

　　六年，单子如楚〔一〕。八年，陈侯杀于夏氏〔二〕。九年，楚子入陈〔三〕。

　　〔一〕　定王六年，鲁宣之八年也。

　　〔二〕　八年，鲁宣之十年也。陈灵公与孔宁、仪行父饮酒于夏氏。公谓行父曰：「徵舒似女。」对曰：「亦似君。」徵舒病之，公出，自其厩射而杀之。

　　〔三〕　楚庄王入陈讨夏氏杀君之罪也。既灭陈而复封之，故曰入也。唐尚书云「遂取陈以为县」，误也。

　　８　定王八年，使刘康公聘于鲁〔一〕，发币于大夫〔二〕。季文子、孟献子皆俭〔三〕，叔孙宣子、东门子家皆侈〔四〕。

　　〔一〕　刘，畿内之国。康公，王卿士王季子也。

　　〔二〕　发其礼币于鲁大夫。

　　〔三〕　二子，鲁卿。季文子，季友之孙、齐仲无佚之子季孙行父。孟献子，仲庆父之曾孙、公孙敖之孙、孟文伯歜之子仲孙蔑。俭，居处节俭也。　案发正卷二：「『歜』，各本同。案孟文伯名穀，公父文伯名歜，此涉公父文伯而误也。」

　　〔四〕　二子，鲁大夫。叔孙宣子，叔牙之曾孙、庄叔得臣之子叔孙侨如也。东门子家，庄公之孙、东门襄仲之子公孙归父也。

　　归，王问鲁大夫孰贤？对曰：「季、孟其长处鲁乎〔一〕！叔孙、东门其亡乎〔二〕！若家不亡，身必不免。」王曰：「何故？」对曰：「臣闻之：为臣必臣，为君必君〔三〕。宽肃宣惠，君也〔四〕；敬恪恭俭，臣也。宽所以保本也〔五〕，肃所以济时也〔六〕，宣所以教施也〔七〕，惠所以和民也。本有保则必固，时动而济则无败功〔八〕，教施而宣则遍，惠以和民则阜〔九〕。若本固而功成，施遍而民阜，乃可以长保民矣，其何事不彻〔一０〕？敬所以承命也，恪所以守业也，恭所以给事也，俭所以足用也〔一一〕。以敬承命则不违，以恪守业则不懈，以恭给事则宽于死〔一二〕，以俭足用则远于忧〔一三〕。若承命不违，守业不懈，宽于死而远于忧，则可以上下无隙矣〔一四〕，其何任不堪？上任事而彻，下能堪其任，所以为令闻长世也〔一五〕。今夫二子者俭，其能足用矣〔一六〕，用足则族可以庇〔一七〕。二子者侈，侈则不恤匮，匮而不恤，忧必及之，〔一八〕若是则必广其身〔一九〕。且夫人臣而侈，国家弗堪，亡之道也。」王曰：「几何？」对曰：「东门之位不若叔孙，而泰侈焉，不可以事二君〔二０〕。叔孙之位不若季、孟，而亦泰侈焉，不可以事三君〔二一〕。若皆蚤世犹可〔二二〕，若登年以载其毒，必亡。〔二三〕」

　　〔一〕　言俭也。

　　〔二〕　言其侈也。

　　〔三〕　臣尚敬，君尚惠也。

　　〔四〕　肃，整也。宣，遍也。惠，爱也。

　　〔五〕　本，谓宽则得众，故可以守也。

　　〔六〕　济，成也。

　　〔七〕　施遍则人不怨。

　　〔八〕　不干时而动，则无败功也。

　　〔九〕　阜，厚也。

　　〔一０〕彻，达也。

　　〔一一〕俭则有馀，故所以足用也。

　　〔一二〕宽，犹远也。

　　〔一三〕无乏绝之忧，且远骄僭之罪也。

　　〔一四〕上下，君臣也。隙，瑕舋也。

　　〔一五〕长世，多历年也。

　　〔一六〕二子，季、孟，言二人其能以俭足用也。

　　〔一七〕庇，覆也。恭俭节用，无取于民，国人说之，故其宗族可以覆廕也。

　　〔一八〕志在奢侈，不恤人之穷匮，故忧患必及之也。

　　〔一九〕广，大也。务自大，不顾其上也。

　　〔二０〕东门，大夫；叔孙，卿也。位在人下而侈其上，重而无基，故不可以事二君也。

　　〔二一〕叔孙，下卿。季、孟，上卿。

　　〔二二〕早世，早即亡也，其家犹可以免也。

　　〔二三〕登年，多历年也。载，行也。毒，害也。必亡，家必亡也。

　　十六年，鲁宣公卒〔一〕。赴者未及，东门氏来告乱，子家奔齐〔二〕。简王十一年，鲁叔孙宣伯亦奔齐，成公未殁二年〔三〕。

　　〔一〕　定王十六年，鲁宣之十八年也。

　　〔二〕　来告，告周大夫也。东门子家谋去三桓，使如晋，未及，宣公薨，三桓逐子家，遂奔齐也。诸侯大夫以君命使出，出必有礼贽私觌之事，以通情结好，吉凶相告，子家尝使于周，故以乱告也。告在鲁宣十八年。赴者未及，明不及二君也。

　　〔三〕　简王，定王之子简王夷也。十一年，鲁成十六年也。宣伯，侨如也，通于宣公夫人穆姜，欲去季、孟而专公室，国民逐之，故出奔齐。言成公未殁二年，明不及三君也。

　　９　简王八年，鲁成公来朝〔一〕，使叔孙侨如先聘且告〔二〕。见王孙说，与之语〔三〕。说言于王曰：「鲁叔孙之来也，必有异焉。其享觐之币薄而言谄，殆请之也；若请之，必欲赐也。鲁执政唯强，故不欢焉而后遣之〔四〕；且其状方上而锐下，宜触冒人。王其勿赐。若贪陵之人来而盈其愿，是不赏善〔五〕也，且财不给〔六〕。故圣人之施舍也议之〔七〕，其喜怒取与亦议之。是以不主宽惠，亦不主猛毅〔八〕，主德义而已〔九〕。」王曰：「诺。」使私问诸鲁，请之也。王遂不赐，礼如行人〔一０〕。及鲁侯至，仲孙蔑为介，〔一一〕王孙说与之语，说让〔一二〕。说以语王，王厚贿之。

　　〔一〕　简王八年，鲁成十三年也。成公将与周、晋伐秦而朝也。

　　〔二〕　使侨如先修聘礼，且告周以成公将朝也。

　　〔三〕　说，周大夫也。

　　〔四〕　鲁执政之人唯畏其强御，难距其欲，故不欢悦而后遣之。

　　〔五〕　案：「不赏善」，攷异卷一：「内传成十三年疏引国语作『

　　赏不善』，是也。」

　　〔六〕　给，共也。

　　〔七〕　施，予也。舍，不予。

　　〔八〕　主，犹名也。

　　〔九〕　赏得其人，罚当其罪，是为德义。

　　〔一０〕如使人之礼，无加赐也。

　　〔一一〕在宾为介。介，上介，所以佐仪也。

　　〔一二〕说，好也。言蔑好让。

　　１０晋既克楚于鄢〔一〕，使郄至告庆于周〔二〕。未将事〔三〕，王叔简公饮之酒〔四〕，交酬好货皆厚〔五〕，饮酒宴语相说也。

　　〔一〕　克，胜也。晋厉公伐郑，楚人救之，战于鄢。在鲁成十六年也。

　　〔二〕　郄至，晋卿步扬之孙、蒲城〈昔隹〉居之子温季也。告庆，以胜楚之福告王也。

　　〔三〕　将，行也，未行告庆之礼。

　　〔四〕　王叔简公，周大夫王叔陈生也。

　　〔五〕　交酬，相酬之币。好货，宴饮以货为好。厚者，币物多也。

　　明日，王叔子誉诸朝。郄至见邵桓公，与之语〔一〕。邵公以告单襄公曰：「王叔子誉温季，以为必相晋国，相晋国，必大得诸侯，劝二三君子必先导焉，可以树〔二〕。今夫子见我，以晋国之克也，为己实谋之〔三〕，曰：『微我，晋不战矣〔四〕！楚有五败，晋不知乘，我则强之〔五〕。背宋之盟，一也〔六〕；德薄而以地赂诸侯，二也〔七〕；弃壮之良而用幼弱，三也〔八〕；建立卿士而不用其言，四也〔九〕；夷、郑从之，三陈而不整，五也〔一０〕。罪不由晋，晋得其民〔一一〕，四军之帅，旅力方刚〔一二〕；卒伍治整，诸侯与之〔一三〕。是有五胜也：有辞，一也〔一四〕；得民，二也；军帅强御，三也；行列治整，四也；诸侯辑睦，五也。有一胜犹足用也，有五胜以伐五败，而避之者，非人也。不可以不战。栾、范不欲，我则强之〔一五〕。战而胜，是吾力也〔一六〕。且夫战也微谋〔一七〕，吾有三伐〔一八〕；勇而有礼，反之以仁。吾三逐楚君之卒，勇也；见其君必下而趋，礼也〔一九〕；能获郑伯而赦之，仁也〔二０〕。若是而知晋国之政，楚、越必朝〔二一〕。』

　　〔一〕　邵桓公，王卿士也。

　　〔二〕　二三君子，在朝公卿也。导者，导晋侯使升郄至以为上卿，可以树党于晋也。

　　〔三〕　言战胜楚，吾之谋也。

　　〔四〕　微，无也。

　　〔五〕　乘，陵也。

　　〔六〕　宋盟，宋华元所合晋、楚之成也。华元善楚令尹子重，又善晋栾武子，故遂合二国之好。盟在鲁成十二年。至十六年，楚、郑背盟伐宋也。

　　〔七〕　楚王薄德，郑人不从楚，以汝阴之田赂郑，郑叛晋从楚也。

　　〔八〕　壮之良，谓申叔时也。幼弱，谓司马子反也。

　　〔九〕　卿士，子囊。子囊不欲背晋，楚王不听也。

　　〔一０〕夷，楚东之夷也。晋语曰：「楚恭王帅东夷救郑。」三陈，夷、郑、楚也。

　　〔一一〕言楚叛盟，非晋之罪也。得民，得民心也。

　　〔一二〕时晋立四军，四军之帅，晋八卿也。栾书将中军，士燮佐之；郄錡将上军，荀偃佐之；韩厥将下军，智罃佐之；赵旃将新军，郄至佐之。旅，众也。刚，强也。

　　〔一三〕晋有信，故诸侯与之。

　　〔一四〕楚背盟，故晋有辞也。

　　〔一五〕栾，栾书也。范，士燮也。

　　〔一六〕谓郄至曰「楚有六閒，不可失也」。

　　〔一七〕微，无也，言军无计谋也。

　　〔一八〕伐，功也。三伐，勇、礼、仁也。

　　〔一九〕下，下车也。

　　〔二０〕郄至从郑伯，其右茀翰胡曰：「余从之乘，而俘以下。」郄至曰：「伤国君有刑。」乃止也。

　　〔二一〕知政，谓为政也。

　　「吾曰：『子则贤矣〔一〕。抑晋国之举也，不失其次，吾惧政之未及子也〔二〕。』谓我曰：『夫何次之有？昔先大夫荀伯自下军之佐以政〔三〕，赵宣子未有军行而以政〔四〕，今栾伯自下军往。〔五〕是三子也，吾又过于四之无不及〔六〕。若佐新军而升为政，不亦可乎？将必求之。』是其言也，君以为奚若〔七〕？」

　　〔一〕　吾，邵桓公自谓也。

　　〔二〕　郄至位在七人下，故恐政未及也。

　　〔三〕　荀伯，荀林父也，从下军之佐第六卿升为正卿也。

　　〔四〕　宣子，赵盾也，为中军佐，此第二卿，未有军行，升为正卿也。

　　〔五〕　栾伯，栾书也，将下军，第五卿而为正卿也。

　　〔六〕　三子，荀、赵、栾也，得郄至四人。言己之材优于彼四人也，三人之中无有所不及也。　案：「言己之才优于彼四人也」，「四」，公序本作「三」。

　　〔七〕　言如是，君以为何如也。

　　襄公曰：「人有言曰：『兵在其颈。』其郄至之谓乎！君子不自称也〔一〕，非以让也，恶其盖人也〔二〕。夫人性，陵上者也〔三〕，不可盖也〔四〕。求盖人，其抑下滋甚〔五〕，故圣人贵让。且谚曰：『兽恶其网，民恶其上〔六〕。』书曰：『民可近也，而不可上也〔七〕。』诗曰：『恺悌君子，求福不回〔八〕。』在礼，敌必三让〔九〕，是则圣人知民之不可加也〔一０〕。故王天下者必先诸民，然后庇焉，则能长利〔一一〕。今郄至在七人之下而欲上之，是求盖七人也，其亦有七怨。怨在小丑，犹不可堪，而况在侈卿乎？其何以待之〔一二〕？

　　〔一〕　称，举也。

　　〔二〕　盖，掩也。

　　〔三〕　如能在人上者，人欲胜陵之也，故君子上礼让而天下莫敢陵也。

　　〔四〕　言人之美不可掩也。

　　〔五〕　滋，益也。求掩盖人以自高大，则其抑退而下益甚也。

　　〔六〕　兽恶其网，为其害己。民恶其上，为其病己。

　　〔七〕　书，逸书。民可近，可以恩意近也。不可上，不可高上。上，陵也。

　　〔八〕　回，邪也。求福以礼，不以邪也。

　　〔九〕　敌，体敌也。

　　〔一０〕加，犹上也。

　　〔一一〕先诸民，先求民志也。庇，犹廕也。言王者先安民，然后自庇廕也。长利，长有福利也。

　　〔一二〕待，犹备也。

　　「晋之克也，天有恶于楚也，故儆之以晋。而郄至佻天之功以为己力，不亦难乎〔一〕？佻天不祥，乘人不义〔二〕，不祥则天弃之，不义则民叛之。且郄至何三伐之有？夫仁、礼、勇，皆民之为也。〔三〕以义死用谓之勇〔四〕，奉义顺则谓之礼〔五〕，畜义丰功谓之仁〔六〕。姦仁为佻〔七〕，姦礼为羞〔八〕，姦勇为贼〔九〕。夫战，尽敌为上，守和同顺义为上〔一０〕。故制戎以果毅〔一一〕，制朝以序成〔一二〕。叛战而擅舍郑君，贼也；弃毅行容，羞也；〔一三〕叛国即雠，佻也〔一四〕。有三姦以求替其上，远于得政矣〔一五〕。以吾观之，兵在其颈，不可久也。虽吾王叔，未能违难。在太誓曰：『民之所欲，天必从之。』王叔欲郄至，能勿从乎〔一六〕？」

　　〔一〕　佻，偷也，偷天之功以为己力也。

　　〔二〕　乘，陵也。

　　〔三〕　民力所为也。

　　〔四〕　若富辰也。

　　〔五〕　谓若管仲责楚包茅也。

　　〔六〕　丰，大也。谓若狐偃辅晋文也。

　　〔七〕　以姦伪行仁为偷仁，谓获郑伯而赦之也。

　　〔八〕　羞，耻也。谓见楚君而趋也。

　　〔九〕　还贼国也。姦勇，谓逐楚卒也。

　　〔一０〕守和同，谓不相与战而平和也。顺义，顺王义也。

　　〔一一〕戎，兵也。杀敌为果，致果为毅也。

　　〔一二〕序，次也。朝不越爵则政成也。

　　〔一三〕容，容仪也。谓下趋也。

　　〔一四〕叛其国而即雠人，谓赦郑伯欲以偷仁也。

　　〔一五〕替，废也。

　　〔一六〕违，避也。今周书太誓无此言，其散亡乎？

　　郄至归，明年死难〔一〕。及伯舆之狱，王叔陈生奔晋〔二〕。

　　〔一〕　明年，鲁成十七年也。死，为厉公所杀也。

　　〔二〕　伯舆，周大夫也。狱，讼也。王叔陈生与伯舆争政，王佐伯舆，王叔不胜，遂出奔晋，在鲁襄十年也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第三

周语下

　　１　柯陵之会〔一〕，单襄公见晋厉公视远步高〔二〕。晋郄錡见其语犯〔三〕。郄犨见，其语迂〔四〕。郄至见，其语伐〔五〕。齐国佐见，其语尽〔六〕。鲁成公见，言及晋难及郄犨之谮〔七〕。

　　〔一〕　柯陵，郑西地名也。经书：「公会尹子、单子、晋侯、齐侯、宋公、卫侯、曹伯、邾人伐郑。六月乙酉，同盟于柯陵。」在鲁成十七年。　案攷异卷一：「公序本作『公会尹子、单子、晋侯、齐国佐、邾人于柯陵，以伐郑。』案公序本是也。『单子』系后人误增，下注云：单襄公『时命事而不与会，故不书。』是注无此二字矣。韦宏嗣所据之经在鲁成公十六年。经书：『公会尹子、晋侯、齐国佐伐郑。』内传云：『公会尹武公及诸侯伐郑。诸侯之师次于郑西。』杜预云：『柯陵，郑西地。』然则郑西即柯陵，内传郑西之师即外传柯陵之会。下文传云：『十一年，诸侯会于柯陵。』简王十一年，正鲁成公十六年。会柯陵在前，而盟柯陵在后，本属两时两事，故韦注云『于柯陵以伐郑』，此通内、外传以释之，其说当矣。明道本乃据十七年经书『同盟于柯陵』，遂误合国语改窜韦注，不知传、注皆不可通也。」

　　〔二〕　襄公，王卿士，单朝之谥也。时命事而不与会，故不书。厉公，晋成公之孙、景公之子厉公州蒲也。视远，望视远；步高，举足高也。

　　〔三〕　郄錡，晋卿，郄克之子驹伯也。犯，陵犯人也。

　　〔四〕　郄犨，晋卿，郄錡之族父、步扬之子苦成叔也。迂，迂迴，加诬于人也。

　　〔五〕　郄至，晋卿，犨之弟子温季昭子也。伐，好伐其功也。

　　〔六〕　国佐，齐卿，国归父之子国武子也。尽者，尽其心意，善恶褒贬无所讳也。

　　〔七〕　成公，鲁宣公之子成公黑肱也。言及晋难，语次及晋将罪己之难，及为郄犨所诬也。晋将伐郑，使栾黶乞师于鲁，成公将如会。叔孙侨如通于成公之母穆姜，欲去季孟氏，而取其室。穆姜送公，使逐季孟，公以晋难告，请反而听命。姜怒，公子偃、公子鉏趋过，指之曰：「女不可，是皆君也。」公惧，待于坏隤，儆守而后行，故不及战。郄犨受侨如之赂，为之谮鲁于晋侯，曰：「鲁侯后至者，待于坏隤，将以待胜者。」晋侯怒，不见公。故成公为单子言之也。

　　单子曰：「君何患焉！晋将有乱，其君与三郄其当之乎！」鲁侯曰：「寡人惧不免于晋，今君曰『将有乱』，敢问天道乎，抑人故也〔一〕？」对曰：「吾非瞽、史，焉知天道〔二〕？吾见晋君之容，而听三郄之语矣，殆必祸者也。夫君子目以定体，足以从之〔三〕，是以观其容而知其心矣〔四〕。目以处义〔五〕，足以步目，今晋侯视远而足高，目不在体〔六〕，而足不步目，其心必异矣。目体不相从，何以能久？夫合诸侯，民〔七〕之大事也，于是乎观存亡。故国将无咎，其君在会，步言视听，必皆无谪，则可以知德矣。视远，日绝其义〔八〕；足高，日弃其德〔九〕；言爽，日反其信〔一０〕；听淫，日离其名〔一一〕。夫目以处义，足以践德〔一二〕，口以庇信〔一三〕，耳以听名者也〔一四〕，故不可不慎也。偏丧有咎〔一五〕，既丧则国从之〔一六〕。晋侯爽二，吾是以云〔一七〕。

　　〔一〕　故，事也。将以天道占之乎，以人事知之乎？

　　〔二〕　瞽，乐太师，掌知音乐风气，执同律以听军声，而诏吉凶。史，太史，掌抱天时，与太师同车，皆知天道者。

　　〔三〕　体，手足也。论语曰「四体不勤」也。

　　〔四〕　心不固，则容不正也。

　　〔五〕　义，宜也。

　　〔六〕　在，存也。

　　〔七〕　案：「民」，公序本作「国」。

　　〔八〕　谪，谴也。言日日绝其宜也。

　　〔九〕　人君容止，佩玉有节。今步高失仪，弃其德也。

　　〔一０〕爽，贰也。反，违也。

　　〔一一〕淫，滥也。离，失也。名，声也。失所名也。

　　〔一二〕践，履也。动履，德行也。

　　〔一三〕庇，覆也。言行相覆为信也。

　　〔一四〕耳所以听，别万事之名声也。

　　〔一五〕丧，亡也。步、言、视、听四者而亡其二，为偏丧。偏丧者有咎，咎及身也。

　　〔一六〕既，尽也。四者尽丧，国从而亡也。

　　〔一七〕爽，当为「丧」字之误也。丧二，视与步也，是为偏丧，故言晋君当之。

　　「夫郄氏，晋之宠人也，三卿而五大夫，可以戒惧矣〔一〕。高位寔疾颠〔二〕，厚味寔腊毒〔三〕。今郄伯之语犯，叔迂，季伐，〔四〕犯则陵人，迂则诬人，伐则掩人〔五〕。有是宠也，而益之以三怨，其谁能忍之〔六〕！虽齐国子亦将与焉〔七〕。立于淫乱之国，而好尽言，以招人过，怨之本也〔八〕。唯善人能受尽言〔九〕，齐其有乎〔一０〕？吾闻之，国德而邻于不修，必受其福〔一一〕。今君偪于晋，而邻于齐，齐、晋有祸，可以取伯，无德之患，何忧于晋？且夫长翟之人利而不义〔一二〕，其利淫矣，流之若何〔一三〕？」

　　〔一〕　三卿，錡、犨、至也。复有五人为大夫，故号八郄也。

　　〔二〕　高者近危。疾，速也。颠，陨也。

　　〔三〕　厚味，喻重禄也。腊，亟也，读若「广」。昔酒焉，味厚者，其毒亟也。　案：「广」，公序本作「庙」。攷异卷一：「案皆非也。此必『酋』字之误，『酋』、『昔』俱有久义。」

　　〔四〕　伯，錡也。叔，犨也。季，至也。

　　〔五〕　掩人之美。

　　〔六〕　益，犹加也。三怨，陵、诬、掩也。

　　〔七〕　与，与于祸也。

　　〔八〕　招，举也。

　　〔九〕　思闻过以自改。

　　〔一０〕言无也。

　　〔一一〕国德，己国有德也。邻于不修，与不修德者为邻也。

　　〔一二〕长翟之人，谓叔孙侨如也。侨如之父得臣败翟于咸，获长翟侨如，因名其子为侨如。利而不义者，好利而不义。通于穆姜，欲逐季孟而专鲁国也。

　　〔一三〕言其所利骄淫之事耳。流，放也，放之若何也。

　　鲁侯归，乃逐叔孙侨如。简王十一年，诸侯会于柯陵〔一〕。十二年，晋杀三郄。十三年，晋侯弑〔二〕，于翼东门葬，以车一乘。〔三〕齐人杀国武子〔四〕。

　　〔一〕　简王十一年，鲁成十七年也。　案攷异卷一：「案『七』当作『六』，字之误也。简王十二年，晋杀三郄，在鲁成十七年。十三年，晋杀厉公，在鲁成十八年。然则简王十一年为鲁成十六年无疑矣。」

　　〔二〕　厉公既杀三郄，栾书、中行偃惧诛，执厉公而杀之于匠郦氏也。

　　〔三〕　翼，晋别都也。传曰「葬之于翼东门之外」，不得同于先君也。礼，诸侯七命，遣车七乘。以车一乘，不成丧也。

　　〔四〕　是年，齐人又杀国佐也。齐庆剋通于灵公之母声孟子。国佐召庆剋而谓之，庆剋以告夫人，夫人塑之于灵公，灵公杀之。杀在鲁成十八年也。

　　２　晋孙谈之子周适周，事单襄公〔一〕，立无跛〔二〕，视无还〔三〕，听无耸〔四〕，言无远〔五〕；言敬必及天〔六〕，言忠必及意〔七〕，言信必及身〔八〕，言仁必及人〔九〕，言义必及利，〔一０〕言智必及事〔一一〕，言勇必及制〔一二〕，言教必及辩，〔一三〕言孝必及神〔一四〕，言惠必及和〔一五〕，言让必及敌；〔一六〕晋国有忧未尝不戚〔一七〕，有庆未尝不怡〔一八〕。

　　〔一〕　谈，晋襄公之孙惠伯谈也。周者，谈之子，晋悼公之名也。晋自献公用骊姬之谗诅，不畜群公子，故孙周适周事单襄公。

　　〔二〕　跛，偏任也。

　　〔三〕　睛转复反为还也。

　　〔四〕　不耸耳而听也。

　　〔五〕　远，谓非耳目所及也。

　　〔六〕　象天之敬，乾乾不息。

　　〔七〕　出自心意为忠。

　　〔八〕　先信于身，而后及人。

　　〔九〕　博爱于人为仁。

　　〔一０〕能利人物，然后为义。易曰：「利物足以和义。」

　　〔一一〕能处事物为智。

　　〔一二〕以义为制也，勇而不义非勇也。

　　〔一三〕辩，别也。能分别是非，乃可以教。

　　〔一四〕孝于鬼神，则存者信矣。

　　〔一五〕惠，爱也。和，睦也。言致和睦，乃为亲爱也。

　　〔一六〕虽在匹敌，犹以礼让也。

　　〔一七〕急其宗也。

　　〔一八〕庆，福也。怡，悦也。

　　襄公有疾，召顷公而告之〔一〕，曰：「必善晋周，将得晋国。其行也文〔二〕，能文则得天地。天地所胙，小而后国〔三〕。夫敬，文之恭也〔四〕；忠，文之实也〔五〕；信，文之孚也〔六〕；仁，文之爱也〔七〕；义，文之制也〔八〕；智，文之舆也〔九〕；勇，文之帅也〔一０〕；教，文之施也〔一一〕；孝，文之本也〔一二〕；惠，文之慈也〔一三〕；让，文之材也〔一四〕。象天能敬〔一五〕，帅意能忠〔一六〕，思身能信〔一七〕，爱人能仁〔一八〕，利制能义〔一九〕，事建能智〔二０〕，帅义能勇〔二一〕，施辩能教〔二二〕，昭神能孝〔二三〕，慈和能惠〔二四〕，推敌能让〔二五〕。此十一者，夫子皆有焉〔二六〕。

　　〔一〕　顷公，单襄公之子也。

　　〔二〕　经纬天地曰文。

　　〔三〕　胙，福也。天之所福，小则得国，大得天下也。

　　〔四〕　文者，德之总名也。恭者，其别行也。十一义皆如之。

　　〔五〕　忠自中出，故为文之实诚也。

　　〔六〕　孚，覆也。

　　〔七〕　仁者，文之慈爱。

　　〔八〕　义所以制断事宜也。

　　〔九〕　智所以载行文德。

　　〔一０〕谓以勇帅行，其心义。

　　〔一一〕所以施布德化。

　　〔一二〕言人始于事亲，故孝为文本也。

　　〔一三〕慈，爱也。

　　〔一四〕材，用也。

　　〔一五〕言能则天，是能敬也。

　　〔一六〕帅，循也。循己之意，恕而行之，为忠也。

　　〔一七〕思诚其身，乃为信也。易曰「体信，足以长人」也。

　　〔一八〕言爱人乃为仁也。

　　〔一九〕以利为制，故能义也。

　　〔二０〕能处立百事，为智也。

　　〔二一〕修义而行，故能勇。君子有勇而无义，为乱。

　　〔二二〕施其道化而行，能辩明之，故能教。

　　〔二三〕昭，显也。尊而显之，若周公然。

　　〔二四〕慈爱和睦，故能惠也。

　　〔二五〕与己体敌，犹推先之，故能让。

　　〔二六〕夫子，晋周也。

　　「天六地五，数之常也〔一〕。经之以天，纬之以地〔二〕。经纬不爽，文之象也〔三〕。文王质文，故天胙之以天下。夫子被之矣〔四〕，其昭穆又近，可以得国〔五〕。且夫立无跛，正也；视无还，端也；听无耸，成也〔六〕；言无远，慎也。夫正，德之道也〔七〕；端，德之信也〔八〕；成，德之终也〔九〕；慎，德之守也〔一０〕。守终纯固，道正事信，明令德矣〔一一〕。慎成端正，德之相也〔一二〕。为晋休戚，不背本也〔一三〕。被文相德，非国何取！〔一四〕

　　〔一〕　天有六气，谓阴、阳、风、雨、晦、明也。地有五行，金、木、水、火、土也。

　　〔二〕　以天之六气为经，以地之五行为纬，而成之也。

　　〔三〕　爽，差也。

　　〔四〕　质文，其质性有文德也。被，被服之也。言文王质性有文德，故能得天下。晋周则被服之，可以得国也。

　　〔五〕　父昭子穆，孙复为昭，一昭一穆，相次而下。近者，言周子之亲与晋最近。

　　〔六〕　成，定也。

　　〔七〕　德之道路。

　　〔八〕　端悫故信。

　　〔九〕　志定故能终也。

　　〔一０〕守，守德也。

　　〔一一〕言周子明于善德也。

　　〔一二〕相，助也。慎成端正，覆述上事，为下出也。

　　〔一三〕休，喜也。

　　〔一四〕被服文德，又以四行辅助之。非国何取，言必得国也。

　　「成公之归也，吾闻晋之筮之也〔一〕，遇乾之否，曰：『配而不终，君三出焉〔二〕。』一既往矣，后之不知，其次必此〔三〕。且吾闻成公之生也，其母梦神规其臀以墨，曰：『使有晋国〔四〕，三而畀驩之孙〔五〕。』故名之曰『黑臀』，于今再矣〔六〕。襄公曰驩，此其孙也〔七〕。而令德孝恭，非此其谁？且其梦曰：『必驩之孙，实有晋国。』其卦曰：『必三取君于周。』其德又可以君国，三袭焉〔八〕。吾闻之大誓，故曰：『朕梦协朕卜，袭于休祥，戎商必克〔九〕。』以三袭也〔一０〕。晋仍无道而鲜冑，其将失之矣。〔一一〕必早善晋子，其当之也〔一二〕。」

　　〔一〕　成公，晋文公之庶子成公黑臀也。归者，自周归晋也。赵穿弑灵公，赵盾逆公子黑臀于周而立之。蓍曰筮，筮立成公也。

　　〔二〕　乾下乾上，乾也。坤下乾上，否也。乾初九、九二、九三，变而之否也。乾，天也，君也，故曰配，配先君也。不终，子孙不终为君也。乾下变而为坤，坤，地也，臣也。天地不交曰否，变有臣象。三爻，故三世而终。上有乾，乾，天子也。五体不变，周天子国也。三爻有三变，故君三出于周也。　案：「乾，天子也」下，公序本有「五亦天子」四字。

　　〔三〕　一，谓成公，已往为晋吾。后之不知，不知最后者在谁也。其次必此，次成公而往者，必周子也。

　　〔四〕　规，画也。臀，凥也。

　　〔五〕　畀，予也。三世为晋君，而更予驩之孙也。驩，晋襄公之名也。孙，曾孙周子也。自孙已下皆称孙，诗曰「周公之孙」，谓僖公也。

　　〔六〕　贾侍中云：「于今，单襄公时也。晋厉公即黑臀之孙也，黑臀之后二世为君，与黑臀满三世矣。」唐尚书云：「时晋景公在位，成公生景公，故言再。」昭谓：鲁成十七年，单襄公与晋厉公会于柯陵，后三年而单襄公卒。其岁厉公弑，则襄公将死时，非景公明矣。贾君得之。　案：「鲁成十七年」，攷异卷一：「案『七』当作『六』，辨见前篇。」

　　〔七〕　此周子者，晋襄公之孙也。

　　〔八〕　袭，合也。三合，德、梦卦也。

　　〔九〕　大誓，伐纣之誓也。故，故事也。朕，武王自谓也。协，合也。休，美也。祥，福之先见者也。戎，兵也。言武王梦与卜合，又合美善之祥，以兵伐殷，必克之也。

　　〔一０〕言武王梦、卜、祥三合，故遂克商有天下。今晋周德梦、卦亦三合，将必得国也。

　　〔一一〕仍，数也。鲜，寡也。冑，后也。〔晋厉公数行无道，晋公族之后又寡少，将失国也〕。

　　〔一二〕晋子，周子也。

　　顷公许诺。及厉公之乱，召周子而立之，是为悼公〔一〕。

　　〔一〕　乱，谓弑也。

　　３　灵王二十二年〔一〕，穀、洛斗，将毁王宫〔二〕。王欲壅之〔三〕，太子晋谏曰：「不可〔四〕。晋闻古之长民者〔五〕，不堕山〔六〕，不崇薮〔七〕，不防川〔八〕，不窦泽〔九〕。夫山，土之聚也；薮，物之归也〔一０〕；川，气之导也〔一一〕；泽，水之锺也〔一二〕。夫天地成而聚于高，归物于下〔一三〕。疏为川谷，以导其气〔一四〕；陂塘污庳，以锺其美〔一五〕。是故聚不阤崩，而物有所归〔一六〕；气不沉滞，而亦不散越〔一七〕。是以民生有财用，而死有所葬〔一八〕。然则无夭、昏、札、瘥之忧，而无飢、寒、乏、匮之患〔一九〕，故上下能相固，以待不虞〔二０〕，古之圣王唯此之慎〔二一〕。

　　〔一〕　灵王，周简王之子灵王大心也。二十二年，鲁襄公二十四年也。是岁，齐人城郏。

　　〔二〕　穀、洛，二水名也。洛在王城之南，穀在王城之北，东入于缠。斗者，两水激，有似于斗也。至灵王时，穀水盛，出于王城之西，而南流合于洛水，毁王城西南，将及王宫，故齐人城郏也。案：「

　　斗者，两水激，有似斗也」，公序本「激」作「格」，又此九字在「

　　穀、洛二水名也」句下。

　　〔三〕　欲壅防穀水，使北出也。

　　〔四〕　晋，灵王太子也，早卒不立。

　　〔五〕　长，犹君也。

　　〔六〕　堕，毁也。

　　〔七〕　崇，高也。泽无水曰薮。

　　〔八〕　防，障也。流曰川。

　　〔九〕　泽，居水也。窦，决也。不为此四者，为反天性也。

　　〔一０〕物所生归也。

　　〔一一〕导，达也。易曰：「山泽通气。」

　　〔一二〕锺，聚也。

　　〔一三〕聚，聚物也。高，山陵也。下，薮泽也。

　　〔一四〕疏，通也。

　　〔一五〕畜水曰陂，塘也。美，谓滋润也。

　　〔一六〕大曰崩，小曰阤。

　　〔一七〕沉，伏也。滞，积也。越，远也。

　　〔一八〕物有所归，故生有财用。山陵不崩，故死有所葬。齐语曰：「陵为之终。」

　　〔一九〕短折曰夭。狂惑曰昏。疫死曰札。瘥，病也。

　　〔二０〕虞，度也。

　　〔二一〕慎逆天地之性也。

　　「昔共工弃此道也〔一〕，虞于湛乐〔二〕，淫失其身，欲壅防百川，堕高堙庳，以害天下〔三〕。皇天弗福，庶民弗助，祸乱并兴，共工用灭。其在有虞，有崇伯鲧〔四〕，播其淫心，称遂共工之过〔五〕，尧用殛之于羽山〔六〕。其后伯禹念前之非度〔七〕，釐改制量〔八〕，象物天地〔九〕，比类百则〔一０〕，仪之于民〔一一〕，而度之于群生〔一二〕，共之从孙四岳佐之〔一三〕，高高下下，疏川导滞〔一四〕，锺水丰物〔一五〕，封崇九山〔一六〕，决泪九川〔一七〕，陂鄣九泽〔一八〕，丰殖九薮〔一九〕，泪越九原，〔二０〕宅居九隩〔二一〕，合通四海〔二二〕。故天无伏阴〔二三〕，地无散阳〔二四〕，水无沉气〔二五〕，火无灾燀〔二六〕，神无閒行〔二七〕，民无淫心〔二八〕，时无逆数〔二九〕，物无害生〔三０〕。帅象禹之功，度之于轨仪〔三一〕，莫非嘉绩，克厌帝心〔三二〕。皇天嘉之，祚以天下〔三三〕，赐姓曰『似』、氏曰『有夏〔三四〕』，谓其能以嘉祉殷富生物也〔三五〕。祚四岳国，命以侯伯〔三六〕，赐姓曰『姜〔三七〕』、氏曰『有吕〔三八〕』，谓其能为禹股肱心旅，以养物丰民人也〔三九〕。

　　〔一〕　贾侍中云：「共工，诸侯，炎帝之后，姜姓也。颛顼氏衰，共工氏侵陵诸侯，与高辛氏争而王也。」或云：「共工，尧时诸侯，为高辛所灭。」昭谓：言为高辛所灭，安得为尧诸侯？又尧时共工，与此异也。

　　〔二〕　虞，安也。湛，淫也。

　　〔三〕　堙，塞也。高，谓山陵。庳，谓池泽。

　　〔四〕　有虞，舜也。鲧，禹父。崇，鲧国。伯，爵也。尧时在位，而言有虞者，鲧之诛，舜之为也。

　　〔五〕　播，放也。称，举也。举遂共工之过者，谓鄣洪水也。

　　〔六〕　殛，诛也。舜臣尧，殛鲧于羽山。羽山在今东海祝其南也。　案：「祝其」下，公序本有「县」字。

　　〔七〕　度，法也。

　　〔八〕　釐，理也。量，度也。

　　〔九〕　取法天地之物象也。在天成象，在地成形也。

　　〔一０〕类，亦象也。

　　〔一一〕仪，淮也。

　　〔一二〕度之，谓不伤害也。

　　〔一三〕共，共工也。从孙，昆季之孙也。四岳，官名，主四岳之祭，为诸侯伯。佐，助也。言共工从孙为四岳之官，掌帅诸侯，助禹治水也。

　　〔一四〕高高，封崇九山也。下下，陂障九泽也。疏川，决江疏河。导滞，凿龙门、闢伊阙也。

　　〔一五〕锺，聚畜水潦，所以丰殖百物也。

　　〔一六〕封，大。崇，高也。除其壅塞之害，通其水泉，使不堕坏，是谓封崇。凡此诸言九者，皆谓九州之中，山川薮泽也。

　　〔一七〕泪，通也。

　　〔一八〕鄣，防也。

　　〔一九〕丰，茂也。殖，长也。

　　〔二０〕越，扬也。

　　〔二一〕隩，内也。九州之内皆可宅居也。

　　〔二二〕使之同轨也。

　　〔二三〕伏阴，夏有霜雹也。

　　〔二四〕散阳、李梅冬实也。

　　〔二五〕沉，伏也。无伏积之气也。

　　〔二六〕燀，火起貌也。天曰灾，人曰火。　案攷异卷一：「『火』，补音作『猋』，文选注引作『炎』。案作『炎』是也。『炎』误作『火』，又误作『猋』」。

　　〔二七〕閒行，姦神淫厉之类也。

　　〔二八〕阴阳调，财用足，故无淫滥之心也。

　　〔二九〕逆数，四时寒暑反逆也。

　　〔三０〕蝗螟之属不害嘉穀也。

　　〔三一〕帅，循也。轨，道也。仪，法也。

　　〔三二〕谓禹与四岳也。嘉，善也。绩，功也。克，能也。厌，合也。帝，天也。

　　〔三三〕祚，禄也。论语曰「帝臣不蔽，简在帝心」是也。

　　〔三四〕尧赐禹姓曰似，封之于夏。

　　〔三五〕祉，福也。殷，盛也。赐姓曰「似」、氏曰「有夏」者，以其能以善福，殷富天下，生育万物也。似，犹祉也。夏，大也。以为善福，殷富天下为大也。

　　〔三六〕尧以四岳佐禹有功，封之于吕，命为侯伯，使长诸侯也。

　　〔三七〕姜，四岳之先，炎帝之姓也。炎帝世衰，其后变易，至四岳有德，帝复赐之祖姓，使绍炎帝之后。

　　〔三八〕以国为氏也。

　　〔三九〕肱，臂也。丰，厚也。氏曰「有吕」者，以四岳能辅成禹功，比于股肱心旅也。吕之为言旅也。

　　「此一王四伯，岂繄多宠？皆亡王之后也〔一〕。唯能釐举嘉义〔二〕，以有胤在下，守祀不替其典〔三〕。有夏虽衰，杞、鄫犹在〔四〕；申、吕虽衰，齐、许犹在〔五〕。唯有嘉功，以命姓受祀，迄于天下〔六〕。及其失之也，必有慆淫之心閒之〔七〕。故亡其氏姓，踣毙不振〔八〕；绝后无主〔九〕，演替隶幸〔一０〕。夫亡者岂繄无宠？皆黄、炎之后也〔一一〕。唯不帅天地之度，不顺四时之序，不度民神之义〔一二〕，不仪生物之则〔一三〕，以殄灭无胤，至于今不祀。及其得之也，必有忠信之心閒之〔一四〕。度于天地而顺于时动〔一五〕，和于民神而仪于物则，故高朗令终，显融昭明，〔一六〕命姓受氏，而附之以令名〔一七〕。若启先王之遗训〔一八〕，省其典图刑法〔一九〕，而观其废兴者，皆可知也。其兴者，必有夏、吕之功焉；其废者，必有共、鲧之败焉。今吾执政无乃实有所避〔二０〕，而滑夫二川之神〔二一〕，使至于争明，以妨王宫〔二二〕，王而饰之，无乃不可乎！

　　〔一〕　一王，谓禹。四伯，谓四岳也，为四岳伯，故称四伯。岂，辞也。繄，是也。言禹与四岳岂是多宠之人？乃亡王之后。禹，鲧之子，禹郊鲧而追王之也。四岳，共工从孙，共工侵陵诸侯以自王。言皆无道而亡，非伯王所起，明禹、岳之兴非因之也。

　　〔二〕　举，用也。

　　〔三〕　下，后也。典，常也。

　　〔四〕　杞、鄫，二国，夏后也。犹在，在灵王之世也。

　　〔五〕　申、吕，四岳之后，商、周之世或封于申，齐、许亦其族也。

　　〔六〕　受祀，谓封国受命，祀社稷、山川也。迄，至也。至于有天下，谓禹也。祀，或为氏。

　　〔七〕　慆，慢。閒，代也。以慢淫之心代其嘉功，谓若桀也。

　　〔八〕　踣，僵也。振，救也。

　　〔九〕　无祭主也。

　　〔一０〕演，没也。替，废也。隶，役也。幸，养马者。

　　〔一一〕鲧，黄帝之后也。共工，炎帝之后也。

　　〔一二〕义，宜也。

　　〔一三〕仪，淮也。

　　〔一四〕以忠信之心代其慆淫也。

　　〔一五〕顺四时之令而动也。

　　〔一六〕朗，明也。终，成也。融，长也。

　　〔一七〕附，随也。

　　〔一八〕启，开也。训，教也。

　　〔一九〕典，礼也。图，象也。

　　〔二０〕避，违也。

　　〔二一〕滑，乱也。

　　〔二二〕明，精气也。

　　「人有言曰：『无过乱人之门〔一〕。』又曰：『佐饔者尝焉，〔二〕佐斗者伤焉。』又曰：『祸不好，不能为祸〔三〕。』诗曰：『四牡騤騤，旟旐有翩，乱生不夷，靡国不泯〔四〕。』又曰：『民之贪乱，宁为荼毒〔五〕。』夫见乱而不惕，所残必多，其饰弥章。〔六〕民有怨乱，犹不可遏，而况神乎？王将防斗川以饰宫，是饰乱而佐斗也，其无乃章祸且遇伤乎？自我先王厉、宣、幽、平而贪天祸，至于今未弭〔七〕。我又章之，惧长及子孙，王室其愈卑乎？其若之何？

　　〔一〕　乱人，狂悖怨乱之人也。过其门，干其怒也。

　　〔二〕　饔，烹煎之官也。

　　〔三〕　犹财色之祸，生于好也。

　　〔四〕　诗，大雅桑柔之二章。騤騤，行貌。鸟隼曰旟。龟蛇曰旐。翩翩，动摇不休止之意。夷，平也。靡，无也。泯，灭也。疾厉王好征伐，用兵不得其所，祸乱不平，无国不见灭之。

　　〔五〕　桑柔之十一章也。宁，安也。荼，苦也。言民疾王之虐，贪乐祸乱，安为苦毒之行也。

　　〔六〕　惕，惕然恐惧也。弥，终也。章，著也。言见祸乱之戒，不恐惧循省，以消灾咎，而壅饰之，祸败终将章著也。

　　〔七〕　弭，止也。此四王父子相继，厉暴虐而流，宣不务农而料民，幽昏乱以灭西周，平不能修政，至于微弱，皆己行所致，故曰贪天祸，祸败至今未止也。

　　「自后稷以来宁乱〔一〕，及文、武、成、康而仅克安民。自后稷之始基靖民，十五王而文始平之〔二〕，十八王而康克安之〔三〕，其难也如是。厉始革典，十四王矣〔四〕。基德十五而始平，基祸十五其不济乎〔五〕！吾朝夕儆惧，曰：『其何德之修，而少光王室，以逆天休〔六〕？』王又章辅祸乱，将何以堪之〔七〕？王无亦鉴于黎、苗之王，下及夏、商之季〔八〕，上不象天，而下不仪地，中不和民，而方不顺时，不共神祇〔九〕，而蔑弃五则〔一０〕。是以人夷其宗庙，而火焚其彝器〔一一〕，子孙为隶，下夷于民〔一二〕，而亦未观夫前哲令德之则。则此五者而受天之丰福，飨民之勳力，子孙丰厚，令闻不忘，是皆天子之所知也。

　　〔一〕　宁，安也。尧时洪水，黎民阻饥，稷播百穀，民用乂安也。

　　〔二〕　基，始也。靖，安也。自后稷播百穀，以始安民，凡十五王，世循其德，至文王乃平民受命也。十五王，谓后稷、不窋、鞠、公刘、庆节、皇僕、差弗、毁隃、公非、高幸、亚幸、公叔祖类、太王、王季、文王。　案：「公叔祖类」，公序本作「公祖」。攷异卷一：「当是『公组』之讹，盖韦注一本作『公组』，一本作『叔类』，今明道本误并又误例矣。」

　　〔三〕　十八者，加武王、成王、康王，并上十五。

　　〔四〕　革，更也。典，法也。厉王无道，变更周法，至今灵王，十四王也，谓厉、宣、幽、平、桓、严、僖、惠、襄、顷、匡、定、简、灵也。

　　〔五〕　至景王十五世。

　　〔六〕　少，犹裁也。光，明也。逆，迎也。休，庆也。

　　〔七〕　章，明也。辅，助也。

　　〔八〕　鉴，镜也。黎，九黎。苗，三苗。少皞氏衰，九黎乱德，颛顼灭之。高辛氏衰，三苗又乱，尧诛之。夏、商之季，谓桀、纣、汤、武灭之也。

　　〔九〕　方，四方也。谓逆四时之令也。

　　〔一０〕蔑，灭也。则，法也。谓象天、仪地、和民、顺时、共神也。

　　〔一一〕夷，灭也。彝，尊彝，宗庙之器也。

　　〔一二〕隶，役也。

　　「天所崇之子孙，或在畎亩，由欲乱民也〔一〕。畎亩之人，或在社稷，由欲靖民也〔二〕。无有异焉〔三〕！诗云：『殷鉴不远，在夏后之世〔四〕。』将焉用饰宫？其以徼乱也。度之天神，则非祥也。比之地物，则非义也。类之民则，则非仁也。方之时动，则非顺也。咨之前训，则非正也〔五〕。观之诗书，与民之宪言〔六〕，则皆亡王之为也。上下议〔七〕之，无所比度，王其图之！夫事大不从象，小不从文〔八〕。上非天刑，下非地德〔九〕，中非民则，方非时动而作之者，必不节矣。作又不节，害之道也。」

　　〔一〕　崇，高也。贾侍中云：「一藕之发，广尺深尺为畎，百步为亩。」昭谓：下曰畎，高曰亩。亩，垄也。书曰：「异亩同颖。」

　　〔二〕　靖，治也。

　　〔三〕　唯所行也。

　　〔四〕　谓汤伐桀也。

　　〔五〕　咨，议也。

　　〔六〕　诗书，上「乱生不夷」之属。民之宪言，「无过乱人之门」也。

　　〔七〕　案：「议」，公序本作「仪」。

　　〔八〕　象，天象也。文，诗书也。

　　〔九〕　刑，法也。德，犹利也。

　　王卒壅之。及景王多宠人，乱于是乎始生〔一〕。景王崩，王室大乱〔二〕。及定王，王室遂卑〔三〕。

　　〔一〕　景王，周灵王之子、太子晋之弟也。宠人，子朝及其臣宾孟之属也。

　　〔二〕　景王无适子，既立子猛，又许宾孟立子朝，未立而王崩，单子、刘子立子猛，而攻子朝，王室大乱。

　　〔三〕　定王，顷王之子、灵王祖父。而言及定王，王室遂卑，非也，定王当为贞王，名介，敬王子也。是时大臣专政，诸侯无伯，故王室遂卑。

　　４　晋羊舌肸聘于周〔一〕，发币于大夫及单靖公〔二〕。靖公享之，俭而敬〔三〕；宾礼赠饯，视其上而从之〔四〕；燕无私〔五〕，送不过郊〔六〕；语说昊天有成命〔七〕。

　　〔一〕　肸，晋大夫，羊舌职之子，叔向之名也。

　　〔二〕　发其礼币于周大夫，次及单靖公。靖公，王卿士、单襄公之孙、顷公之子也。

　　〔三〕　飨礼薄而身敬也。

　　〔四〕　宾礼所以宾待叔向之礼也。送之以物曰赠，以饮食曰饯。饯，郊礼。上，位在靖公上也。视，不敢踰也。

　　〔五〕　无私好货及笾豆之加也。

　　〔六〕　至郊而反，亦言无私也。

　　〔七〕　语，宴语所及也。说，乐也。昊天有成命，周颂篇名也。

　　单之老送叔向〔一〕，叔向告之曰：「异哉！吾闻之曰：『一姓不再兴。』今周其兴乎！其有单子也〔二〕。昔史佚有言〔三〕曰：『动莫若敬〔四〕，居莫若俭〔五〕，德莫若让〔六〕，事莫若咨。〔七〕』单子之贶我，礼也，皆有焉。夫宫室不崇〔八〕，器无彤镂，俭也〔九〕；身耸除洁〔一０〕，外内齐给，敬也〔一一〕；宴好享赐，不踰其上，让也〔一二〕；宾之礼事，放上而动，咨也〔一三〕。如是，而加之以无私，重之以不殽〔一四〕，能避怨矣。居俭动敬，德让事咨，而能避怨，以为卿佐，其有不兴乎！

　　〔一〕　老，家臣室老也。礼，卿大夫之贵臣为室老。

　　〔二〕　一姓，一代也。

　　〔三〕　史佚，周文、武时太史尹佚也。

　　〔四〕　敬，可久也。

　　〔五〕　俭，易容也。

　　〔六〕　让，远怨也。

　　〔七〕　咨，寡失也。

　　〔八〕　崇，高也。

　　〔九〕　彤，丹也。镂，刻金饰也。

　　〔一０〕耸，惧也。除，治也。

　　〔一一〕外，在朝廷。内，治家事。齐，整也。给，备也。

　　〔一二〕宴好，所以通情结好也。享赐，所以酬宾赐下也。

　　〔一三〕放，依也。咨，言必与上咨也。

　　〔一四〕殽，杂也。众人过郊，单子独否，所以不杂也。

　　「且其语说昊天有成命，颂之盛德也〔一〕。其诗曰：『昊天有成命，二后受之，成王不敢康〔二〕。夙夜基命宥密〔三〕，于，缉熙！亶厥心肆其靖之〔四〕。』是道成王之德也〔五〕。成王能明文昭，能定武烈者也〔六〕。夫道成命者，而称昊天，翼其上也〔七〕。二后受之，让于德也〔八〕。成王不敢康，敬百姓也〔九〕。夙夜，恭也〔一０〕；基，始也。命，信也。宥，宽也。密，宁也。缉，明也。熙，广也〔一一〕。亶，厚也。肆，固也。靖，龢也。其始也，翼上德让，而敬百姓〔一二〕。其中也，恭俭信宽，帅归于宁〔一三〕。其终也，广厚其心，以固龢之〔一四〕。始于德让，中于信宽，终于固和，故曰成〔一五〕。单子俭敬让咨，以应成德〔一六〕。单若不兴，子孙必蕃，后世不忘。

　　〔一〕　盛德，二后也，谓成王即位而郊见，推文、武受命之功，以郊祀天地而歌之也。

　　〔二〕　昊天，天大号也。二后，文、武也。康，安也。言昊天有所成之命，文、武则能受之。谓修己自劝，以成其王功，非谓周成王身也。贾、郑、唐说皆然。

　　〔三〕　夙，早也。夜，暮也。基，始也。命，信也。宥，宽也。密，宁也。言二后蚤起夜寐，始行信命，以宽仁宁静之。

　　〔四〕　缉，明也。熙，光也。亶，厚也。厥，其也。肆，固也。靖，和也。言二君能光明其德，厚其心，以固和天下也。

　　〔五〕　是诗道文、武能成其王德也。

　　〔六〕　烈，威也。言能明其文，使之昭；定其武，使之威也。

　　〔七〕　称，举也。翼，敬也。

　　〔八〕　推功曰让。书曰：「允恭克让。」贾、唐二君云：「二后所以受天命者，能让有德也。」谓询于八虞，访于辛、尹之类。

　　〔九〕　言不敢自安逸者，是其敬百姓也。百姓，百官也。

　　〔一０〕夙夜敬事曰恭，书曰：「文王至于日昃，不遑暇食。」

　　〔一一〕郑后司农云：「广，当为光。」虞亦如之。

　　〔一二〕其始，篇之首句也。言以敬让为始也。

　　〔一三〕其中，篇之中句也。帅，循也。言其恭俭信宽，循而行之，归于安民也。

　　〔一四〕其终，篇之终句也。广厚其心，美其教化，而固和之也。

　　〔一五〕成，成其王命也。

　　〔一六〕应，当也。

　　「诗曰：『其类维何？室家之壼〔一〕。君子万年，永锡祚胤。〔二〕』类也者，不忝前哲之谓也〔三〕。壼也者，广裕民人之谓也。万年也者，令闻不忘之谓也。胤也者，子孙蕃育之谓也〔四〕。单子朝夕不忘成王之德，可谓不忝前哲矣。膺保明德〔五〕，以佐王室，可谓广裕民人矣。若能类善物，以混厚民人者，必有章誉蕃育之祚〔六〕，则单子必当之矣。单若有阙，必兹君之子孙实续之，不出于他矣〔七〕。」

　　〔一〕　诗大雅既醉之六章也。类，族也。壼，梱也。言孝子之行，先于室家族类以相致，乃及于天下也。

　　〔二〕　祚，福也。胤，嗣也。

　　〔三〕　言能以孝道施于族类，故不辱前哲之人也。

　　〔四〕　蕃，息也。育，长也。

　　〔五〕　膺，抱也。保，持也。

　　〔六〕　物，事也。混，同也。章，明也。

　　〔七〕　单，单氏世也。阙，缺也。兹，此也。此君，靖公也。他，他族也。

　　５　景王二十一年，将铸大钱〔一〕。单穆公曰：「不可〔二〕。古者，天灾降戾〔三〕，于是乎量资币，权轻重，以振救民〔四〕。民患轻，则为作重币以行之〔五〕，于是乎有母权子而行，民皆得焉〔六〕。若不堪重，则多作轻而行之，亦不废重，于是乎有子权母而行，小大利之〔七〕。

　　〔一〕　景王，周灵王之子景王贵也。二十一年，鲁昭之十八年也。钱者，金币之名，所以贸买物、通财用者也。古曰泉，后转曰钱。贾侍中曰：「虞、夏、商、周金币三等：或赤、或白、或黄。黄为上币，铜铁为下币。大钱者，大于旧，其价重也。」唐尚书曰：「大钱重十二铢，文曰『大泉五十』。」郑后司农说周礼，云：「钱始盖一品也。周景王铸大钱而有二品，后数变易，不识本制。至汉，唯五铢久行。至王莽时，钱乃有十品，今存于民，多者有货布、大泉、货泉。大泉径寸二分，重十二铢，文曰『大泉五十』。」则唐君所谓大泉者，乃莽时泉，非景王所铸明矣。又景王至赧王十三世而周亡，后有战国、秦、汉，币物易改，转不相因，先师所不能纪。或云大钱文曰「

　　宝货」，皆非事实。又单穆公云：「古者有母平子、子权母而行。」则二品之来，古而然矣。郑君云「钱始一品，至景王而有二品」，省之不熟也。　案：「贸买物」，攷异卷一：「补音云：『「买」或当为「货」，不然，衍字欤？』案御览资产十五引国语注作『质货物』。」

　　〔二〕　穆公，王卿士，单靖公之曾孙也。

　　〔三〕　降，下也。戾，至也。灾，谓水旱、蝗螟之属。

　　〔四〕　量，度也。资，财也。权，称也。振，拯也。

　　〔五〕　民患币轻而物贵，则作重币，以行其轻也。

　　〔六〕　重曰母，轻曰子，以子贸物。物轻则子独行，物重则以母权而行之也。子母相通，民皆得其欲也。

　　〔七〕　堪，任也。不任之者，币重物轻，妨其用也，故作轻币杂而用之，以重者贸其贵，以轻者贸其贱也。子权母者，母不足则以子平而行之，故钱小大，民皆以为利也。

　　「今王废轻而作重，民失其资，能无匮乎〔一〕？若匮，王用将有所乏〔二〕，乏则将厚取于民〔三〕。民不给，将有远志，是离民也〔四〕。且夫备有未至而设之〔五〕，有至而后救之〔六〕，是不相入也〔七〕。可先而不备，谓之怠〔八〕；可后而先之，谓之召灾〔九〕。周固羸国也，天未厌祸焉，而又离民以佐灾，无乃不可乎？〔一０〕将民之与处而离之，将灾是备御而召之，则何以经国〔一一〕？国无经，何以出令？令之不从，上之患也，故圣人树德于民以除之〔一二〕。

　　〔一〕　废轻而作重，则本竭而末寡也，故民失其资也。

　　〔二〕　民财匮，无以供上，故王用将乏。

　　〔三〕　厚取，厚敛也。

　　〔四〕　给，共也。远志，埔逃也。

　　〔五〕　备，国备也。未至而设之，谓备预不虞，安不忘危也。

　　〔六〕　谓若救火疗疫，量资币平轻重之属也。

　　〔七〕　二者先后各有宜，不相入，不相为用也。

　　〔八〕　怠，缓也。

　　〔九〕　谓民未患轻而重之，离民匮财，是为召灾也。

　　〔一０〕言周固已为羸病之国，天降祸灾，未厌已也。

　　〔一一〕君以善政为经，臣奉而成之为纬。

　　〔一二〕树，立也。除，除令不从之患也。

　　「夏书有之曰：『关石、和钧，王府则有〔一〕。』诗亦有之曰：『瞻彼旱麓，榛苦济济〔二〕。恺悌君子，干禄恺悌〔三〕。』夫旱麓之榛苦殖〔四〕，故君子得以易乐干禄焉。若夫山林匮竭，林麓散亡，薮泽肆既〔五〕，民力彫尽，田畴荒芜，资用乏匮〔六〕，君子将险哀之不暇，而何易乐之有焉〔七〕？

　　〔一〕　夏书，逸书也。关，门关之征也。石，今之斛也。言征赋调钧，则王之府藏常有也。一曰关，衡也。

　　〔二〕　诗，大雅旱麓之首章也。旱，山名。山足曰麓。榛，似栗而小。苦，木名。济济，盛貌也。盛者言王者之德被及也。

　　〔三〕　恺，乐也。悌，易也。干，求也。君子，谓君长也。言阴阳调，草木盛，故君子求禄，其心乐易也。

　　〔四〕　殖，长也。

　　〔五〕　肆，极也。既，尽也。散亡，谓无山林衡虞之政也。

　　〔六〕　彫，伤也。穀地为田，麻地为畴。荒，虚也。芜，秽也。

　　〔七〕　险，危也。

　　「且绝民用以实王府〔一〕，犹塞川原而为潢污也，其竭也无日矣〔二〕。若民离而财匮，灾至而备亡，王其若之何〔三〕？吾周官之于灾备也，其所怠弃者多矣〔四〕，而又夺之资，以益其灾，是去其藏而翳其人也。王其图之〔五〕！」

　　〔一〕　绝民用，谓废小钱而铸大钱也。

　　〔二〕　大曰潢，小曰污。竭，尽也。无日，无日数也。

　　〔三〕　备亡，无救灾之备也。

　　〔四〕　周官，周六官。灾备，备灾之法令也。

　　〔五〕　善政藏于民。翳，犹屏也。人，民也。夺其资，民离叛，是远屏其民也。一曰翳，灭也。

　　王弗听，卒铸大钱。

　　６　二十三年，王将铸无射，而为之大林〔一〕。单穆公曰：「不可。作重币以绝民资，又铸大锺以鲜其继〔二〕。若积聚既丧，又鲜其继，生何以殖〔三〕？且夫锺不过以动声〔四〕，若无射有林，耳弗及也〔五〕。夫锺声以为耳也，耳所不及，非锺声也〔六〕。犹目所不见，不可以为目也〔七〕。夫目之察度也，不过步武尺寸之閒；〔八〕其察色也，不过墨丈寻常之閒〔九〕。耳之察和也，在清浊之閒〔一０〕；其察清浊也，不过一人之所胜〔一一〕。是故先王之制锺也，大不出钧，重不过石〔一二〕。律度量衡于是乎生〔一三〕，小大器用于是乎出〔一四〕，故圣人慎之。今王作锺也，听之弗及，〔一五〕比之不度〔一六〕，锺声不可以知和〔一七〕，制度不可以出节〔一八〕，无益于乐，而鲜民财，将焉用之！

　　〔一〕　景王二十三年，鲁昭二十年也。贾侍中云：「无射，锺名，律中无射也。大林，无射之覆也。作无射，为大林以覆之，其律中林锺也。」或说云：「铸无射，而以林锺之数益之。」昭谓：下言「细抑大陵」，又曰「听声越远」，如此则贾言无射有覆，近之矣。唐尚书从贾也。

　　〔二〕　鲜，寡也。寡其继者，用物过度，妨于财也。

　　〔三〕　积聚既丧，谓废小钱也。生，财也。殖，长也。

　　〔四〕　动声，谓合乐以金奏，而八音从之也。

　　〔五〕　若无射复有大林以覆之。无射，阳声之细者也。林锺，阴声之大者也。细抑大陵，故耳不能听及也。

　　〔六〕　非法锺之声也。

　　〔七〕　若目之精明，所不能见，亦不可施以目也。耳目所不能及而强之，则有眩惑之失，以生疾也。

　　〔八〕　六尺为步，贾君以半步为武。

　　〔九〕　五尺为墨，倍墨为丈，八尺为寻，倍寻为常。

　　〔一０〕清浊，律吕之变。黄锺为宫则浊，大吕为角则清也。

　　〔一一〕胜，举也。

　　〔一二〕钧，所以钧音之法也。以木长七尺者弦繫之以为钧法。百二十斤为石。

　　〔一三〕律，五声阴阳之法也。度，丈尺也。量，斗斛也。衡，称上衡。衡有斤两之数，生于黄锺。黄锺之管容秬黍千二百粒。粒百为铢，是为一龠。龠二为合，合重一两。故曰「律、度、量、衡于是乎生」也。

　　〔一四〕出于锺也。易曰：「制器者尚其象。」小，谓锱铢分寸；大，谓斤两丈尺也。

　　〔一五〕耳不及知其清浊也。

　　〔一六〕不度，不中钧石之数也。

　　〔一七〕耳不能听，故不可以知和也。

　　〔一八〕节，谓法度量衡之节也。

　　「夫乐不过以听耳，而美不过以观目。若听乐而震，观美而眩，患莫甚焉。夫耳目，心之枢机也〔一〕，故必听和而视正。听和则聪，视正则明〔二〕。聪则言听，明则德昭。听言昭德，则能思虑纯固。以言德于民，民歆而德之，则归心焉〔三〕。上得民心，以殖义方〔四〕，是以作无不济，求无不获，然则能乐。夫耳内和声，而口出美言〔五〕，以为宪令〔六〕，而布诸民，正之以度量，民以心力，从之不倦。成事不贰，乐之至也〔七〕。口内味而耳内声，声味生气〔八〕。气在口为言，在目为明。言以信名〔九〕，明以时动〔一０〕。名以成政〔一一〕，动以殖生〔一二〕。政成生殖，乐之至也。若视听不和，而有震眩，则味入不精，不精则气佚，气佚则不和〔一三〕。于是乎有狂悖之言，有眩惑之明，有转易之名，有过慝之度。〔一四〕出令不信〔一五〕，刑政放纷，动不顺时，民无据依，不知所力，各有离心〔一六〕。上失其民，作则不济，求则不获，其何以能乐？三年之中，而有离民之器二焉〔一七〕，国其危哉！」

　　〔一〕　枢机，发动也。心有所欲，耳目为之发动。

　　〔二〕　习于和正，则不眩惑也。

　　〔三〕　歆，犹嘉服也。言德，以言发德教也。

　　〔四〕　殖，立也。方，道也。

　　〔五〕　耳闻和声，则口有美言，此感于物也。

　　〔六〕　宪，法也。

　　〔七〕　贰，变也。

　　〔八〕　口内五味，则耳乐五声；耳乐五声，则志气生也。

　　〔九〕　信，审也。名，号令也。

　　〔一０〕视明则动，得其时也。

　　〔一一〕号令所以成政也。

　　〔一二〕殖，长也。动得其时，所以财长生也。

　　〔一三〕不和，无射、大林也。若听乐而震，视色而眩，则味入不精美。味入不精美，则气放佚，不行于身体。

　　〔一四〕慝，恶也。此四者，气失之所生也。狂悖眩惑，说子朝、宠宾孟也。转易过恶，嬖子配适，将杀大臣也。

　　〔一五〕有转易也。

　　〔一六〕不知所为尽力也。

　　〔一七〕二，谓作大钱、铸大锺也。

　　王弗听，问之伶州鸠〔一〕。对曰：「臣之守官弗及也〔二〕。臣闻之，琴瑟尚宫〔三〕，锺尚羽〔四〕，石尚角〔五〕，匏竹利制〔六〕，大不踰宫，细不过羽。夫宫，音之主也。第以及羽〔七〕，圣人保乐而爱财，财以备器，乐以殖财〔八〕。故乐器重者从细〔九〕，轻者从大〔一０〕。是以金尚羽，石尚角，瓦丝尚宫，匏竹尚议〔一一〕，革木一声〔一二〕。

　　〔一〕　伶，司乐官；州鸠，名也。

　　〔二〕　守官，所守之官也。弗及，弗及知也。

　　〔三〕　凡乐轻者从大，重者从细，故琴瑟尚宫也。

　　〔四〕　锺声大，故尚羽也。

　　〔五〕　石，磬也。轻于锺，故尚角。角，清浊之中也。

　　〔六〕　匏，笙也。竹，箫管也。利制，以声音调利为制，无所尚也。

　　〔七〕　宫声大，故为主。第，次第也。

　　〔八〕　保，安也。备，具也。殖，长也。古者以乐省土风而纪农事，故曰「乐以殖财」。

　　〔九〕　重，谓金石也。从细，尚细声也。谓锺尚羽，石尚角也。

　　〔一０〕轻，瓦丝也。从大，谓瓦丝尚宫也。

　　〔一一〕议，从其调利也。

　　〔一二〕革，｛兆豉｝鼓也。木，祝敔也。一声，无清浊之变也。

　　「夫政象乐，乐从和，和从平〔一〕。声以和乐，律以平声〔二〕。金石以动之〔三〕，丝竹以行之〔四〕，诗以道之〔五〕，歌以咏之〔六〕，匏以宣之〔七〕，瓦以赞之〔八〕，革木以节之。物得其常曰乐极〔九〕，极之所集曰声〔一０〕，声应相保曰和〔一一〕，细大不踰曰平〔一二〕。如是，而铸之金〔一三〕，磨之石〔一四〕，繫之丝木〔一五〕，越之匏竹〔一六〕，节之鼓〔一七〕而行之，以遂八风〔一八〕。于是乎气无滞阴，亦无散阳〔一九〕，阴阳序次，风雨时至，嘉生繁祉，人民龢利，物备而乐成，上下不罢〔二０〕，故曰乐正。今细过其主妨于正〔二一〕，用物过度妨于财〔二二〕，正害财匮妨于乐〔二三〕。细抑大陵，不容于耳，非和也〔二四〕。听声越远，非平也〔二五〕。妨正匮财，声不和平，非宗官之所司也〔二六〕。

　　〔一〕　和，八音克谐也。平，细大不踰也，故可以平民。乐和则谐，政和则平也。

　　〔二〕　声，五声也，以成八音而调乐也。贾侍中云：「律，黄锺为宫，林锺为徵，大族为商，南吕为羽，姑洗为角，所以平五声也。」

　　〔三〕　锺磬所以发动五声也。

　　〔四〕　絃管所以行之也。

　　〔五〕　道己志也。书曰：「诗言志。」

　　〔六〕　咏，咏诗也。书曰：「歌永言，声依永。」

　　〔七〕　宣，发扬也。

　　〔八〕　赞，助也。

　　〔九〕　物，事也。极，中也。

　　〔一０〕集，会也。言中和之所会集曰正声也。

　　〔一一〕保，安也。

　　〔一二〕细大之声不相踰越曰平，今无射有大林，是不平也。

　　〔一三〕铸金以为锺也。

　　〔一四〕磨石以为磬也。

　　〔一五〕繫丝木以为琴瑟也。

　　〔一六〕越匏竹以为笙管也。越，谓为之孔也。乐记曰：「朱絃而疏越。」

　　〔一七〕节其长短大小也。

　　〔一八〕遂，顺也。传曰「所以节八音而行八风」也。正西曰兑，为金，为阊阖风。西北曰乾，为石，为不周。正北曰坎，为革，为广莫。东北曰根，为匏，为融风。正东曰震，为竹，为明庶。东南曰巽，为木，为清明。正南曰离，为丝，为景风。西南曰坤，为瓦，为凉风。

　　〔一九〕滞，积也。积阴而发，则夏有霜雹。散阳，阳不藏，冬无冰、李梅实之类是也。

　　〔二０〕罢，劳也。

　　〔二一〕细，谓无射也。主，正也。言无射有大林，是作细而大过其律，妨于正声也。

　　〔二二〕过度，用金多也。

　　〔二三〕乐从和，今正害财匮，故妨于乐也。

　　〔二四〕细，无射也。大，大林也。言大声陵之，细声抑而不闻。不容于耳，耳不能容别也。

　　〔二五〕越，迂也。言无射之声为大林所陵，听之微细迂远，非平也。

　　〔二六〕宗官，宗伯，乐官属焉。

　　「夫有和平之声，则有蕃殖之财〔一〕。于是乎道之以中德，咏之以中音〔二〕，德音不愆，以合神人〔三〕，神是以宁，民是以听。若夫匮财用，罢民力，以逞淫心〔四〕，听之不和，比之不度，无益于教，而离民怒神，非臣之所闻也。」

　　〔一〕　乐以殖财也。

　　〔二〕　中德，中庸之德声也。中音，中和之音也。

　　〔三〕　合神人，谓祭祀飨宴也。

　　〔四〕　逞，快也。

　　王不听，卒铸大锺〔一〕。二十四年，锺成，伶人告和〔二〕。王谓伶州鸠曰：「锺果和矣。」对曰：「未可知也〔三〕。」王曰：「何故？」对曰：「上作器，民备乐之，则为和〔四〕。今财亡民罢，莫不怨恨，臣不知其和也〔五〕。且民所曹好，鲜其不济也〔六〕。其所曹恶，鲜其不废也。故谚曰：『众心成城〔七〕，众口铄金。〔八〕』三年之中，而害金再兴焉〔九〕，惧一之废也〔一０〕。」王曰：「尔老耄矣！何知〔一一〕？」二十五年，王崩，锺不和〔一二〕。

　　〔一〕　财匮，故民离。乐不和，故神怒也。

　　〔二〕　伶人，乐人也。景王二十四年，鲁昭二十一年也。

　　〔三〕　州鸠以为锺实不和，伶人媚王，谓之和耳，故曰「未可知也」。

　　〔四〕　言声音之道与政通也。

　　〔五〕　乱世之音怨以怒，故曰「不知其和也」。

　　〔六〕　曹，群也。

　　〔七〕　众心所好，莫之能败，其固如城也。

　　〔八〕　铄，销也。众口所毁，虽金石犹可销也。

　　〔九〕　害金，害民之金，谓钱、锺也。

　　〔一０〕二金之中，其一必废也。

　　〔一一〕八十曰耄。耄，昏惑也。

　　〔一二〕崩而言锺不和，明乐人之谀也。

　　７　王将铸无射〔一〕，问律于伶州鸠〔二〕。对曰：「律所以立均出度也〔三〕。古之神瞽考中声而量之以制〔四〕，度律均锺，百官轨仪〔五〕，纪之以三〔六〕，平之以六〔七〕，成于十二〔八〕，天之道也〔九〕。夫六，中之色也，故名之曰黄锺〔一０〕，所以宣养六气、九德也〔一一〕。由是第之〔一二〕：二曰太族〔一三〕，所以金奏赞阳出滞也〔一四〕。三曰姑洗，所以修洁百物，考神纳宾也〔一五〕。四曰蕤宾，所以安靖神人，献酬交酢也〔一六〕。五曰夷则，所以咏歌九则，平民无贰也〔一七〕。六曰无射，所以宣布哲人之令德，示民轨仪也〔一八〕。为之六閒，以扬沉伏，而黜散越也〔一九〕。元閒大吕，助〔二０〕宣物也〔二一〕。二閒夹锺，出四隙之细也〔二二〕。三閒仲吕，宣中气也〔二三〕。四閒林锺，和展百事，俾莫不任肃纯恪也〔二四〕。五閒南吕，赞阳秀也〔二五〕。六閒应锺，均利器用，俾应复也〔二六〕。

　　〔一〕　王，景王也。

　　〔二〕　律，锺律也。

　　〔三〕　律，谓六律、六吕也。阳为律，阴为吕。六律：黄锺、大族、姑洗、蕤宾、夷则、无射也。六吕：林锺、仲吕、夹锺、大吕、应锺、南吕也。均者，均锺木，长七尺，有絃繫之以均锺者，度锺大小清浊也。汉大予乐官有之。

　　〔四〕　神瞽，古乐正，知天道者也，死以为乐祖，祭于瞽宗，谓之神瞽。考，合也。谓合中和之声而量度之，以制乐者。

　　〔五〕　均，平也。轨，道也。仪，法也。度律，度律吕之长短，以平其锺、和其声，以立百事之道法也，故曰「律、度、量、衡于是乎生」。

　　〔六〕　三，天、地、人也。古纪声合乐以舞天神、地祇、人鬼，故能人神以和。

　　〔七〕　平之以六律也。上章曰：「律以平声。」

　　〔八〕　十二，律吕也。阴阳相扶，律取妻，而吕生子，上下相生之数备也。

　　〔九〕　天之大数不过十二。

　　〔一０〕十一月，黄锺，乾初九也。六者，天地之中。天有六气，降生五味。天有六甲，地有五子，十一而天地毕矣。而六为中，故六律、六吕而成天道。黄锺初九，六律之首，故六律正色为黄锺之名，重元正始之义也。黄锺，阳之变也，管长九寸，径三分，围九分，律长九寸，因而九之，九九八十一，故黄锺之数立焉，为宫。法云：九寸之一得林锺初六，六吕之首，阴之变，管长六寸。六月，律之始也，故九六，阴阳、夫妇、子母之道。是以初九为黄锺。黄，中之色也。锺，言阳气锺聚于下也。　案：「六月，律之始也」，公序本「律」上有「六」字，「律」下有「坤」字。又「九寸之一得林锺初六」，发正卷三引项名达说：「『九寸之一』句误，应云『黄锺九分之六』。」

　　〔一一〕宣，遍也。六气，阴、阳、风、雨、晦、明也。九德，九功之德，水、火、金、木、土、穀、正德、利用、厚生。十一月阳伏于下，物始萌，于五声为宫，含元处中，所以遍养六气、九德之本也。

　　〔一二〕由，从也。第，次也，次奇月也。

　　〔一三〕正月，太族，乾九二也。管长八寸。法云：九分之八。太族，言阳气，太族达于上也。　案：「九分之八」，发正卷三引项名达说：「『九分』指黄锺言，应云『黄锺九分之八』。」

　　〔一四〕赞，佐也。贾、唐云：「太族正声为商，故为金奏，所以佐阳发、出滞伏也。」明堂月令：正月，「蛰虫始震。」

　　〔一五〕三月，姑洗，乾九三也。管长七寸一分，律长七寸九分寸之一。姑，洁也。洗，濯也。考，合也。言阳气养生，洗濯姑秽，改柯易叶也。于正声为角。是月，百物修洁，故用之宗庙，合致神人，用之乡宴，可以纳宾也。　案：「姑洁也」，札记卷三：「疑当作『姑故也』，与白虎通同。」攷异卷一：「『洁』，疑误。」又「姑秽」之「姑」，公序本作「枯」；札记卷三：「疑当作『故』。」又「乡宴」之「乡」，公序本作「享」，攷异卷一：「案『乡』即『飨』之字坏。」

　　〔一六〕五月，蕤宾，乾九四也。管长六寸三分，律长六寸八十一分寸之二十六。蕤，委蕤，柔貌也。言阴气为主，委蕤于下，阳气盛长于上，有似于宾主，故可用之宗庙、宾客，以安静神人，行酬酢也。酬，劝；酢，报也。

　　〔一七〕七月，夷则，乾九五也。管长五寸六分，律长五寸七百二十九分寸之四百五十一。夷，平也。则，法也。言万物既成，可法则也，故可以咏歌九功之则，成民之志，使无疑贰也。

　　〔一八〕九月，无射，乾上九也。管长四寸九分，律长四寸六千五百六十一分寸之六千五百二十四。宣，遍也。轨，道也。仪，法也。九月，阳气上升，阴气收藏，万物无射见者，故可以遍布前哲之令德，示民道法也。

　　〔一九〕六閒，六吕在阳律之閒。沉，滞也。黜，去也。越，扬也。吕，阴律，所以侣閒阳律，成其功，发扬滞伏之气，而去散越者也。伏则不宣，散则不和。阴阳序次，风雨时至，所以生物也。

　　〔二０〕案攷异卷一：「各本『助』下脱『阳』，礼记注引此有『阳』字。」

　　〔二一〕十二月，大吕，坤六四也。管长八寸八分。法云：三分之二，四寸二百四十三分寸之五十二，倍之为八寸分寸之一百四。下生律，元一也。阴繫于阳，以黄锺为主，故曰元閒。以阳为首，不名其物，臣归功于上之义也。大吕助阳宣散物也。天气始于黄锺，萌而赤，地受之于大吕，牙而白，成黄锺之功也。　案发正卷三引项名达说：「解中『八寸八分』句误，应作『八寸四分』。『三分之二』句欠明，『三分』应指蕤宾言。『倍之为八寸分寸之一百四』句有脱字，应云『管长八寸四分强。法云：蕤宾三分之二，下生得半律，四寸二百四十三分寸之五十二；倍之得全律，八寸二百四十三分寸之一百四。』」

　　〔二二〕二月，夹锺，坤六五也。管长七寸四分，律长三寸二千一百八十七分寸之一千六百三十二，倍之为七寸分寸之一千七十五。隙，閒也。夹锺助阳。锺，聚也。四隙，四时之閒气微细者，春为阳中，万物始生，四时之微气皆始于春。春发而出之，三时奉而成之，故夹锺出四时之微气也。　案发正卷三引项名达说：「是解多误，应云：『管长七寸四分强。约法云：自夷则下生得半律，三寸二千一百八十七分寸之一千六百三十一；倍之为全律，七寸二千一百八十七分寸之一千七十五。』」

　　〔二三〕四月，仲吕，坤上六也。管长六寸六分，律长三寸万九千六百八十三分寸之六千四百八十七，倍之为六寸分寸之万二千九百七十四。阳气越于中，至四月宣散于外，纯乾用事，阴闭藏于内，所以助阳成功也，故曰正月。正月，正阳之月也。　案发正卷三引项名达说：「应云『管长六寸六分强。约法云：自无射下，生得半律，三寸万九千六百八十三分寸之六千四百八十七；倍之为全律，六寸万九千六百八十三分寸之万二千九百七十四。』」

　　〔二四〕六月，林锺，坤初六也。管长六寸，律长六寸。林，众也。言万物众盛也。锺，聚也。于正声为徵。展，审也。俾，使也。肃，速也。纯，大也。恪，敬也。言时务和审，百事无有伪诈，使莫不任其职事，速其功，大敬其职也。

　　〔二五〕八月，南吕，坤六二也。管长五寸三分，律长五寸三分寸之一。荣而不实，曰秀。南，任也。阴任阳事，助成万物。赞，佐也。　案发正卷三引项名达说：「应云『管长五寸三分强，约为五寸三分寸之一。』」

　　〔二六〕十月，应锺，坤六三也。管长四寸七分，律长四寸二十七分寸之二十。言阴应阳用事，万物锺聚，百器具备，时务均利，百官器用、程度庶品使皆应其礼，复其常也。月令「孟冬命工师效功，陈祭器、按程度，毋作淫巧以荡上心，必功致为上」也。　案发正卷三引项名达说：「应云『管长四寸八分弱，约为四寸二十七分寸之二十。』」

　　「律吕不易，无姦物也〔一〕。细钧有锺无鎛，昭其大也〔二〕。大钧有鎛无锺〔三〕，甚大无鎛，鸣其细也〔四〕。大昭小鸣，和之道也〔五〕。和平则久〔六〕，久固则纯〔七〕，纯明则终〔八〕，终复则乐〔九〕，所以成政也〔一０〕，故先王贵之〔一一〕。」

　　〔一〕　律吕不变易其正，各顺其时，则神无姦行，物无害生也。

　　〔二〕　细，细声，谓角、徵、羽也。钧，调也。锺，大锺；鎛，小锺也。昭，明也。有锺无鎛，谓两细不相和，故以锺为之节。明其大者，以大平细也。

　　〔三〕　大，谓宫商也。举宫商而但有鎛无锺，谓两大不相和，故去锺而用鎛，以小平大也。

　　〔四〕　甚大，谓同尚大声也，则又去鎛独鸣其细。细，谓丝竹革木。

　　〔五〕　大声昭、小声鸣，和平之道也。

　　〔六〕　久，可久乐也。

　　〔七〕　固，安也。可久则安，安则纯也。孔子曰：「从之，纯如也。」

　　〔八〕　终，成也。书曰：「箫韶九成。」

　　〔九〕　终复，终则复奏故乐也。

　　〔一０〕言政象乐也。

　　〔一一〕贵其和平，可以移风易俗也。

　　王曰：「七律者何〔一〕？」对曰：「昔武王伐殷，岁在鹑火，〔二〕月在天驷〔三〕，日在析木之津〔四〕，辰在斗柄〔五〕，星在天鼋〔六〕。星与日辰之位，皆在北维〔七〕。颛顼之所建也，帝喾受之〔八〕。我姬氏出自天鼋〔九〕，及析木者，有建星及牵牛焉〔一０〕，则我皇妣大姜之姪伯陵之后，逄公之所凭神也〔一一〕。岁之所在，则我有周之分野也〔一二〕。月之所在，辰马农祥也〔一三〕。我太祖后稷之所经纬也〔一四〕，王欲合是五位三所而用之。〔一五〕自鹑及驷七列也〔一六〕。南北之揆七同也〔一七〕，凡人神以数合之，以声昭之〔一八〕。数合声和，然后可同也〔一九〕。故以七同其数，而以律和其声，于是乎有七律〔二０〕。

　　〔一〕　周有七音，王问七音之律，意谓七律为音器，用黄锺为宫，大族为商，姑洗为角，林锺为徵，南吕为羽，应锺为变宫，蕤宾为变徵也。

　　〔二〕　岁，岁星也。鹑火，次名，周分野也。从柳九度至张十七度为鹑火。谓武王始发师东行，时殷十一月二十八日戊子，于夏为十月。是时岁星在张十三度。张，鹑火也。

　　〔三〕　天驷，房星也。谓戊子日，月宿房五度。

　　〔四〕　津，天汉也。析木，次名，从尾十度至南斗十一度为析木，其閒为汉津。谓戊子日，宿箕七度也。

　　〔五〕　辰，日月之会。斗柄，斗前也。谓戊子后三日，得周正月辛卯朔，于殷为十二月，夏为十一月。是日，月合辰斗前一度也。

　　〔六〕　星，辰星也。天鼋，次名，一曰玄枵。从须女八度至危十五度为天鼋。谓周正月辛卯朔。二日壬辰，辰星始见。三日癸巳，武王发行。二十八日戊午，度孟津，距戊子三十一日。二十九日己未晦，冬至，辰星与须女伏天鼋之首也。

　　〔七〕　星，辰星也。辰星在须女，日在析木之津，辰在斗柄，故皆在北维。北维，北方水位也。

　　〔八〕　建，立也。颛顼，帝喾所代也。帝喾，周之先祖，后稷所出。礼祭法曰：「周人禘喾而郊稷。」颛顼，水德之王，立于北方。帝喾，木德，故受之于水。今周亦木德，当受殷之水，犹帝喾之受颛顼也。

　　〔九〕　姬氏，周姓。天鼋，即玄枵，齐之分野。周之皇妣王季母太姜者，逢伯陵之后，齐女也，故言出于天鼋。传曰：「有逢伯陵因之，蒲姑氏因之，而后太公因之。」又曰：「有星出于须女，姜氏、任氏实守其祀。」

　　〔一０〕从斗一度至十一度，分属析木，日辰所在也。建星在牵牛閒，谓从辰星所在。须女，天鼋之首。至析木之分，历建星及牵牛，皆水宿，言得水类也。

　　〔一一〕皇，君也。生曰母，死曰妣。大姜，大王之妃，王季之母，姜女也。女子谓昆弟之子，男女皆曰姪。伯陵，大姜之祖有逄伯陵也。逄公，伯陵之后，大姜之姪，殷之诸侯，封于齐地。齐地属天鼋，故祀天鼋，死而配食，为其神主，故云凭。凭，依也。言天鼋乃皇妣家之所凭依也，非但合于水木相承而已，又我实出于水家。周道起于大王，故本于大姜也。

　　〔一二〕岁星在鹑火。鹑火，周分野也。岁星所在，利以伐之也。

　　〔一三〕辰马，谓房、心星也。心星，所在大辰之次为天驷。驷，马也，故曰辰马。言月在房，合于农祥。祥，犹象也。房星晨正，而农事起焉，故谓之农祥。

　　〔一四〕稷播百穀，故农祥，后稷之所经纬也。晋语：「辰以成善，后稷是相。」

　　〔一五〕王，武王也。五位，岁、月、日、星、辰也。三所，逄公所凭神，周分野所在，后稷所经纬也。

　　〔一六〕鹑火之分，张十三度。驷，天驷。房五度，岁月之所在。从张至房七列，合七宿，谓张、翼、轸、角、亢、氐、房也。

　　〔一七〕七同，合七律也。揆，度也。岁在鹑火午，辰星在天鼋子。鹑火，周分野。天鼋及辰水星，周所出。自午至子，其度七同也。

　　〔一八〕凡，凡合神人之乐也。以数合之，谓取其七也。以声昭之，谓用律调音也。

　　〔一九〕同，谓神人相应也。

　　〔二０〕七同其数，谓七列、七同、七律也。律和其声，律有阴阳正变之声也。

　　「王以二月癸亥夜陈，未毕而雨〔一〕。以夷则之上宫毕〔二〕，当辰。辰在戌上，故长夷则之上宫，名之曰羽〔三〕，所以藩屏民则也〔四〕。王以黄锺之下宫，布戎于牧之野〔五〕，故谓之厉，所以厉六师也〔六〕。以太族之下宫，布令于商，昭显文德，底纣之多罪〔七〕，故谓之宣，所以宣三王之德也〔八〕。反及嬴内〔九〕，以无射之上宫，布宪施舍于百姓〔一０〕，故谓之嬴乱，所以优柔容民也〔一一〕。」

　　〔一〕　二月，周二月四日癸亥，至牧野之日夜陈，陈师未毕而雨，天地神人协同之应也。

　　〔二〕　夷，平；则，法也。夷则，所以平民无贰也。上宫，以夷则为宫声。夷则，上宫也，故以毕陈。周礼：「太师执同律以听军声，而诏吉凶。」一曰阳气在上，故曰上宫也。

　　〔三〕　长，谓先用之也。辰，时也。辰，日月之会，斗柄也。当初陈之时，周二月，昏斗建丑，而斗柄在戌，上下临其时，名其乐为羽，羽翼其众也。

　　〔四〕　屏，蔽也。羽之义，以其能藩蔽民，使中法则也。

　　〔五〕　布戎，陈兵，谓夜陈之。晨旦，甲子昧爽，左仗黄钺，右秉白旄时也。黄锺所以宣养气德，使皆自勉，尚桓桓也。黄锺在下，故曰下宫也。

　　〔六〕　名此乐为厉者，所以厉六军之众也。

　　〔七〕　商，纣都也。文，文王也。底，致也。既杀纣入商之都，发号施令，以昭明文王之德，致纣之多罪。太族所以赞阳出滞，盖谓释箕子之囚，散鹿台之财，发巨桥之粟也。太族在下，故曰下宫也。

　　〔八〕　三王，大王、王季、文王也。

　　〔九〕　案：嬴内，攷异卷一：「旧音上音『妫』，下音『汭』。补音云：今案本或作『羸』，非是。古文尚书作『嬴』，与『妫』同。」

　　〔一０〕嬴内，地名。宪，法也。施，施惠；舍，舍罪也。无射所以宣布哲人之令德，示民轨仪。无射在上，故曰上宫也。

　　〔一一〕乱，治也。柔，安也。

　　８　景王既杀下门子〔一〕。宾孟适郊，见雄鸡自断其尾〔二〕，问之，侍者曰：「惮其牺也〔三〕。」遽归告王〔四〕，曰：「吾见雄鸡自断其尾，而人曰『惮其牺也』，吾以为信畜矣〔五〕。人牺实难，己牺何害〔六〕？抑其恶为人用也乎，则可也〔七〕。人异于是〔八〕。牺者，实用人也〔九〕。」王弗应〔一０〕，田于巩〔一一〕，使公卿皆从，将杀单子，未克而崩〔一二〕。

　　〔一〕　下门子，周大夫，王子猛之傅也。景王无适子，既立子猛，又欲立王子朝，故先杀子猛傅下门子也。

　　〔二〕　宾孟，周大夫，子朝之傅宾起也。

　　〔三〕　侍者，孟之从臣也。惮，惧也。纯美为牺，祭祀所用也。言鸡自断其尾者，惧为宗庙所用也。

　　〔四〕　遽，犹疾也。宾孟有宠于王，欲立子朝，王将许之，故先杀下门子，宾孟知意，故感牺之美，念及子朝，疾归，语王劝立之也。

　　〔五〕　信，诚也。鸡畏为宗庙之用，故自断其尾，此诚六畜之情，不与人同也。

　　〔六〕　人牺，谓鸡也。为人作牺实难，言将见杀也。己，子朝。己自为牺，当何害乎？人君冕服，有似于牺，故以喻也。

　　〔七〕　言鸡恶为人所用，故自断其尾。可也，自可尔也。

　　〔八〕　异于鸡也。人之美，则宜君人，事宗庙也。

　　〔九〕　用人，犹治人也。自作牺，则能治人也。　案：「犹治人也。自作牺」，「人」字原脱，公序本「自」上有「人」字，攷异卷一：「案『自』上『人』当在『犹治』之下，写者误倒。」今据改补。

　　〔一０〕弗应者，晓其意，畏大臣也。

　　〔一一〕巩，北山，今河南县也。

　　〔一二〕单子，单穆公也。克，能也。王欲废子猛，更立子朝，恐其不从，故欲杀之，遇心疾而崩，故未能。在鲁昭二十二年。

　　９　敬王十年，刘文公与苌弘欲城周，为之告晋〔一〕。魏献子为政〔二〕，说苌弘而与之〔三〕。将合诸侯〔四〕。

　　〔一〕　敬王，景王子、悼王弟敬王匃也。十年，鲁昭三十二年。刘文公，王卿士，刘挚之子文公卷也。苌弘，周大夫苌叔也。欲城周者，欲城成周也。成周在缠水东，王城在缠水西。初，王子朝作乱，于鲁昭二十三年夏，王子朝入于王城，敬王如刘。秋，敬王居于狄泉。狄泉，成周之城，周墓所在也。鲁昭二十六年四月，敬王师败，出居于滑。十月，晋人救之，王入于成周，子朝奔楚。其馀党儋扁之徒，多在王城，敬王畏之。于是晋徵诸侯戍周，用役烦劳，故苌弘欲城成周，使富辛、石张为主，如晋请城成周。

　　〔二〕　献子，晋正卿，魏绦之子舒也。

　　〔三〕　说苌弘，从其求也。

　　〔四〕　合诸侯，以城成周也。

　　卫彪傒适周，闻之〔一〕，见单穆公曰：「苌、刘其不殁乎〔二〕？周诗有之曰：『天之所支，不可坏也〔三〕。其所坏，亦不可支也。』昔武王克殷，而作此诗也，以为饫歌，名之曰『支』，以遗后之人，使永监焉〔四〕。夫礼之立成者为饫〔五〕，昭明大节而已，少典〔六〕与焉〔七〕。是以为之日惕，其欲教民戒也〔八〕。然则夫『支』之所道者，必尽知天地之为也〔九〕。不然，不足以遗后之人。今苌、刘欲支天之所坏，不亦难乎？自幽王而天夺之明，使迷乱弃德，而即慆淫〔一０〕，以亡其百姓，其坏之也久矣。而又将补之，殆不可矣〔一一〕！水火之所犯〔一二〕，犹不可救，而况天乎？谚曰：『从善如登，从恶如崩〔一三〕。』昔孔甲乱夏，四世而陨；〔一四〕玄王勤商，十有四世而兴〔一五〕。帝甲乱之，七世而陨。〔一六〕后稷勤周，十有五世而兴〔一七〕；幽王乱之，十有四世矣〔一八〕。守府之谓多，胡可兴也〔一九〕？夫周，高山、广川、大薮也，故能生是良材〔二０〕，而幽王荡以为魁陵、粪土、沟渎，其有悛乎〔二一〕？」

　　〔一〕　彪傒，卫大夫。

　　〔二〕　言将殁也。

　　〔三〕　周诗，饫时所歌也。支，柱也。

　　〔四〕　监，观也。

　　〔五〕　立成，立行礼，不坐也。

　　〔六〕　案：「典」，公序本作「曲」。

　　〔七〕　节，体也。典，章也。与，类也。言饫礼所以教民敬式，昭明大体而已，故其诗乐少，章典威仪少，皆比类也。　案：「典，章也。」公序本作「曲，章曲也。」又「敬式」，公序本作「敬戒」。又「章典」，公序本作「章曲」。

　　〔八〕　惕，惧也。以是日自恐惧，欲民知戒慎也。

　　〔九〕　知天地之为，谓所支坏也。

　　〔一０〕即，就也。慆，慢也。

　　〔一一〕殆，近也。

　　〔一二〕犯，害也。

　　〔一三〕如登，喻难。如崩，喻易。

　　〔一四〕孔甲，禹后十四世。乱夏，乱禹之法也。四世，孔甲至桀四世而亡也。

　　〔一五〕玄王，契也。殷祖契由玄鸟而生，汤亦水德，故曰玄王。勤者，勤身修德，以兴其国。自契至汤十四世，而有天下，言其难也。

　　〔一六〕帝甲，汤后二十五世也。乱，汤之法至纣七世而亡也。

　　〔一七〕自后稷至文王，十五世也。

　　〔一八〕自幽王至今敬王，十四世也。

　　〔一九〕胡，何也。夏、殷之乱，或四世、或七世而亡。今周十有四世，无德以救之，虽未亡，得守府藏，天禄已多矣，又何可兴也。

　　〔二０〕言周之道德礼法所以长育贤材，犹天之有山川、大薮，良材之所生也。

　　〔二一〕荡，坏也。小阜曰魁。悛，止也。言幽王败乱周之法度，犹毁高山以为魁陵、粪土，残绝川薮以为沟渎，无有悛止之时也。

　　单子曰：「其咎孰多〔一〕？」曰：「苌叔必速及，将天以道补者也〔二〕。夫天道导可而省否〔三〕，苌叔反是，以诳刘子〔四〕，必有三殃：违天，一也〔五〕；反道，二也〔六〕；诳人，三也。〔七〕周若无咎，苌叔必为戮。虽晋魏子〔八〕亦将及焉〔九〕。若得天福，其当身乎〔一０〕？若刘氏，则必子孙实有祸〔一一〕。夫子而弃常法，以从其私欲〔一二〕，用巧变以崇天灾〔一三〕，勤百姓以为己名，其殃大矣〔一四〕。」

　　〔一〕　谓苌、刘也。

　　〔二〕　苌叔，苌弘字也。速及，速及于咎也。以道补者，欲以天道补人事也。

　　〔三〕　导，达也。省，去也。

　　〔四〕　诳，惑也。

　　〔五〕　支所坏也。

　　〔六〕　以天道补人事。

　　〔七〕　惑刘子也。

　　〔八〕　魏献子也。

　　〔九〕　咎及之也。

　　〔一０〕当其身祸尚微，后有继，故为天福也。

　　〔一一〕殃及子孙也。

　　〔一二〕弃常法，不修周法也。从私欲，欲城成周也。

　　〔一三〕巧变者，见周灭于西都，平王东迁以获久长，故今欲复迁也。崇，犹益也。

　　〔一四〕勤，劳也。名，功也。

　　是岁也，魏献子合诸侯之大夫于狄泉〔一〕，遂田于大陆，焚而死〔二〕。及范、中行之难，苌弘与之，晋人以为讨，二十八年，杀苌弘〔三〕。及定王，刘氏亡〔四〕。

　　〔一〕　是岁，敬王十一年，鲁定公之元年也。

　　〔二〕　田，以火田也。大陆，晋薮也。

　　〔三〕　范、中行，晋大夫范吉射、中行寅也。作难，叛其君也。初，刘氏、范氏世为婚姻，苌弘事刘文公，故周人与范氏。敬王二十八年，鲁哀三年，晋人以让周，周为之杀苌弘也。

　　〔四〕　刘氏，文公之子孙也。定，亦当为「贞」。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第四

鲁语上

　　１　长勺之役，曹刿问所以战于庄公〔一〕。公曰：「余不爱衣食于民〔二〕，不爱牲玉于神〔三〕。」对曰：「夫惠本而后民归之志〔四〕，民和而后神降之福〔五〕。若布德于民而平均其政事，君子务治而小人务力；动不违时，财不过用〔六〕；财用不匮，莫不能使〔七〕共祀〔八〕。是以用民无不听，求福无不丰。今将惠以小赐，祀以独恭〔九〕。小赐不咸，独恭不优〔一０〕。不咸，民不归也；不优，神弗福也。将何以战？夫民求不匮于财，而神求优裕于享者也〔一一〕，故不可以不本〔一二〕。」公曰：「余听狱虽不能察，必以情断之〔一三〕。」对曰：「是则可矣〔一四〕。知〔一五〕夫苟中心图民，智虽弗及，必将至焉〔一六〕。」

　　〔一〕　长勺，鲁地。曹刿，鲁人也。庄公，鲁桓公之子庄公同也。初，齐襄公立，其政无常，鲍叔牙曰：「君使民慢，乱将作矣。」奉公子小白奔莒。鲁庄八年，齐无知杀襄公，管夷吾、邵忽奉公子纠奔鲁。九年夏，庄公伐齐，纳子纠。小白自莒先入，与庄公战于乾时，庄公败绩。故十年齐伐鲁，战于长勺也。

　　〔二〕　有惠赐也。

　　〔三〕　牲，牺牲；玉，珪璧，所以祭祀也。诗云：「靡爱斯牲，珪璧既卒。」

　　〔四〕　惠本，谓树德施利也。归之志，志归于上。

　　〔五〕　降，下也。民，神之主，故民和神乃降福。

　　〔六〕　不过用礼也。

　　〔七〕　案：「能使」，公序本无。

　　〔八〕　无不共祀，非独己也。

　　〔九〕　小赐，临战之赐。独恭，一身之恭也。

　　〔一０〕咸，遍也。优，裕也。

　　〔一一〕裕，饶也。享，食也。民和年丰为优裕也。

　　〔一二〕本，先利民莫不共祀也。

　　〔一三〕狱，讼也。

　　〔一四〕可者，未大备可以一战。传曰「齐师败绩」也。

　　〔一五〕案：「知」字，公序本无。

　　〔一六〕苟，诚也。言诚以中心图虑民事，智虽有所不及必将至于道也。

　　２　庄公如齐观社〔一〕。曹刿谏曰：「不可。夫礼，所以正民也。是故先王制诸侯，使五年四王、一相朝〔二〕。终则讲于会，以正班爵之义〔三〕，帅长幼之序，训上下之则〔四〕，制财用之节〔五〕，其閒无由荒怠〔六〕。夫齐弃太公之法而观民于社〔七〕，君为是举〔八〕而往观之，非故业也〔九〕，何以训民？土发而社，助时也〔一０〕。收攟而蒸，纳要也〔一一〕。今齐社而往观旅，非先王之训也〔一二〕。天子祀上帝〔一三〕，诸侯会之受命焉〔一四〕。诸侯祀先王、先公〔一五〕，卿大夫佐之受事焉〔一六〕。臣不闻诸侯相会祀也，祀又不法〔一七〕。君举必书〔一八〕，书而不法，后嗣何观？」公不听，遂如齐。

　　〔一〕　庄公二十三年，齐因祀社蒐军实以示客，公往观之也。

　　〔二〕　贾侍中云：「王，谓王事天子也。岁聘以志业，閒朝以讲礼，五年之间四聘于王，而一相朝。相朝者，将朝天子先相朝也。」唐尚书云：「先王，谓尧也。五载一巡守，诸侯四朝。」昭谓：以尧典相参，义亦似之；然此欲以礼正君，宜用周制。周礼：「中国凡五服，远者五岁而朝。」礼记曰：「诸侯之于天子也，比年一小聘，三年一大聘。」五年一朝谓此也。晋文霸时亦取于此也。

　　〔三〕　终，毕也。讲，习也。班，次也。谓朝毕则习礼于会，以正爵位次序尊卑之义也。

　　〔四〕　帅，循也。

　　〔五〕　谓牧伯差国大小使受贡职也。

　　〔六〕　其閒，朝会閒也。

　　〔七〕　太公，齐始祖太公望也。

　　〔八〕　举，动也。

　　〔九〕　业，事也。

　　〔一０〕土发，春分也。周语曰：「土乃脉发。」社者，助时祈福为农始也。

　　〔一一〕攟，拾也。冬祭曰蒸，因祭社以纳五穀之要，休农夫也。月令曰「孟冬祀于天宗，大祀于公社及门闾」也。

　　〔一二〕旅，众也。

　　〔一三〕上帝，天也。

　　〔一四〕助祭受政命也。

　　〔一五〕先王，谓若宋祖帝乙、郑祖厉王之属也。先公，先君也。

　　〔一六〕事，职事也。

　　〔一七〕不法，谓观民也。

　　〔一八〕动则左史书之，言则右史书之。

　　３　庄公丹桓宫之楹，而刻其桷〔一〕。匠师庆言于公〔二〕曰：「臣闻圣王公之先封者〔三〕，遗后之人法，使无陷于恶。其为后世昭前之令闻也〔四〕，使长监于世〔五〕，故能摄固不解以久〔六〕。今先君俭而君侈〔七〕，令德替矣〔八〕。」公曰：「吾属欲美之〔九〕。」对曰：「无益于君，而替前之令德，臣故曰庶可已矣〔一０〕。」公弗听。

　　〔一〕　桓宫，桓公庙也。楹，柱也。唐云：「桷，榱头也。」昭谓：桷一名榱，今北土云亦然。尔雅曰：「桷谓之榱。」庄公娶于齐，曰哀姜，哀姜将至，当见于庙，故丹柱刻榱以夸之也。

　　〔二〕　匠师庆，掌匠大夫御孙之名也。

　　〔三〕　谓若汤、武、周公、太公也。

　　〔四〕　为，犹使也。

　　〔五〕　监，观。观世成败以为戒也。

　　〔六〕　摄，持也。

　　〔七〕　先君，桓公也。

　　〔八〕　替，灭也。

　　〔九〕　属，适也。适欲自美之，非先君意也。

　　〔一０〕已，止也。

　　４　哀姜至，公使大夫、宗妇觌用币〔一〕。宗人夏父展曰：「非故也〔二〕。」公曰：「君作故〔三〕。」对曰：「君作而顺则故之〔四〕，逆则亦书其逆也。臣从有司，惧逆之书于后也，故不敢不告〔五〕。夫妇贽不过枣、栗，以告虔也〔六〕。男则玉、帛、禽、鸟，以章物也〔七〕。今妇执币，是男女无别也。男女之别，国之大节也，不可无也。」公弗听。

　　〔一〕　宗妇，同宗大夫之妇也。觌，见也，见夫人也。用币，言与大夫同贽也。

　　〔二〕　宗人，宗伯也。夏父，氏也。展，名也。宗伯主男女贽币之礼。故，故事也。

　　〔三〕　言君所作则为故事也。

　　〔四〕　案公序本此下有注：「顺，顺于礼则书以为故事。」

　　〔五〕　从有司，言备位随从有司后行也。

　　〔六〕　枣，取蚤起。栗，取敬栗。虔，敬也。曲礼曰：「妇人之贽，脯、脩、枣、栗。」

　　〔七〕　谓公执桓圭，侯执信圭，伯执躬圭、子执穀璧，男执蒲璧，孤执皮帛，卿执羔，大夫执鴈，士执稚，庶人执鹜，工商执鸡也。章，明尊卑异物也。　案：公序本「章」下有「明也」二字。疑「章」下脱一「物」字。

　　５　鲁饥，臧文仲言于庄公〔一〕曰：「夫为四邻之援〔二〕，结诸侯之信，重之以婚姻，申之以盟誓〔三〕，固国之艰急是为〔四〕。铸名器〔五〕，藏宝财〔六〕，固民之殄病是待〔七〕。今国病矣，君盍以名器请籴于齐〔八〕！」公曰：「谁使？」对曰：「国有饥馑，卿出告籴，古之制也〔九〕。辰也备卿，辰请如齐。」公使往。

　　〔一〕　鲁饥，在庄公二十八年。文仲，鲁卿，臧哀伯之孙、伯氏瓶之子臧孙辰也。

　　〔二〕　援，所攀援以为助也。

　　〔三〕　申，重也。

　　〔四〕　艰，难也。是为，为难急也。

　　〔五〕　名器，锺鼎也。

　　〔六〕　宝财，玉帛也。

　　〔七〕　殄，绝也。病，饿也。

　　〔八〕　盍，何不也。市穀曰籴。

　　〔九〕　告，请也。

　　从者曰：「君不命吾子，吾子请之，其为选事乎〔一〕？」文仲曰：「贤者急病而让夷〔二〕，居官者当事不避难，在位者恤民之患，是以国家无违〔三〕。今我不如齐，非急病也。在上不恤下，居官而惰，非事君也。」

　　〔一〕　选事，自选择其职事也。

　　〔二〕　夷，平也。

　　〔三〕　无相违恨者也。　案：「恨」，公序本作「很」。

　　文仲以鬯圭与玉磬如齐告籴〔一〕，曰：「天灾流行，戾于弊邑，饥馑荐降，民羸几卒〔二〕，大惧乏〔三〕周公、太公之命祀〔四〕，职贡业事之不共而获戾〔五〕。不腆先君之币〔六〕器〔七〕，敢告滞积，以纾执事〔八〕；以救弊邑，使能共职。岂唯寡君与二三臣实受君赐，其周公、太公及百辟神祇实永飨而赖之〔九〕！」齐人归其玉而予之籴。

　　〔一〕　鬯圭，祼鬯之圭，长尺二寸，有瓒，以礼庙。玉磬，鸣璆也。　案：「礼」，公序本作「祀」。

　　〔二〕　戾，至也。荐，重也。降，下也。羸，病也。几，近也。卒，尽也。

　　〔三〕　案：「乏」，公序本作「殄」。

　　〔四〕　贾、唐二君云：「周公为太宰，太公为太师，皆掌命诸侯之国所当祀也。」或云：「命祀二公也。」昭谓：传曰：「卫成公祀夏后相，甯武子曰：『不可以閒成王、周公之命祀。』」职贡如此，贾、唐得之矣。　案：「或云」下，公序本有「命祀谓」三字。「职贡」二字，公序本无。

　　〔五〕　戾，罪也。

　　〔六〕　案：「币」，公序本作「敝」。

　　〔七〕　腆，厚也。

　　〔八〕　滞，久也。纾，缓也。执事，齐有司也。穀久积则将朽败，执事所忧也，请之所以缓执事也。

　　〔九〕　辟，君也。赖，蒙也。天曰神，地曰祇。百辟，谓百君卿士有益于民者也。

　　６　齐孝公来伐鲁〔一〕，臧文仲欲以辞告〔二〕，病焉〔三〕，问于展禽〔四〕。对曰：「获闻之，处大教小，处小事大，所以御乱也，不闻以辞〔五〕。若为小而崇以怒大国〔六〕，使加己乱，乱在前矣〔七〕，辞其何益？」文仲曰：「国急矣！百物唯其可者，将无不趋也〔八〕。愿以子之辞行赂焉，其可赂乎〔九〕？」

　　〔一〕　孝公，齐桓公之子孝公昭也。鲁僖公叛齐，与卫、莒盟于桃，又盟于向，故孝公伐鲁，讨此二盟。

　　〔二〕　欲以文辞告谢齐也。

　　〔三〕　病不能为辞也。

　　〔四〕　展禽，鲁大夫，展无骇之后柳下惠也，字展禽也。　案：「

　　字展禽也」，「展」，公序作「季」，攷异卷二：「案『展』疑衍。重刻本一作『子』，一作『季』，皆衍文也。」

　　〔五〕　获，展禽之名也。御，止也。

　　〔六〕　崇，高也，谓自高大不事大国也。

　　〔七〕　乱，恶也。

　　〔八〕　百物之中可用行赂，将无不趋，言无所爱也。

　　〔九〕　案：「其可赂乎」，公序本无「赂」字。

　　展禽使乙喜以膏沐犒师〔一〕，曰：「寡君不佞〔二〕，不能事疆埸之司〔三〕，使君盛怒，以暴露于弊邑之野，敢犒舆师〔四〕。」齐侯见使者曰：「鲁国恐乎〔五〕？」对曰：「小人恐矣，君子则否。」公曰：「室如悬磬，野无青草，何恃而不恐〔六〕？」对曰：「恃二先君之所职业。昔者成王命我先君周公及齐先君太公曰：『女股肱周室，以夹辅先王〔七〕。赐女土地，质之以牺牲，世世子孙无相害也〔八〕。』君今来讨弊邑之罪，其亦使听从而释之〔九〕，必不泯其社稷〔一０〕；岂其贪壤地，而弃先王之命？其何以镇抚诸侯？恃此以不恐。」齐侯乃许为平而还〔一一〕。

　　〔一〕　乙喜，鲁大夫展喜也。犒，劳也。以膏沐为礼，欲以义服齐，明不以赂免之也。

　　〔二〕　佞，才也。

　　〔三〕　司，主也，主疆埸吏也。　案：公序本此下尚有「不能事，故构我也」七字。

　　〔四〕　舆，众也。

　　〔五〕　使者，乙喜也。

　　〔六〕　悬磬，言鲁府藏空虚如悬磬也；野无青草，旱甚也。故言何恃也。　案：公序本「空虚」下尚有「但有榱梁」四字。

　　〔七〕　先王，武王也。

　　〔八〕　质，信也，谓使之盟，以信其约也。

　　〔九〕　释，置也。

　　〔一０〕泯，灭也。

　　〔一一〕平，和也。

　　７　温之会〔一〕，晋人执卫成公归之于周〔二〕，使医鸩之，不死〔三〕，医亦不诛〔四〕。

　　〔一〕　温之会，晋文公讨不服也，在鲁僖二十八年也。

　　〔二〕　成公恃楚而不事晋，又杀弟叔武，其臣元咺诉之晋，故文公执之。事见周语中也。

　　〔三〕　鸩，鸟也，一名「运日」，其羽有毒，渍之酒而饮之，立死。传曰：「晋侯使医衍鸩卫侯，甯俞货医薄其鸩而不死。」在鲁僖三十年也。

　　〔四〕　不诛医者，讳以行毒也。　案：「行」上，公序本有「私」字。

　　臧文仲言于僖公〔一〕曰：「夫卫君殆无罪矣。刑五而已，无有隐者，隐乃讳也〔二〕。大刑用甲兵〔三〕，其次用斧钺〔四〕，中刑用刀锯〔五〕，其次用钻笮〔六〕，薄刑用鞭扑，以威民也〔七〕。故大者陈之原野〔八〕，小者致之市朝〔九〕，五刑三次，是无隐也〔一０〕。今晋人鸩卫侯不死，亦不讨其使者〔一一〕，讳而恶杀之也〔一二〕。有诸侯之请，必免之。臣闻之：班相恤也，故能有亲〔一三〕。夫诸侯之患，诸侯恤之，所以训民也〔一四〕。君盍请卫君以示亲于诸侯，且以动晋〔一五〕？夫晋新得诸侯〔一六〕，使亦曰：『鲁不弃其亲，其亦不可以恶〔一七〕。』」公说，行玉二十瑴，乃免卫侯〔一八〕。

　　〔一〕　僖公，庄公之子僖公申也。

　　〔二〕　隐，谓鸩也。

　　〔三〕　贾侍中云：「谓诸夏不式王命，以六师移之。」昭谓：甲兵，谓臣有大逆，则被甲聚兵而诛之，若今陈军也。　案：「诸夏」，公序本作「诸侯」。

　　〔四〕　斧钺，军戮。书曰：「后至者斩。」

　　〔五〕　割劓用刀，断截用锯，亦有大辟，故周语曰：「兵在其颈。」

　　〔六〕　钻，膑刑也。笮，黥刑也。

　　〔七〕　鞭，官刑也。扑，教刑也。

　　〔八〕　谓甲兵、斧钺也。

　　〔九〕　刀锯以下也。其死刑，大夫以上尸诸朝，士以下尸诸市。

　　〔一０〕五刑，甲兵、斧钺、刀锯、钻凿、鞭扑也。次，处也。三处，野、朝、市也。　案：「凿」，公序本作「笮」。

　　〔一一〕使者，医衍也。

　　〔一二〕讳杀卫侯也。

　　〔一三〕班，次也。恤，忧也。言位次同者当相忧也。

　　〔一四〕训，教也，教相救恤也。

　　〔一五〕动发晋侯之志也。

　　〔一六〕新为伯也。

　　〔一七〕不可以恶，亦不可恶鲁也。

　　〔一八〕双玉曰瑴。传曰：「纳玉于王及晋侯皆十瑴，王许之。」

　　自是晋聘于鲁，加于诸侯一等〔一〕，爵同，厚其好货〔二〕。卫侯闻其臧文仲之为也，使纳赂焉。辞曰：「外臣之言不越境，不敢及君〔三〕。」

　　〔一〕　贵其义也。

　　〔二〕　爵与鲁同者，特厚其好货也。

　　〔三〕　言臣不外交也。

　　８　晋文公解曹地以分诸侯〔一〕。僖公使臧文仲往，宿于重馆，〔二〕重馆人告曰：「晋始伯而欲固诸侯〔三〕，故解有罪之地以分诸侯〔四〕。诸侯莫不望分而欲亲晋，皆将争先；晋不以固班〔五〕，亦必亲先者，吾子不可以不速行。鲁之班长而又先〔六〕，诸侯其谁望之〔七〕？若少安，恐无及也。」从之，获地于诸侯为多。反，既复命，为之请曰：「地之多也，重馆人之力也。臣闻之曰：『善有章，虽贱赏也〔八〕；恶有衅，虽贵罚也〔九〕。』今一言而辟境，其章大矣〔一０〕，请赏之。」乃出而爵之〔一一〕。

　　〔一〕　解，削也。晋文公诛无礼，曹人不服，伐而执其君，削其地也以分诸侯。事在鲁僖三十一年，取济西田。

　　〔二〕　重，鲁地。馆，候馆也。周礼，五十里有市，市有候馆也。

　　〔三〕　人，守馆之隶也。固，犹安也。

　　〔四〕　有罪，谓不礼文公，观骿胁也。

　　〔五〕　班，次也。

　　〔六〕　长，犹尊。先，先至也。

　　〔七〕　谁敢望与鲁为比也。

　　〔八〕　章，明也。　案：「明」，公序本作「著」。

　　〔九〕　衅，兆也。　案：「兆」，公序本作「孔」。

　　〔一０〕辟，开也。

　　〔一一〕出，出之于隶也。爵，爵为大夫也。

　　９　海鸟曰「爰居」，止于鲁东门之外三日〔一〕，臧文仲使国人祭之〔二〕。展禽曰：「越哉，臧孙之为政也〔三〕！夫祀，国之大节也〔四〕；而节，政之所成也〔五〕。故慎制祀以为国典〔六〕。今无故而加典，非政之宜也〔七〕。

　　〔一〕　爰居，杂县也。东门，城东门也。

　　〔二〕　文仲不知，以为神也。

　　〔三〕　越，迂也，言其迂阔不知政要也。

　　〔四〕　节，制也。

　　〔五〕　言节所以成政也。

　　〔六〕　典，法也。

　　〔七〕　加，益也，谓以祭鸟益国法也。

　　「夫圣王之制祀也，法施于民则祀之〔一〕，以死勤事则祀之，〔二〕以劳定国则祀之〔三〕，能御大灾则祀之〔四〕，能扞大患则祀之〔五〕。非是族也，不在祀典〔六〕。昔烈山氏之有天下也〔七〕，其子曰柱，能殖百穀百蔬〔八〕；夏之兴也，周弃继之，故祀以为稷〔九〕。共工氏之伯九有也〔一０〕，其子曰后土，能平九土，〔一一〕故祀以为社〔一二〕。黄帝能成命百物，以明民共财〔一三〕，颛顼能修之〔一四〕。帝喾能序三辰以固民〔一五〕，尧能单均刑法以仪民〔一六〕，舜勤民事而野死〔一七〕，鲧鄣洪水而殛死，〔一八〕禹能以德修鲧之功〔一九〕，契为司徒而民辑〔二０〕，冥勤其官而水死〔二一〕，汤以宽治民而除其邪〔二二〕，稷勤百穀而山死〔二三〕，文王以文昭〔二四〕，武王去民之秽〔二五〕。故有虞氏禘黄帝而祖颛顼，郊尧而宗舜〔二六〕；夏后氏禘黄帝而祖颛顼，郊鲧而宗禹〔二七〕；商人禘舜而祖契，郊冥而宗汤〔二八〕；周人禘喾而郊稷〔二九〕，祖文王而宗武王〔三０〕；幕，能帅颛顼者也。有虞氏报焉〔三一〕；抒，能帅禹者也，夏后氏报焉〔三二〕；上甲微，能帅契者也，商人报焉〔三三〕；高幸、大王，能帅稷者也，周人报焉〔三四〕。凡禘、郊、祖、宗、报，此五者国之典祀也。〔三五〕

　　〔一〕　谓五帝、殷契、周文也。

　　〔二〕　殷冥水死，周弃山死是也。

　　〔三〕　虞幕，夏抒，殷上甲微，周高幸、大王也。

　　〔四〕　夏禹是也。

　　〔五〕　殷汤、周武是也。

　　〔六〕　族，类也。

　　〔七〕　烈山氏，炎帝之号也，起于烈山。礼祭法以烈山为厉山也。

　　〔八〕　柱为后稷，自夏以上祀之。草实曰蔬。

　　〔九〕　夏之兴，谓禹也。弃能继柱之功，自商已来祀也。

　　〔一０〕共工氏，伯者，名戏，弘农之间有城。　案：此注公序本作「共工氏，伯者，在戏、农之间。有域也」。

　　〔一一〕其子，共工之裔子句龙也，佐黄帝为土官。九土，九州之土也。后，君也，使君土官，故曰后土也。

　　〔一二〕社，后土之神也。

　　〔一三〕黄帝，少典之裔子帝轩辕也。命，名也。

　　〔一四〕颛顼，黄帝之孙、昌意之子帝高阳也，能修黄帝之功。

　　〔一五〕固，安也。帝喾，黄帝之曾孙、玄嚣之孙、蟜极之子帝高辛也。三辰，日、月、星。谓能次序三辰，以治厤明时，教民稼穑以安也。

　　〔一六〕尧，帝喾之庶子陶唐氏放勋也。单，尽也。均，平也。仪，善也。

　　〔一七〕舜，颛顼之后六世有虞帝重华也。野死，谓征有苗死于苍梧之野也。

　　〔一八〕殛，诛也。鲧，颛顼之后，禹之父也。尧使治水，鄣防百川，绩用不成，尧用殛之于羽山。禹为天子而郊之，取其勤事而死也。

　　〔一九〕鲧功虽不成，禹亦有所因，故曰修鲧之功。

　　〔二０〕契，殷之祖，为尧司徒，能敬敷五教。辑，和也。

　　〔二一〕冥，契后六世孙、根幸之子也，为夏水官，勤于其职而死于水也。

　　〔二二〕汤，冥后九世、主癸之子，为夏诸侯，以宽得民。除其邪，谓放桀扞大患也。

　　〔二三〕稷，周弃也，勤播百穀，死于黑水之山。毛诗传云。

　　〔二四〕文王演易，又有文德。周语曰「文王质文」也。

　　〔二五〕秽，谓纣也。

　　〔二六〕贾侍中云：「有虞氏，舜后，在夏、殷为二王后，故有郊、禘、宗、祖之礼也。」昭谓：此上四者，谓祭天以配食也。祭昊天于圆丘曰禘，祭五帝于明堂曰祖、宗，祭上帝于南郊曰郊。有虞氏出自黄帝、颛顼之后，故禘黄帝而祖颛顼，舜受禅于尧，故郊尧。礼祭法：「有虞氏郊喾而宗尧。」与此异者，舜在时则宗尧，舜崩而子孙宗舜，故郊尧也。

　　〔二七〕虞、夏俱黄帝、颛顼之后，故禘祖之礼同。虞以上尚德，夏以下亲亲，故郊鲧也。

　　〔二八〕舜，当为喾，字之误也。礼祭法曰：「商人禘喾。喾，契父，商之先，故禘之。」后郑司农云：「商人宜郊契。」

　　〔二九〕喾，稷之父。稷，周始祖也。

　　〔三０〕此与孝经异也。商家祖契，周公初时亦祖后稷而宗文王，至武王虽承文王之业，有伐纣定天下之功，其庙不可毁，故先推后稷以配天，而后更祖文王而宗武王也。

　　〔三一〕幕，舜后虞思也，为夏诸侯。帅，循也。颛顼，有虞之祖也。报，报德，谓祭也。　案发正卷四：「舜为幕后，传有明文。」又，「报，报德，谓祭也。」公序本作「报，报德之祭也。」

　　〔三二〕抒，禹后七世、少康之子季抒也，能兴夏道。

　　〔三三〕上甲微，契后八世、汤之先也。

　　〔三四〕高幸，后稷后十世、公非之子也。大王，高幸之曾孙古公亶父也。

　　〔三五〕典，法也。

　　「加之以社稷山川之神，皆有功烈于民者也；及前哲令德之人，所以为明质也〔一〕；及天之三辰，民所以瞻仰也；及地之五行，所以生殖也〔二〕；及九州名山川泽，所以出财用也〔三〕。非是不在祀典。

　　〔一〕　质，信也。以其有德于民而祭之，所以信之于民心也。

　　〔二〕　殖，长也。五行，五祀，金木水火土也。

　　〔三〕　谓九州之中名山川泽也。

　　「今海鸟至，己不知而祀之，以为国典，难以为仁且智矣。夫仁者讲功〔一〕，而智者处物〔二〕。无功而祀之，非仁也〔三〕；不知而不能问，非智也。今兹海其有灾乎？夫广川之鸟兽，恒知避其灾也。」

　　〔一〕　讲，论也。仁者心平，故可论功也。

　　〔二〕　处，名也。

　　〔三〕　鸟无功也。

　　是岁也，海多大风，冬暖〔一〕。文仲闻柳下季之言〔二〕，曰：「信吾过也，季子之言不可不法也。」使书以为三筴〔三〕。

　　〔一〕　暖，爰居之所避也。

　　〔二〕　柳下，展禽之邑；季，字也。

　　〔三〕　筴，简书也。三筴，三卿卿一通也，谓司马、司徒、司空也。

　　１０文公欲弛孟文子之宅〔一〕，使谓之曰：「吾欲利子于外之宽者〔二〕。」对曰：「夫位，政之建也〔三〕；署，位之表也〔四〕；车服，表之章也〔五〕；宅，章之次也〔六〕；禄，次之食也〔七〕。君议五者以建政，为不易之故也〔八〕。今有司来命易臣之署与其车服，而曰：『将易而次，为宽利也〔九〕。』夫署，所以朝夕虔君命也〔一０〕。臣立先臣之署，服其车服，为利故而易其次〔一一〕，是辱君命也，不敢闻命〔一二〕。若罪也，则请纳禄与车服而违署〔一三〕，唯里人所命次〔一四〕。」公弗取。臧文仲闻之曰：「

　　孟孙善守矣〔一五〕，其可以盖穆伯而守其后于鲁乎〔一六〕！」

　　〔一〕　文公，鲁僖公之子文公兴也。弛，毁也。孟文子，鲁大夫，公孙敖之子伯穀也。宅，有司所居也，公欲毁之以益宫也。　案：「

　　伯穀」，公序本作「文伯穀」。

　　〔二〕　于外宽地以利子也。

　　〔三〕　建，立也。位，谓爵也。言爵所以立政事也。

　　〔四〕　署者，位之表识也。

　　〔五〕　车服贵贱有等，所以自章别也。

　　〔六〕　有章服者之次舍也。

　　〔七〕　居次舍者之所食也。

　　〔八〕　五，谓位、署、服、宅、禄也。有其位则治其官、服其章、居其次、食其禄也。君议五者以立政事，为不可改易也。

　　〔九〕　下「而」，而，女也，为欲宽利女也。

　　〔一０〕言朝夕者，不宜远也。

　　〔一一〕先臣，父祖之官也。

　　〔一二〕言臣不守先臣之职而欲宽利，则是辱命之臣也。

　　〔一三〕纳，归也。禄，田邑也。违，去也。若臣有罪，则请归禄与车服而去其官也。

　　〔一四〕里人，里宰也。有罪去位，则当受舍于里宰。

　　〔一五〕善守，善守职也。

　　〔一六〕穆伯，文子之父公孙敖也，淫乎莒，出奔而死于齐。今文子守官不失礼，故可以掩盖其父之恶，守其后嗣也。

　　公欲弛郈敬子之宅，亦如之〔一〕。对曰：「先臣惠伯以命于司里〔二〕，尝、禘、蒸、享之所致君胙者有数矣〔三〕。出入受事之币以致君命者，亦有数矣〔四〕。今命臣更次于外〔五〕，为有司之以班命事也，无乃违乎〔六〕！请从司徒以班徒次。」公亦不取〔七〕。

　　〔一〕　公，文公也。郈敬子，鲁大夫，郈惠伯之后玄孙敬伯同也。亦如之者，亦谓之欲利子于外之宽也。　案：「郈惠伯之后玄孙敬伯同也」，太平御览卷一八０居处部作「郈惠伯玄孙之孙敬伯回也」。又「欲利子于外之宽也」，「也」，同上太平御览作「者也」，公序本作「地」。

　　〔二〕　言先臣惠伯受命于司里，居此宅也。

　　〔三〕　秋祭曰尝，夏祭曰禘，冬祭曰蒸，春祭曰享。享，献物也。贾、唐二君云：「臣祭致肉于君谓之致胙。」昭谓：此私祭而致肉，非所宜以为辞也。致君胙者，谓君祭祀赐胙，臣下掌致之也。有数，有世数也。

　　〔四〕　出入，谓受使出境入国。奉聘币以致君命者亦于此宅，有世数也。

　　〔五〕　次，舍也。外，外里也。

　　〔六〕　违，远也。言有司以位次命职事于臣，臣在外次，无乃违远而不便乎！

　　〔七〕　司徒，掌里宰之政，比夫家众寡之官也。敬子自以有罪，君欲黜之，故请从司徒徒里舍也。

　　１１夏父弗忌为宗〔一〕，蒸将跻僖公〔二〕。宗有司曰：「非昭穆也〔三〕。」曰：「我为宗伯，明者为昭，其次为穆，何常之有！〔四〕」有司曰：「夫宗庙之有昭穆也，以次世之长幼，而等冑之亲疏也〔五〕。夫祀，昭孝也〔六〕。各致齐敬于其皇祖，昭孝之至也〔七〕。故工史书世〔八〕，宗祝书昭穆〔九〕，犹恐其踰也。今将先明而后祖〔一０〕，自玄王以及主癸莫若汤〔一一〕，自稷以及王季莫若文、武〔一二〕，商、周之蒸也，未尝跻汤与文、武，为不踰也〔一三〕。鲁未若商、周而改其常，无乃不可乎？」弗听，遂跻之。

　　〔一〕　弗忌，鲁大夫，夏父展之后也。宗，宗伯，掌国祭祀之礼也。

　　〔二〕　跻，升也。贾侍中云：「蒸，进也。谓夏父弗忌进言于公，将升僖公于闵公上也。」唐尚书云：「蒸，祭也。」昭谓：此鲁文公三年丧毕祫祭先君于太庙，升群庙之主，序昭穆之时也。经曰「八月丁卯，大事于太庙，跻僖公」是也。僖，闵之兄，继闵而立。凡祭祀，秋曰尝，冬曰蒸。此八月而言蒸，用蒸礼也。凡四时之祭，蒸为备。传曰：「大事者，祫祭也。毁庙之主陈于太祖，未毁庙之主皆升合食于太祖。跻僖公，逆祀也。逆祀者，先祢而后祖也。」　案：「鲁文公三年」，据上文所引「经曰」之春秋经文与「传曰」之公羊传文，当为「鲁文公二年」。又：「凡祭祀」，公序本无「祀」字。

　　〔三〕　宗有司，宗官司事臣也。非昭穆，谓非昭穆之次也。父为昭，子为穆。僖为闵臣，臣子一例而升闵上，故曰非昭穆也。

　　〔四〕　明，言僖有明德，当为昭。闵次之，当为穆也。

　　〔五〕　长幼，先后也。等，齐也。冑，后也。

　　〔六〕　昭，明也，明孝道也。

　　〔七〕　皇，太也。

　　〔八〕　工，瞽师官也。史，太史也。世，世次先后也。工诵其德，史书其言也。

　　〔九〕　宗，宗伯；祝，太祝也。宗掌其礼，祝掌其位也。

　　〔一０〕以僖为明而升之，是先祢而后祖也。

　　〔一一〕玄王，契也。主癸，汤父也。

　　〔一二〕稷，弃也。王季，文王父也。

　　〔一三〕不使相踰也。

　　展禽曰：「夏父弗忌必有殃。夫宗有司之言顺矣，僖又未有明焉〔一〕。犯顺不祥，以逆训民亦不祥，易神之班亦不祥，不明而跻之亦不祥，犯鬼道二〔二〕，犯人道二〔三〕，能无殃乎？」侍者曰：「若有殃焉在？抑刑戮也，其夭札也〔四〕？」曰：「未可知也。若血气强固，将寿宠得没〔五〕，虽寿而没，不为无殃〔六〕。」既其葬也，焚，烟彻于上〔七〕。

　　〔一〕　未有明德也。

　　〔二〕　二，易神之班、跻不明也。

　　〔三〕　犯顺、以逆训民也。

　　〔四〕　不终曰夭，疫死曰札。唐云「未名曰夭」，失之矣。

　　〔五〕　寿宠，老寿而保宠也。没，终也。

　　〔六〕　必以殃终之也。

　　〔七〕　已葬而火焚其棺椁也。彻，达也。

　　１２莒太子僕弑纪公〔一〕，以其宝来奔〔二〕。宣公使僕人以书命季文子〔三〕曰：「夫莒太子不惮以吾故杀其君，而以其宝来，其爱我甚矣〔四〕。为我予之邑。今日必授，无逆命矣〔五〕。」里革遇之而更其书〔六〕曰：「夫莒太子杀其君而窃其宝来，不识穷固又求自迩〔七〕，为我流之于夷〔八〕。今日必通，无逆命矣〔九〕。」明日，有司复命〔一０〕，公诘之〔一一〕，僕人以里革对〔一二〕。公执之〔一三〕，曰：「违君命者，女亦闻之乎？」对曰：「臣以死奋笔，奚啻其闻之也〔一四〕！臣闻之曰：『毁则者为贼〔一五〕，掩贼者为藏〔一六〕，窃宝者为宄〔一七〕，用宄之财者为姦』〔一八〕，使君为藏姦者，不可不去也。臣违君命者，亦不可不杀也。」公曰：「寡人实贪，非子之罪。」乃舍之。

　　〔一〕　纪公生僕及季〈拖，中"扌改亻"〉，既立僕，又爱季〈拖，中"扌改亻"〉而黜僕，僕故弑纪公也。

　　〔二〕　宝，玉也。来奔，奔鲁也。或有「鲁」字非也，此鲁语，不当言其鲁也。　案：「不当言其鲁也」，「其」下疑脱「奔」字；公序本无「其」、「也」二字。

　　〔三〕　宣公，文公之子宣公倭也。命，告也。僕人，官名。文子，鲁正卿季孙行父也。

　　〔四〕　惮，难也。

　　〔五〕　授，予也。

　　〔六〕　里革，鲁太史剋也。遇僕人见公书，以太子杀父大逆，故更也。

　　〔七〕　固，废也。迩，近也。

　　〔八〕　夷，东夷也。

　　〔九〕　今日必通，疾之之言也。

　　〔一０〕有司，司寇。复，反也。文子得书，使司寇出之境，明日反命于公也。

　　〔一一〕诘问僕人以违命意也。

　　〔一二〕对以里革所更也。

　　〔一三〕执里革也。

　　〔一四〕言所以触死奋笔而更公命书者，不欲伤君德耳。奚，何也。何啻，言所闻非一也。

　　〔一五〕则，法也。

　　〔一六〕　掩，匿也。

　　〔一七〕　乱在内为宄，谓以子盗父也。

　　〔一八〕　财，玉也。

　　１３宣公夏滥于泗渊〔一〕，里革断其罟而弃之〔二〕，曰：「古者大寒降，土蛰发〔三〕，水虞于是乎讲罛罶，取名鱼，登川禽，而尝之寝庙，行诸国，助宣气也〔四〕。鸟兽孕，水虫成〔五〕，兽虞于是乎禁罝罗，矠鱼鳖以为夏犒〔六〕，助生阜也〔七〕。鸟兽成，水虫孕，水虞于是禁罝罜｛罒鹿｝，设阱鄂〔八〕，以实庙庖，畜功用也。〔九〕且夫山不差櫱〔一０〕，泽不伐夭〔一一〕，鱼禁鲲鲕〔一二〕，兽长麑｛鹿夭｝〔一三〕，鸟翼鷇卵〔一四〕，虫舍蚳蝝〔一五〕，蕃庶物也，古之训也〔一六〕。今鱼方别孕，不教鱼长，又行网罟，贪无艺也〔一七〕。」

　　〔一〕　滥，渍也。渍罟于泗水之渊以取鱼也。泗在鲁城北也，又曰南门。

　　〔二〕　罟，网也。

　　〔三〕　降，下也。寒气初下，谓季冬建丑之月，大寒之后也。土蛰发，谓孟春建寅之月，蛰始震也。月令「孟春蛰始震，鱼上冰，獭祭鱼」也。

　　〔四〕　水虞，渔师也，掌川泽之禁令。讲，习也。罛，渔网。罶，笱也。名鱼，大鱼也。川禽，鳖蜃之属。诸，之也。是时阳气起，鱼陟负冰，故令国人取之，所以助宣气也。月令：「季冬始渔，乃尝鱼，先荐寝庙。」唐云「孟春」，误矣。

　　〔五〕　孕，怀子也。谓春时也。

　　〔六〕　兽虞，掌鸟兽之禁令。罝，兔罟。罗，鸟罟也。禁，禁不得施也。矠，〈扌族〉也。犒，乾也。夏不得取，故于时〈扌族〉刺鱼鳖以为犒储也。

　　〔七〕　阜，长也。鸟兽方孕，故取鱼鳖助生物也。

　　〔八〕　罝，当作罛。罜｛罒鹿｝，小网也，阱，陷也。鄂，柞格，所以误兽也。谓立夏鸟兽已成，水虫怀孕之时，禁取鱼之网，设取兽之物也。

　　〔九〕　以兽实宗庙庖厨也。而长鱼鳖，畜四时功，足国财用也。

　　〔一０〕差，斫也。以株生曰櫱。

　　〔一一〕屮木未成曰夭。

　　〔一二〕鲲，鱼子也。鲕，未成鱼也。

　　〔一三〕鹿子曰麑，麋子曰｛鹿夭｝。

　　〔一四〕翼，成也。生哺曰鷇，未乳曰卵。　案：「未乳曰卵」，「

　　乳」，公序本作「孚」。

　　〔一五〕蚳，蚁子也，可以为醢。蝝，蝠陶也，可以食。舍，不取也。

　　〔一六〕蕃，息也。

　　〔一七〕别，别于雄而怀子也。艺，极也。

　　公闻之曰：「吾过而里革匡我，不亦善乎！是良罟也，为我得法〔一〕。使有司藏之，使吾无忘谂〔二〕。」师存侍〔三〕，曰：「

　　藏罟不如寘里革于侧之不忘也〔四〕。」

　　〔一〕　良，善也。

　　〔二〕　言见此罟则不忘里革之言也。谂，告也。

　　〔三〕　师，乐师，存名也。

　　〔四〕　寘，置也。

　　１４子叔声伯如晋谢季文子〔一〕，郄犨欲予之邑，弗受也〔二〕。归，鲍国谓之曰：「子何辞苦成叔之邑，欲信让耶，抑知其不可乎〔三〕？」对曰：「吾闻之，不厚其栋，不能任重〔四〕。重莫如国，栋莫如德〔五〕。夫苦成叔家欲任两国而无大德〔六〕，其不存也，亡无日矣。譬之如疾，余恐易焉〔七〕。苦成氏有三亡：少德而多宠，位下而欲上政〔八〕，无大功而欲大禄，皆怨府也〔九〕。其君骄而多私〔一０〕，胜敌而归，必立新家〔一一〕。立新家，不因民不能去旧〔一二〕；因民，非多怨民无所始〔一三〕。为怨三府，可谓多矣〔一四〕。其身之不能定，焉能予人之邑！」鲍国曰：「我信不若子，若鲍氏有衅，吾不图矣〔一五〕。今子图远以让邑，必常立矣。」

　　〔一〕　子叔声伯，鲁大夫，宣公弟叔肸之子公孙婴齐也。谢季文子者，鲁叔孙侨如欲去季氏，谮季文子于晋，晋人执之。郄犨之妻，声伯之外妹也，故鲁成公使声伯如晋谢，且请之。事在鲁成十六年。

　　〔二〕　郄犨，晋卿，苦成叔也，以妻故亲声伯，故欲为请邑以予也。

　　〔三〕　鲍国，鲍叔牙之玄孙鲍文子也，去齐适鲁，为施孝叔臣也。

　　〔四〕　厚，大也。任，胜也。

　　〔五〕　言国至重，非德不任国栋。

　　〔六〕　任，负荷也。两国，晋、鲁也。

　　〔七〕　疾，疫厉也。

　　〔八〕　位为下卿，而欲专国政也。

　　〔九〕　怨之所聚也，故曰府。

　　〔一０〕君，谓厉公也。多私，多嬖臣也。

　　〔一一〕胜敌，败楚也。大夫称家，立新家，谓立所幸婿童之属为大夫也。

　　〔一二〕不因人之所恶，不能去旧卿也。

　　〔一三〕言郄氏多怨，民所始伐也。

　　〔一四〕三，谓少德而多宠，位下而欲上政、无大功而欲大禄。

　　〔一五〕衅，兆也。言鲍氏若有祸兆，吾不能预图之。

　　１５晋人杀厉公〔一〕，边人以告〔二〕，成公在朝〔三〕。公曰：「臣杀其君，谁之过也？」大夫莫对，里革曰：「君之过也。夫君人者，其威大矣〔四〕。失威而至于杀，其过多矣〔五〕。且夫君也者，将牧民而正其邪者也，若君纵私回而弃民事〔六〕，民旁有慝无由省之〔七〕，益邪多矣。若以邪临民，陷而不振〔八〕，用善不肯专，则不能使，至于殄灭而莫之恤也，将安用之〔九〕？桀奔南巢，〔一０〕纣踣于京〔一一〕，厉流于彘〔一二〕，幽灭于戏〔一三〕，皆是术也〔一四〕。夫君也者，民之川泽也。行而从之，美恶皆君之由，民何能为焉〔一五〕。」

　　〔一〕　晋人，晋栾书、中行偃也。

　　〔二〕　边人，疆埸之司也。

　　〔三〕　成公，鲁宣公之子成公黑肱也。

　　〔四〕　君，天也，故其威大也。

　　〔五〕　过不积，不至于弑也。

　　〔六〕　回，邪也。

　　〔七〕　慝，恶也。省，察也。

　　〔八〕　陷，坠也。振，救也。

　　〔九〕　安用，安用君也。

　　〔一０〕南巢，扬州地，巢伯之国，今庐江居巢县是也。

　　〔一一〕踣，毙也。京，殷京师也。

　　〔一二〕厉，周厉王也。彘，晋地也。

　　〔一三〕幽，幽王，为西戎所杀。戏，戏山，在西周也。

　　〔一四〕术，道也。皆失威多过之道也。

　　〔一五〕川泽者，以君谕川泽，民谕鱼也。从之者，鱼从川之美恶以为肥瘠也。

　　１６季文子相宣、成，无衣帛之妾，无食粟之马。仲孙它谏〔一〕曰：「子为鲁上卿，相二君矣，妾不衣帛，马不食粟，人其以子为爱，且不华国乎〔二〕！」文子曰：「吾亦愿之〔三〕。然吾观国人，其父兄之食麤而衣恶者犹多矣，吾是以不敢。人之父兄食麤衣恶，而我美妾与马，无乃非相人者乎！且吾闻以德荣为国华〔四〕，不闻以妾与马。」

　　〔一〕　仲孙它，鲁孟献子之子子服它也。

　　〔二〕　爱，吝也。华，荣华也。

　　〔三〕　愿华侈也。

　　〔四〕　以德荣显者可以为国光华也。

　　文子以告孟献子〔一〕，献子囚之七日〔二〕。自是，子服之妾衣不过七升之布〔三〕，马饩不过稂秀〔四〕。文子闻之，曰：「过而能改者，民之上也。」使为上大夫。

　　〔一〕　献子，它之父仲孙蔑也。

　　〔二〕　囚，拘也。

　　〔三〕　子服，即它也。八十缕为升。

　　〔四〕　饩，秣也。稂，童稂也。秀，草，似稷而无实也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第五

鲁语下

　　１　叔孙穆子聘于晋〔一〕，晋悼公飨之〔二〕，乐及鹿鸣之三，而后拜乐三〔三〕。晋侯使行人问焉〔四〕，曰：「子以君命镇抚弊邑〔五〕，不腆先君之礼，以辱从者〔六〕，不腆之乐以节之〔七〕。吾子舍其大而加礼于其细，敢问何礼也〔八〕？」

　　〔一〕　穆子，鲁卿，叔孙得臣之子豹也。

　　〔二〕　以飨礼见也。

　　〔三〕　及，至也。悼公先为穆子作肆夏、文王各三篇而不拜，至鹿鸣之三篇，乃后拜乐三也。

　　〔四〕　行人，官名，掌宾客之礼。传曰：「韩献子使行人子员问焉。」

　　〔五〕　镇，重也。抚，安也。

　　〔六〕　腆，厚也。称从者，谦也。

　　〔七〕　以乐节之也。　案：「之」，公序本作「礼」。

　　〔八〕　大，谓肆夏、文王也。细，谓鹿鸣也。

　　对曰：「寡君使豹来继先君之好，君以诸侯之故，贶使臣以大礼〔一〕。夫先乐金奏肆夏樊、遏、渠，天子所以飨元侯也〔二〕；夫歌文王、大明、绵，则两君相见之乐也〔三〕。皆昭令德以合好也，皆非使臣之所敢闻也。臣以为肄业及之，故不敢拜〔四〕。今伶箫咏歌及鹿鸣之三〔五〕，君之所以贶使臣，臣敢不拜贶〔六〕。夫鹿鸣，君之所以嘉先君之好也，敢不拜嘉〔七〕。四牡，君之所以章使臣之勤也，敢不拜章〔八〕。皇皇者华，君教使臣曰『每怀靡及〔九〕』，诹、谋、度、询，必咨于周。敢不拜教〔一０〕。臣闻之曰：『

　　怀和为每怀〔一一〕，咨才为诹〔一二〕，咨事为谋〔一三〕，咨义为度〔一四〕，咨亲为询〔一五〕，忠信为周〔一六〕。』君贶使臣以大礼，重之以六德敢不重拜〔一七〕。」

　　〔一〕　贶，赐也。

　　〔二〕　金奏，以锺奏乐也。肆夏一名樊，韶夏一名遏，纳夏一名渠，此三夏曲也。礼有九夏。周礼：「锺师掌以锺鼓奏九夏。」元侯，牧伯也。郑后司农云：「九夏皆篇名，颂之类也，载在乐章，乐崩亦从而亡，是以颂不能具也。」

　　〔三〕　文王、大明、绵，大雅之首，文王之三也。三篇皆美文王、武王有圣德，天所辅祚，其徵应符验著见于天，乃天命非人力也。周公欲昭先王之德于天下，故两君相见，得以为乐也。

　　〔四〕　肄，习也。以为乐人自习修其业而及之，故不敢拜。

　　〔五〕　伶，伶人，乐官也。箫，乐器，编管为之。言乐人以箫作此三篇之声，与歌者相应也。诗云：「箫管备举。」

　　〔六〕　贶，赐也。

　　〔七〕　嘉，善也。鹿鸣曰：「我有嘉宾，德音孔昭。」是为嘉善先君之好也。

　　〔八〕　四牡，君劳使臣之乐也。章，著也。言臣奉命劳勤于外，述叙其情以歌乐之，所以著其勤劳也。

　　〔九〕　皇皇者华，君遣使臣之乐也。皇皇，犹煌煌也。怀私为每怀。靡，无也。言臣奉使当荣显于君，如华之色煌煌然。既受命，当思在公，每人人怀其私，于事将无所及也。　案：「荣显于君」，「于」，公序本作「其」。

　　〔一０〕此六者，皆君之所以教臣也。访问于善为咨，忠信为周。言诹、谋、度、询，必当谘之于忠信之人也。

　　〔一一〕郑后司农云：「『和』当为『私』。」

　　〔一二〕「才」，当为「事」。传曰：「咨事为诹。」

　　〔一三〕事，当为「难」。传曰：「咨难为谋。」

　　〔一四〕咨礼义为度。度，亦谋也。

　　〔一五〕询亲戚之谋也。

　　〔一六〕言当谘之于忠信之人。诗云：「周爰谘谋。」

　　〔一七〕六德，谓诹也、谋也、度也、询也、咨也、周也。

　　２　季武子为三军〔一〕，叔孙穆子曰：「不可。天子作师，公帅之，以征不德〔二〕。元侯作师，卿帅之，以承天子〔三〕。诸侯有卿无军，帅教卫以赞元侯〔四〕。自伯、子、男有大夫无卿〔五〕，帅赋以从诸侯〔六〕。是以上能征下，下无姦慝〔七〕。今我小侯也〔八〕，处大国之间〔九〕，缮贡赋以共从者，犹惧有讨〔一０〕。若为元侯之所〔一一〕，以怒大国，无乃不可乎？」弗从。遂作中军〔一二〕。自是齐、楚代讨于鲁〔一三〕，襄、昭皆如楚〔一四〕。

　　〔一〕　为，作也。武子，鲁卿，季文子之子季孙夙也。周礼：「天子六军，诸侯大国三军。」鲁，伯禽之封，旧有三军，其后削弱，二军而已。武子欲专公室，故益中军以为三，三家各征其一。事在鲁襄十一年。

　　〔二〕　师，谓六军之众也。公，谓诸侯为王卿士者也。周礼：「军将皆命卿。」诗云：「周公东征。」周公时为二伯而东征，则亦上公为元帅也。

　　〔三〕　元侯，大国之君。师，三军之众也。大国三卿皆命于天子。承天子，谓从王师征不义也。孔子曰：「天下有道，则礼乐、征伐自天子出。」

　　〔四〕　诸侯，谓次国之君。有卿，有命卿也，二卿命于天子，一卿命于其君。无军，无三军也。若元侯有事，则令卿帅其所教武卫之士，以佐元侯。礼所谓「次国二军，小国一军」，谓以赋出军从征伐也。赞，佐也。

　　〔五〕　无卿，无命卿也。王制曰「小国二卿，皆命于其君」也。

　　〔六〕　赋，国中出兵车、甲士，以从大国诸侯也。

　　〔七〕　征，正也。慝，恶也。

　　〔八〕　言小侯者，削弱之日久也。

　　〔九〕　大国，齐、楚也。

　　〔一０〕犹惧以不给见诛讨也。

　　〔一一〕之所，谓作三军，元侯所为也。

　　〔一二〕言中者，明已有上下军也。

　　〔一三〕代，更也。

　　〔一四〕襄，襄公也。昭，昭公也。如楚，朝事楚也。事在襄二十九年、昭七年。

　　３　诸侯伐秦，及泾莫济〔一〕。晋叔向见叔孙穆子曰：「诸侯谓秦不恭而讨之，及泾而止，于秦何益〔二〕？」穆子曰：「豹之业，及匏有苦叶矣，不知其他〔三〕。」叔向退，召舟虞与司马〔四〕，曰：「夫苦匏不材于人，共济而已〔五〕。鲁叔孙赋匏有苦叶，必将涉矣〔六〕。具舟除隧，不共有法〔七〕。」是行也，鲁人以莒人先济，诸侯从之〔八〕。

　　〔一〕　及，至也。泾，水名也。济，度也。鲁襄十一年，晋悼公伐郑，秦人伐晋以救郑。十四年，晋使六卿帅诸侯之大夫伐秦，至泾水，无肯先渡者。

　　〔二〕　何益于伐秦之事也。

　　〔三〕　业，事也。匏有苦叶，诗邶风篇名也，其诗曰：「匏有苦叶，济有深涉。深则厉，浅则揭。」言其必济，不知其他也。

　　〔四〕　舟虞，掌舟。司马，掌兵。

　　〔五〕　材，若裁也。不裁于人，言不可食也。共济而已，佩匏可以渡水也。

　　〔六〕　诗以言志也。

　　〔七〕　隧，道也。共，具也。舟虞具舟，司马除道。法，刑也。

　　〔八〕　诸侯，诸侯之大夫也。以，用也。能东西之曰以。

　　４　襄公如楚，及汉，闻康王卒，欲还〔一〕。叔仲昭伯曰：「君之来也，非为一人也〔二〕，为其名与其众也〔三〕。今王死，其名未改，其众未败，何为还？」诸大夫皆欲还。子服惠伯曰：「不知所为，姑从君乎〔四〕！」叔仲曰：「子之来也，非欲安身也，为国家之利也，故不惮勤远而听于楚〔五〕；非义楚也，畏其名与众也〔六〕。夫义人者，固庆其喜而弔其忧，况畏而服焉〔七〕？闻畏而往，闻丧而还，苟芈姓实嗣，其谁代之任丧〔八〕？王太子又长矣，执政未改〔九〕，予为先君来，死而去之，其谁曰不如先君〔一０〕？将为丧举，闻丧而还，其谁曰非侮也〔一一〕？事其君而任其政，其谁由己贰〔一二〕？求说其侮，而亟于前之人，其雠不滋大乎〔一三〕？说侮不懦，执政不贰，帅大雠以惮小国，其谁云待之〔一四〕？若从君而走患，则不如违君以避难〔一五〕。且夫君子计成而后行，二三子计乎？有御楚之术而有守国之备，则可也〔一六〕；若未有，不如往也。」乃遂行。

　　〔一〕　襄公，鲁成公之子襄公午也。如楚者，以宋之盟朝于楚也。汉，水名。康王，楚恭王之子康王昭也。

　　〔二〕　叔仲昭伯，鲁大夫，叔仲惠伯之孙叔仲带也。一人，谓康王也。

　　〔三〕　名，谓为大国有盟主之名也。众，略地多、兵甲众也。

　　〔四〕　惠伯，鲁大夫，仲孙他之子子服椒也。姑，且也。

　　〔五〕　惮，难也。

　　〔六〕　义楚，非以楚有义而往也。　案：「义楚」上疑脱「非」字。

　　〔七〕　庆，犹贺也。喜，犹福也。

　　〔八〕　芈，楚姓也。嗣，嗣世也。任，当也。谁当代之当丧为主者乎？言必自当之，故不可不往弔也。

　　〔九〕　执政，令尹、司马也。改，易也。

　　〔一０〕言我为楚先君故来，闻死而去之，后嗣臣子谁肯自谓我德不如先君者也。

　　〔一一〕举，动也。如在国闻楚有丧，将为之举动而往，况已至汉，闻丧而还，其谁言鲁不轻侮也？

　　〔一二〕任，当也。由，从也。言楚臣方事其君，当其政，其谁肯从己时而使诸侯有携贰者也。

　　〔一三〕说，犹除也。滋，益也。亟，疾也。言楚君臣求除其轻侮己者，将急疾于前之人，此雠不益大乎。

　　〔一四〕懦，弱也。惮，难也。言楚人欲除其侮慢之耻，不懦弱，其执政之臣无二心。以楚大雠，为鲁作难，其谁能待之？待，犹御也。

　　〔一五〕走，之也。

　　〔一六〕可，可还也。

　　反，及方城，闻季武子袭卞〔一〕，公欲还，出楚师以伐鲁〔二〕。荣成伯曰：「不可〔三〕。君之于臣，其威大矣。不能令于国，而恃诸侯，诸侯其谁暱之〔四〕？若得楚师以伐鲁，鲁既不违夙之取卞也，必用命焉，守必固矣〔五〕。若楚之克鲁〔六〕，诸姬不获闚焉，而况君乎？彼无亦置其同类以服东夷，而大攘诸夏，将天下是王，而何德于君，其予君也〔七〕？若不克鲁，君以蛮、夷伐之，而又求入焉，必不获矣。不如予之〔八〕。夙之事君也，不敢不悛〔九〕。醉而怒，醒而喜，庸何伤〔一０〕？君其入也！」乃归。

　　〔一〕　方城，楚北山也。卞，鲁邑也，季武子袭之以自予也。

　　〔二〕　伐季氏也。言鲁者，季氏专鲁国也。

　　〔三〕　成伯，鲁大夫，声伯之子也，名栾。

　　〔四〕　暱，亲也。

　　〔五〕　夙，武子名也。言夙取卞时，鲁人不违而从之，是为听用其命，必同心而守，故言「固矣」。

　　〔六〕　克，胜也。

　　〔七〕　无亦，亦也。同类，同姓也。攘，却也。言楚亦将自置其同姓于鲁以取天下，不与君也。

　　〔八〕　予之，以卞予武子也。

　　〔九〕　悛，改也。

　　〔一０〕庸，用也。言公欲伐鲁，若人醉而怒；今止者，醒而喜，用何伤乎。

　　５　襄公在楚，季武子取卞，使季冶逆〔一〕，追而予之玺书〔二〕，以告曰：「卞人将畔，臣讨之，既得之矣〔三〕。」公未言，荣成子曰〔四〕：「子股肱鲁国，社稷之事，子实制之。唯子所利，何必卞〔五〕？卞有罪而子征之，子之隶也，又何谒焉〔六〕？」子冶归，致禄而不出〔七〕，曰：「使予欺君，谓予能也〔八〕。能而欺其君，敢享其禄而立其朝乎〔九〕？」

　　〔一〕　季冶，鲁大夫，季氏之族子冶也。逆，迎也。

　　〔二〕　玺，印也。古者，大夫之印亦称玺。玺书，印封书也。

　　〔三〕　此玺书之辞也。

　　〔四〕　恐公怒，故先言也。

　　〔五〕　利，犹便也。

　　〔六〕　隶，役也。谒，告也。

　　〔七〕　致，归也。归禄，还采邑也。传曰「公冶致其邑」也。

　　〔八〕　欺，谓玺书言卞人将畔也。能，贤能也。

　　〔九〕　享，食也。

　　６　虢之会〔一〕，楚公子围二人执戈先焉〔二〕。蔡公孙归生与郑罕虎见叔孙穆子〔三〕，穆子曰：「楚公子甚美，不大夫矣〔四〕，抑君也〔五〕。」郑子皮曰：「有执戈之前，吾惑之〔六〕。」蔡子家曰：「楚，大国也；公子围，其令尹也。有执戈之前，不亦可乎？」穆子曰：「不然。天子有虎贲，习武训也〔七〕；诸侯有旅贲，御灾害也〔八〕；大夫有贰车，备承事也〔九〕；士有陪乘，告奔走也〔一０〕。今大夫而设诸侯之服，有其心矣〔一一〕。若无其心，而敢设服以见诸侯之大夫乎？将不入矣〔一二〕。夫服，心之文也。〔一三〕如龟焉，灼其中，必文于外。若楚公子不为君，必死，不合诸侯矣〔一四〕。」公子围反，杀郏敖而代之〔一五〕。

　　〔一〕　诸侯之大夫寻宋之盟也。在鲁昭元年。

　　〔二〕　楚公子围，恭王之庶子灵王熊虔也，时为令尹。先，谓使二人执戈在前导也。

　　〔三〕　归生，蔡大师子朝之子子家也。罕虎，郑大夫，子罕之孙、子展之子子皮也。穆子，鲁卿叔孙豹也。

　　〔四〕　美，谓服饰盛也。

　　〔五〕　似君也。

　　〔六〕　惑，疑怪也。

　　〔七〕　训，教也。虎贲，掌先后王而趋以卒伍，舍则守王闲，王在国则守宫门，所以习武教也。

　　〔八〕　御，禁也。旅贲，掌执戈盾夹车而趋，车止则持轮，所以备非常、禁灾害也。

　　〔九〕　贰，副也。承，奉也。事，使也。

　　〔一０〕陪，犹重也。奔走，使令也。

　　〔一一〕有篡国心也。

　　〔一二〕若不见讨，必为篡，不复入为大夫也。

　　〔一三〕言心所好，身必服之。

　　〔一四〕不复为大夫以会诸侯也。

　　〔一五〕郏敖，楚康王之子麇。麇有疾，围缢而杀之，葬之于郏，诸侯谓之郏敖。　案：公序本无「诸侯」二字。

　　７　虢之会，诸侯之大夫寻盟未退〔一〕。季武子伐莒取郓〔二〕，莒人告于会，楚人将以叔孙穆子为戮〔三〕。晋乐王鲋求货于穆子〔四〕，曰：「吾为子请于楚。」穆子不予。梁其踁谓穆子曰：「有货，以卫身也。出货而可以免，子何爱焉〔五〕？」穆子曰：「非女所知也。承君命以会大事〔六〕，而国有罪，我以货私免，是我会吾私也。苟如是，则又可以出货而成私欲乎〔七〕？虽可以免，吾其若诸侯之事何？夫必将或循之，曰：『诸侯之卿有然者故也〔八〕。』则我求安身而为诸侯法矣〔九〕。君子是以患作〔一０〕。作而不衷，将或道之〔一一〕，是昭其不衷也。余非爱货，恶不衷也〔一二〕。且罪非我之由〔一三〕，为戮何害〔一四〕？」楚人乃赦之。

　　〔一〕　寻宋之盟也。

　　〔二〕　郓，莒邑也。

　　〔三〕　楚人，令尹围也。以鲁背盟取郓，故欲戮之。

　　〔四〕　乐王鲋，晋大夫乐桓子也。

　　〔五〕　梁其踁，穆子家臣也。卫，营也。

　　〔六〕　大事，盟也。

　　〔七〕　苟，诚也。诚复有如此事者，即当复以财货求免而成私欲。私欲成，则公义废也。

　　〔八〕　必将有循傚我者，言诸侯之卿尝有以货私免者也。

　　〔九〕　货免之法也。

　　〔一０〕患作，患所作不得衷，以乱事也。

　　〔一一〕衷，中也。

　　〔一二〕欲杀身以成义，不欲求生以害道也。

　　〔一三〕由武子也。

　　〔一四〕何害于义也。

　　穆子归，武子劳之，日中不出〔一〕。其人曰：「可以出矣〔二〕。」穆子曰：「吾不难为戮，养吾栋也〔三〕。夫栋折而榱崩。吾惧压焉〔四〕。故曰虽死于外，而庇宗于内，可也〔五〕。今既免大耻，而不忍小忿，可以为能乎？」乃出见之。

　　〔一〕　日中，旦至日中也。穆子怨其背盟伐莒，故不出见之也。

　　〔二〕　其人，穆子家臣曾阜也。

　　〔三〕　武子，政卿也，是为国栋。言己为戮，鲁诛尽矣，故曰「养吾栋」也。

　　〔四〕　压，笮也。言季氏亡，则叔孙氏亦必亡也。

　　〔五〕　庇，覆也。

　　８　平丘之会，晋昭公使叔向辞昭公，弗与盟〔一〕。子服惠伯曰：「晋信蛮、夷而弃兄弟〔二〕，其执政贰也〔三〕。贰心〔四〕必失诸侯，岂唯鲁然〔五〕？夫失其政者，必毒于人，鲁惧及焉〔六〕，不可以不恭。必使上卿从之〔七〕。」季平子曰：「然则意如乎！〔八〕若我往，晋必患我，谁为之贰〔九〕？」子服惠伯曰：「椒既言之矣，敢逃难乎？椒请从〔一０〕。」

　　〔一〕　晋昭公，晋平公之子昭公夷也。鲁昭十年，季平子伐莒取郠，莒人塑之于晋。昭十三年，晋将讨鲁，会于平丘，使叔向辞鲁昭公，不与之盟也。

　　〔二〕　蛮、夷，莒人；兄弟，鲁也。

　　〔三〕　执政之臣有二心于莒而助之也。

　　〔四〕　案：「心」，公序本无。

　　〔五〕　言不独失鲁也。

　　〔六〕　必加毒于人也。

　　〔七〕　从至晋谢也。

　　〔八〕　平子，季武子之孙、悼子之子意如也，时为上卿。

　　〔九〕　患，谓见执。若，如也。贰，副也。

　　〔一０〕椒，惠伯名也。

　　晋人执平子。子服惠伯见韩宣子〔一〕曰：「夫盟，信之要也。〔二〕晋为盟主，是主信也。若盟而弃鲁侯，信抑阙矣〔三〕。昔栾氏之乱，齐人閒晋之祸，伐取朝歌〔四〕。我先君襄公不敢宁处，使叔孙豹悉帅敝赋〔五〕，踦跂毕行，无有处人〔六〕，以从军吏，次于雍渝〔七〕，与邯郸胜击齐之左〔八〕，椅止晏莱焉〔九〕，齐师退而后敢还。非以求远也〔一０〕，以鲁之密迩于齐，而又小国也；〔一一〕齐朝驾则夕极于鲁国〔一二〕，不敢惮其患，而与晋共其忧，亦曰：『庶几有益于鲁国乎〔一三〕！』今信蛮、夷而弃之，夫诸侯之勉于君者，将安劝矣？若弃鲁而苟固诸侯，群臣敢惮戮乎？诸侯之事晋者，鲁为勉矣。若以蛮、夷之故弃之，其无乃得蛮、夷而失诸侯之信乎？子计其利者，小国共命〔一四〕。」宣子说，乃归平子。

　　〔一〕　宣子，晋政卿，韩献子之子起也。

　　〔二〕　要，犹结也。

　　〔三〕　阙，缺也。

　　〔四〕　閒，候也。栾氏，晋大夫栾盈也，获罪奔楚，自楚奔齐。鲁襄二十三年，齐庄公纳盈，不克。秋，伐晋，取朝歌。朝歌，晋邑也。

　　〔五〕　赋，兵也。

　　〔六〕　踦跂，跘蹇也。

　　〔七〕　次，舍也。雍渝，晋地也。

　　〔八〕　邯郸胜，晋大夫，赵旃之子须子胜也，食采邯郸。左，左军也。

　　〔九〕　从后曰椅。止，获也。晏莱，齐大夫也。

　　〔一０〕非以求远功也。

　　〔一一〕密，比也。迩，近也。

　　〔一二〕极，至也。

　　〔一三〕益，谓得晋之力助也。

　　〔一四〕共，敬从也。

　　９　季桓子穿井，获如〔一〕土缶，其中有羊焉〔二〕。使问之仲尼曰：「吾穿井而获狗，何也〔三〕？」对曰：「以丘之所闻，羊也。丘闻之：木石之怪曰夔、蝄蜽〔四〕，水之怪曰龙、罔象，土之怪曰羵羊〔五〕。」

　　〔一〕　案攷异卷二：「『如』字疑涉注文而衍。」

　　〔二〕　桓子，鲁政卿，季平子之子斯也。或云：得土如瓦缶，中有土羊。昭谓：羊，生羊也，故谓之怪也。

　　〔三〕　获羊而言狗者，以孔子博物，测之也。

　　〔四〕　木石，谓山也。或云：「夔，一足，起人谓之山缫，音『骚』，或作『〈犭喿〉』，富阳有之，人面猴身，能言。或云『独足』也。」蝄蜽，山精，傚人声而迷惑人也。

　　〔五〕　龙，神兽也。非常见，故曰怪。或曰：「罔象食人，一名沐肿。」唐云：「羵羊，雌雄不成者也。」案：「羵羊」，公序本作「

　　坟羊」。

　　１０季康子问于公父文伯之母〔一〕曰：「主亦有以语肥也〔二〕。」对曰：「吾能老而已，何以语子。」康子曰：「虽然，肥愿有闻于主〔三〕。」对曰：「吾闻之先姑〔四〕曰：『君子能劳，后世有继〔五〕。』」子夏闻之，曰：「善哉！商闻之曰：『古之嫁者，不及舅、姑，谓之不幸。』夫妇，学于舅、姑者也。」

　　〔一〕　康子，鲁政卿，季悼子曾孙、桓子之子季孙肥也。文伯，鲁大夫，季悼子之孙、公父穆伯之子公父歜也。母，穆伯之妻敬姜也。

　　〔二〕　大夫称主，妻亦如之。语，教戒之也。

　　〔三〕　觊得一言可行者也。

　　〔四〕　夫之母曰姑，殁曰先姑。

　　〔五〕　能劳，能自卑劳，贵而不骄也。有继，子孙不废也。

　　１１公父文伯饮南宫敬叔酒〔一〕，以露睹父为客〔二〕。羞鳖焉，小〔三〕。睹父怒〔四〕，相延食鳖〔五〕，辞曰：「将使鳖长而后食之。」遂出〔六〕。文伯之母闻之，怒曰：「吾闻之先子〔七〕曰：『祭养尸，飨养上宾〔八〕。』鳖于何有〔九〕？而使夫人怒也！」遂逐之。五日，鲁大夫辞而复之〔一０〕。

　　〔一〕　敬叔，鲁大夫，孟僖子之子、懿子之弟南宫说也。

　　〔二〕　睹父，鲁大夫也。客，上客也。礼：饮，尊一人以为客也。

　　〔三〕　羞，进也。

　　〔四〕　怒鳖小也。

　　〔五〕　延，进也。众宾相进以食鳖也。

　　〔六〕　此睹父辞也。

　　〔七〕　先子，先舅季悼子也。

　　〔八〕　言祭祀之礼，尊养尸；飨宴之礼，养上宾也。

　　〔九〕　于何有，犹何礼有鳖也。　案：「犹何礼有鳖」，札记据段玉裁说当作「犹何有于鳖」。

　　〔一０〕辞，请也。

　　１２公父文伯之母如季氏〔一〕，康子在其朝〔二〕，与之言，弗应，从之及寝门，弗进而入〔三〕。康子辞于朝而入见〔四〕，曰：「肥也不得闻命，无乃罪乎〔五〕？」曰：「子弗闻乎？天子及诸侯合民事于外朝〔六〕，合神事于内朝〔七〕；自卿以下，合官职于外朝〔八〕，合家事于内朝〔九〕；寝门之内，妇人治其业焉。上下同之〔一０〕。夫外朝，子将业君之官职焉；内朝，子将庀季氏之政焉〔一一〕，皆非吾所敢言也。」

　　〔一〕　如，之也。

　　〔二〕　自其外朝也。　案：「外」，攷异卷二：「当是『内』字之误。」

　　〔三〕　入康子之家也。

　　〔四〕　辞其家臣，入见敬姜也。

　　〔五〕　得无有罪也。

　　〔六〕　言与百官考合民事于外朝也。

　　〔七〕　神事，祭祀也。内朝，在路门内也。

　　〔八〕　外朝，君之公朝也。

　　〔九〕　家，大夫。内朝，家朝也。

　　〔一０〕寝门，正室之门也。上下，天子已下也。

　　〔一一〕庀，治也。

　　１３公父文伯退朝，朝其母，其母方绩。文伯曰：「以歜之家而主犹绩〔一〕，惧忏季孙之怒也〔二〕，其以歜为不能事主乎！」

　　〔一〕　言家有宠，不当绩也。

　　〔二〕　季孙，康子也。位尊，又为大宗也。

　　其母歎曰：「鲁其亡乎！使童子备官而未之闻耶〔一〕？居，吾语女〔二〕。昔圣王之处民也，择瘠土而处之〔三〕，劳其民而用之，故长王天下〔四〕。夫民劳则思，思则善心生〔五〕；逸则淫，淫则忘善，忘善则恶心生。沃土之民不材，逸也〔六〕；瘠土之民莫不嚮义，劳也〔七〕。是故天子大采朝日，与三公、九卿祖识地德〔八〕；日中考政，与百官之政事，师尹维旅、牧、相宣序民事〔九〕；少采夕月，与大史、司载纠虔天刑〔一０〕；日入监九御，使洁奉禘、郊之资盛〔一一〕，而后即安〔一二〕。诸侯朝修天子之业命〔一三〕，昼考其国职，夕省其典刑〔一四〕，夜儆百工，使无慆淫，而后即安〔一五〕。卿大夫朝考其职〔一六〕，昼讲其庶政，夕序其业〔一七〕，夜庀其家事，而后即安〔一八〕。士朝受业〔一九〕，昼而讲贯〔二０〕，夕而习复〔二一〕，夜而计过无憾，而后即安〔二二〕。自庶人以下，明而动，晦而休，无日以怠〔二三〕。

　　〔一〕　童，童蒙不达也。言已居官而未闻道也。

　　〔二〕　居，坐也。

　　〔三〕　硗确为瘠。

　　〔四〕　瘠土利薄，又劳而用之，使不淫逸；不淫逸则向义，故长王天下也。

　　〔五〕　民劳于事，则思俭约，故善心生也。

　　〔六〕　沃，肥美也。不材，器能少也。

　　〔七〕　善心生，故向义也。

　　〔八〕　礼：「天子以春分朝日，示有尊也。」虞说曰：「大采，�织也。祖，习也。识，知也。地德所以广生。」昭谓：礼玉藻，天子玄冕以朝日。冕服之下则大采，非衮织也。周礼：「王者搢大圭，执镇圭，藻五采五就以朝日。」则大采谓此也。言天子与公卿因朝日以修阳政而习地德，因夕月以理阴教而纠天刑。日照昼，月照夜，各因其照以修其事。　案：「冕服之下」，「冕」字上公序本有「玄冕」二字。

　　〔九〕　宣，遍也。序，次也。三君云：「师尹，大夫官也，掌以美制王。维，陈也。旅，众士也。牧，州牧也。相，国相也。皆百官政事之所及也。」一曰：「师尹，公也。诗云：『赫赫师尹。』」　案：「掌以美制王」，「制」，公序本作「诏」。

　　〔一０〕夕月以秋分。纠，恭也。虔，敬也。刑，法也。或云：「少采，黼衣也。」昭谓：朝日以五采，则夕月其三采也。载，天文也。司天文谓冯相、保章氏，与大史相俪偶也。因夕月而恭敬观天法、考行度以知妖祥也。

　　〔一一〕监，视也。九御，九嫔之官，主资盛、祭服者也。

　　〔一二〕即，就也。

　　〔一三〕业，事也。命，令也。

　　〔一四〕典，常也。刑，法也。

　　〔一五〕儆，戒也。工，官也。慆，慢也。

　　〔一六〕在公之官职也。

　　〔一七〕序，次也。

　　〔一八〕庀，治也。

　　〔一九〕受事于朝也。

　　〔二０〕贯，习也。

　　〔二一〕复，覆也。

　　〔二二〕憾，恨也。凡此皆先公后私之义也。

　　〔二三〕晦，冥也。

　　「王后亲织玄紞〔一〕，公侯之夫人加之以紘、綖〔二〕，卿之内子为大带〔三〕，命妇成祭服〔四〕，列士之妻加之以朝服〔五〕，自庶士以下，皆衣其夫〔六〕。社而赋事，蒸而献功〔七〕，男女效绩，愆则有辟，古之制也〔八〕。君子劳心，小人劳力，先王之训也。自上以下，谁敢淫心舍力？今我，寡也，尔又在下位〔九〕，朝夕处事，犹恐忘先人之业〔一０〕。况有怠惰，其何以避辟〔一一〕！吾冀而朝夕修我曰：『必无废先人〔一二〕。』尔今曰：『胡不自安〔一三〕。』以是承君之官，余惧穆伯之绝嗣也〔一四〕。」仲尼闻之曰：「弟子志之〔一五〕，季氏之妇不淫矣。」

　　〔一〕　说云：「紞，冠之垂前后者。」昭谓：紞，所以悬填当耳者也。

　　〔二〕　既织紞，复加之紘、綖也。冕曰紘。紘，缨之无緌者也，从下而上，不结。綖，冕上覆之者也。

　　〔三〕　卿之适妻曰内子。大带，缁带也。　案发正卷五引任大椿说：「缁带」当作「素带」。

　　〔四〕　命妇，大夫之妻也。祭服，玄衣、纁裳也。

　　〔五〕　列士，元士也。既成祭服，又加之以朝服也。朝服，天子之士皮弁素积，诸侯之士玄端委貌。

　　〔六〕　庶士，下士也。下，至庶人也。

　　〔七〕　社，春分祭社也，事农桑之属也。冬祭曰蒸，蒸而献五穀、布帛之属也。　案：「布帛之属也」，「属」公序本作「功」。

　　〔八〕　绩，功也。辟，罪也。

　　〔九〕　下位，大夫也。　案：「大夫」，公序本作「下大夫」。

　　〔一０〕处事，处身于作事也。

　　〔一一〕上言「愆则有辟」，故言「何以避辟」也。

　　〔一二〕冀，望也。而，女也。修，儆也。

　　〔一三〕欲使我不绩而自安也。

　　〔一四〕承，奉也。以是怠堕之心奉君官职，无以避辟，将见诛绝也。

　　〔一五〕志，识也。

　　１４公父文伯之母，季康子之从祖叔母也〔一〕。康子往焉，｛门为｝门与之言〔二〕，皆不踰阈〔三〕。祭悼子，康子与焉〔四〕，酢不受，彻俎不宴〔五〕，宗不具不绎〔六〕，绎不尽饫则退〔七〕。仲尼闻之，以为别于男女之礼矣。

　　〔一〕　祖父昆弟之妻也。

　　〔二〕　｛门为｝，闢也。门，寝门也。

　　〔三〕　阈，限也。皆，二人也。敬姜不喻阈而出，康子不踰阈而入。传曰：「妇人送迎不出门，见兄弟不踰阈。」

　　〔四〕　悼子，穆伯之父、敬姜先舅也。与，与祭也。

　　〔五〕　礼：「祭，主人献宾，宾酢主人。」不受，敬姜不亲受也。祭毕彻俎，不与康子宴饮也。

　　〔六〕　绎，又祭也。唐尚书云：「祭之明日也。」昭谓：天子、诸侯曰绎，以祭之明日；卿大夫曰宾尸，与祭同日。此言绎者，通言也。贾侍中云：「宗，宗臣，主祭祀之礼也。不具，谓宗臣不具在，则敬姜不与绎也。」

　　〔七〕　说曰：「饫，宴安私饮也。」昭谓：立曰饫，坐曰宴。言宗具则与绎，绎毕而饮，不尽饫礼而退，恐有醉饱之失，皆所以远嫌也。

　　１５公父文伯之母欲室文伯〔一〕，飨其宗老〔二〕，而为赋绿衣之三章〔三〕。老请守龟卜室之族〔四〕。师亥闻之〔五〕曰：「善哉！男女之飨，不及宗臣〔六〕；宗室之谋，不过宗人〔七〕。谋而不犯，微而昭矣〔八〕。诗所以合意，歌所以咏诗也。今诗以合室，歌以咏之，度于法矣〔九〕。」

　　〔一〕　室，妻也。

　　〔二〕　家臣称老。宗，宗人，主礼乐者也。楚语曰：「屈到嗜芰，有疾，属其宗、老曰『祭我必以芰』」也。

　　〔三〕　绿衣，诗鄁风也。其三章曰：「我思古人，实获我心。」以言古之贤人，正室家之道，我心所善也。　案：「我思古人，实获我心」，乃毛诗绿衣四章之辞而非三章。绿衣之三章：「我思古人，俾无訧兮。」与下文「谋而不犯」之义正合。

　　〔四〕　守龟，卜人。族，姓也。

　　〔五〕　师亥，鲁乐师之贤者也。

　　〔六〕　贾侍中云：「男女之飨，谓宴相飨食之礼不及宗臣也。」昭谓：上章所云「彻俎不宴」是也。

　　〔七〕　虞、唐云：「不过宗人，不与他姓议亲亲也。」昭谓：此宗人则上宗臣也。亦用同姓，若汉宗正用诸刘矣。凡时男女之飨，不及宗臣，至于谋宗室之事，则不过宗臣。故敬姜欲室文伯而飨其宗老，赋诗以成之也。

　　〔八〕　不犯，不犯礼也。微而昭，诗以合意也。

　　〔九〕　合，成也。

　　１６公父文伯卒，其母戒其妾曰：「吾闻之：好内，女死之；好外，士死之。今吾子夭死，吾恶其以好内闻也。二三妇之辱共先者〔一〕祀〔二〕，请无瘠色〔三〕，无旬涕〔四〕，无搯膺〔五〕，无忧容，有降服，无加服〔六〕。从礼而静，是昭吾子也。」仲尼闻之曰：「女知莫若妇，男知莫若夫〔七〕。公父氏之妇智也夫〔八〕！欲明其子之令德。」

　　〔一〕　案：「者」，公序本在「祀」字下。

　　〔二〕　辱，自屈辱，共奉先人之祀者也。

　　〔三〕　毁瘠之色也。

　　〔四〕　无声涕出为旬涕也。

　　〔五〕　搯，叩也。膺，胸也。

　　〔六〕　轻于礼为降，重于礼为加。

　　〔七〕　言处女之智不如妇，童男之智不如丈夫也。

　　〔八〕　公父，季氏之别也。智也夫者，凡妇人之情，爱其子，欲令妻妾思慕而已，今敬姜乃反割抑，欲以明德，此丈夫之智，故曰「智也夫」。

　　１７公父文伯之母朝哭穆伯，而暮哭文伯〔一〕。仲尼闻之曰：「

　　季氏之妇可谓知礼矣。爱而无私，上下有章〔二〕。」

　　〔一〕　哭，谓既练之后，哀至之哭也。此父子之丧哭不相及，终言之耳。礼，寡妇不夜哭，远情欲也。

　　〔二〕　上下有章，夫朝、子暮也。

　　１８吴伐越，堕会稽〔一〕，获骨焉，节专车〔二〕。吴子使来好聘〔三〕，且问之仲尼，曰：「无以吾命。」宾发币于大夫，及仲尼，仲尼爵之〔四〕。既彻俎而宴〔五〕，客执骨而问〔六〕曰：「敢问骨何为大〔七〕？」仲尼曰：「丘闻之：昔禹致群神于会稽之山，〔八〕防风氏后至，禹杀而戮之〔九〕，其骨节专车。此为大矣。」客曰：「敢问谁守为神？」仲尼曰：「山川之灵，足以纪纲天下者，其守为神〔一０〕；社稷之守者，为公侯〔一一〕。皆属于王者。」客曰：「防风何守也？」仲尼曰：「汪芒氏之君也〔一二〕，守封、嵎之山者也〔一三〕，为漆〔一四〕姓〔一五〕。在虞、夏、商为汪芒氏，于周为长狄〔一六〕，今为大人〔一七〕。」客曰：「人长之极几何？」仲尼曰：「僬侥氏长三尺，短之至也〔一八〕。长者不过十之，数之极也〔一九〕。」

　　〔一〕　会稽，山名。堕，坏也。吴王夫差败越于夫椒，越王句践栖于会稽，吴围而坏之。在鲁哀元年。

　　〔二〕　骨一节，其长专车。专，擅也。

　　〔三〕　吴子，夫差。好聘，修旧好也。

　　〔四〕　发所齎币于鲁大夫，次及仲尼也。爵之，饮之酒也。

　　〔五〕　献酢礼毕，彻俎而宴饮也。

　　〔六〕　因折俎之骨，执以问也。

　　〔七〕　凡骨何者为大？

　　〔八〕　群神，谓主山川之君，为群神之主，故谓之神也。

　　〔九〕　防风，汪芒氏之君名也。违命后至，故禹杀之，陈尸为戮也。

　　〔一０〕山川之守主，为山川设者也。足以纪纲天下，谓名山大川能兴云致雨以利天下也。

　　〔一一〕封国，立社稷而令守之，是谓公侯也。

　　〔一二〕汪芒，长狄之国名也。

　　〔一三〕封，封山。嵎，嵎山。今在吴郡永安县也。

　　〔一四〕案：「漆」，札记：「当为『涞』之讹。」

　　〔一五〕漆，汪芒氏之姓也。

　　〔一六〕周世其国北迁，为长狄也。

　　〔一七〕今，孔子时也。

　　〔一八〕僬侥，西南蛮之别也。

　　〔一九〕十之三丈，则防风氏也。

　　１９仲尼在陈，有隼集于陈侯之庭而死，苦矢贯之，石砮其长尺有咫〔一〕。陈惠公使人以隼如仲尼之馆问之〔二〕。仲尼曰：「隼之来也远矣！此肃慎氏之矢也〔三〕。昔武王克商，通道于九夷、百蛮〔四〕，使各以其方贿来贡〔五〕，使无忘职业。于是肃慎氏贡苦矢、石砮，其长尺有咫。先王欲昭其令德之致远也，以示后人，使永监焉〔六〕，故铭其栝曰『肃慎氏之贡矢〔七〕』，以分大姬，配虞胡公而封诸陈〔八〕。古者，分同姓以珍玉，展亲也〔九〕；分异姓以远方之职贡，使无忘服也。故分陈以肃慎氏之贡〔一０〕。君若使有司求诸故府，其可得也〔一一〕。」使求，得之金椟，如之〔一二〕。

　　〔一〕　隼，鸷鸟也。苦，木名。砮，镞也，以石为之。八寸曰咫。苦矢贯之，坠而死也。

　　〔二〕　惠公，陈哀公之孙、悼太子之子吴也。馆，仲尼所舍也。　案：「惠公」，攷异卷二据史记陈杞世家说当作「愍公」。

　　〔三〕　肃慎，北夷之国，故隼来远矣。传曰：「肃慎、燕、亳，吾北土也。」

　　〔四〕　九夷，东夷九国也。百蛮，蛮有百邑也。

　　〔五〕　方贿，各以所居之方所出货贿为贡也。

　　〔六〕　监，视也。

　　〔七〕　刻曰铭。栝，箭、羽之閒也。

　　〔八〕　分，予也。大姬，武王元女。胡公，舜后，虞遏父之子胡公满也。诸，之也。

　　〔九〕　展，重也。玉，谓若夏后氏之璜也。

　　〔一０〕陈，妫姓也。

　　〔一一〕故府，旧府也。

　　〔一二〕椟，匮也。金，以金带其外也。如之，如孔子之言也。

　　２０齐闾丘来盟〔一〕，子服景伯戒宰人曰：「陷而入于恭〔二〕。」闵马父笑，景伯问之〔三〕，对曰；「笑吾子之大也〔四〕。昔正考父校商之名颂十二篇于周太师，以那为首〔五〕，其辑之乱〔六〕曰：『自古在昔，先民有作。温恭朝夕，执事有恪〔七〕。』先圣王之传恭，犹不敢专，称曰『自古』，古曰『在昔』，昔曰『先民』〔八〕。今吾子之戒吏人曰『陷而入于恭』，其满之甚也〔九〕。周恭王能庇昭、穆之阙而为『恭〔一０〕』，楚恭王能知其过而为『恭〔一一〕』。今吾子之教官僚〔一二〕曰『陷而后恭』，道将何为？〔一三〕」

　　〔一〕　闾丘，齐大夫闾丘明也。初，齐悼公在鲁，取季康子之妹，及即位而逆之，季鲂侯通焉。女言其情，不敢予也。齐侯怒，伐鲁，鲁与齐平，齐使闾丘明来盟。在鲁哀八年也。

　　〔二〕　景伯，鲁大夫，子服惠伯之孙、昭伯之子子服何也。宰人，吏人也。陷，犹过失也。如有过失，宁近于恭也。

　　〔三〕　马父，鲁大夫也。

　　〔四〕　谓骄满也。

　　〔五〕　正考父，宋大夫，孔子之先也。名颂，颂之美者也。太师，乐官之长，掌教诗、乐。毛诗序云：「微子至于戴公，其閒礼乐废坏，有正考父者，得商颂十二篇于周之太师，以那为首。」郑司农云：「自考父至孔子，又亡其七篇，故馀五耳。」

　　〔六〕　辑，成也。凡作篇章，篇义既成，撮其大要为乱辞。诗者，歌也，所以节儛者也，如今三节儛矣。曲终乃更变章乱节，故谓之乱也。

　　〔七〕　恪，敬也。先王称之曰自古，古曰在昔，昔曰先民。有作，言先圣人行此恭敬之道久矣，不敢言创之于己，乃云受之于先古也。

　　〔八〕　此其不敢专也。

　　〔九〕　骄为满，恭为谦。

　　〔一０〕庇，覆也。恭王，周昭王之孙、穆王之子。昭王南征而不反，穆王欲肆其心，皆有阙失。言恭王能庇覆之，故为「恭」也。

　　〔一一〕恭王，楚庄王之子。知其过者，有疾，召大夫曰：「不穀不德，覆楚国之师。若殁，请为『灵』若『厉』」。子囊曰：「君实恭，可不谓『恭』乎？」大夫从之。

　　〔一二〕唐云：「同官曰僚。」昭谓：此景伯之属，下僚耳，非同官之僚也。同僚，谓位同者也。诗云：「我虽异事，及尔同僚。」

　　〔一三〕失道尚为恭，如其得道，将何为乎？

　　２１季康子欲以田赋〔一〕，使冉有访诸仲尼〔二〕。仲尼不对，〔三〕私于冉有曰：「求来！女不闻乎？先王制土，籍田以力，而砥其远迩〔四〕；赋里以入，而量其有无〔五〕；任力以夫，而议其老幼〔六〕。于是乎有鳏、寡、孤、疾〔七〕，有军旅之出则徵之，无则已〔八〕。其岁，收田一井，出稯禾、秉刍、缶米，不是过也〔九〕。先王以为足〔一０〕。若子季孙欲其法也，则有周公之籍矣〔一一〕；若欲犯法，则苟而赋，又何访焉〔一二〕！」

　　〔一〕　田赋，以田出赋也。贾侍中云：「田，一井也。周制：十六井赋戎马一匹、牛三头。一井之田，而欲出十六井之赋也。」昭谓：此数甚多，似非也。下虽云「收田一井」，凡数从夫井起，故云井耳。

　　〔二〕　冉有，孔子弟子冉求也，为季氏宰。康子欲加赋，使访之。

　　〔三〕　以其非制也。

　　〔四〕　制土，制其肥硗以为差也。籍田，谓税也。以力，谓三十者受田百亩，二十者五十亩，六十还田也。砥，平也，平远迩所差也。周礼：「近郊十一，远郊二十而三，甸、稍、县、都皆无过十二也。」

　　〔五〕　里，〈土廛〉也，谓商贾所居之区域也。以入，计其利入多少，而量其财业有无以为差也。周礼「国宅无征，园〈土廛〉二十而一，漆林之征二十而五」也。

　　〔六〕　力，谓繇役。以夫，以夫家为数。议其老幼，老幼则有复，□□除也。　案：「则有复」下，公序本无空格。

　　〔七〕　又议其鳏、寡、孤、疾而不役也。疾，废疾也。

　　〔八〕　云徵鳏、寡、孤、疾之赋也。已，止也。无军旅之出，则止不赋也。

　　〔九〕　其岁，有军旅之岁也。缶，庾也。聘礼曰：「十六斗曰庾，十庾曰秉。秉，二百四十斗也。四秉曰筥，十筥曰稯。稯，六百四十斛也。」　案：「二百四十斗」，公序本作「一百六十斗」。

　　〔一０〕足供用也。

　　〔一一〕籍田之法，周公所制也。

　　〔一二〕苟，苟且也。时康子不听，鲁哀十二年春，卒用田赋。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第六

齐语

　　１　桓公自莒反于齐〔一〕，使鲍叔为宰〔二〕，辞曰：「臣，君之庸臣也〔三〕。君加惠于臣，使不冻馁，则是君之赐也。若必治国家者，则非臣之所能也。若必治国家者，则其管夷吾乎〔四〕。臣之所不若夷吾者五：宽惠柔民，弗若也〔五〕；治国家不失其柄，弗若也〔六〕；忠信可结于百姓，弗若也；制礼义可法于四方，弗若也；执枹鼓立于军门，使百姓皆加勇焉，弗若也〔七〕。」桓公曰：「夫管夷吾射寡人中钩，是以滨于死〔八〕。」鲍叔对曰：「夫为其君动〔九〕也〔一０〕。君若宥而反之，夫犹是也〔一一〕。」桓公曰：「若何〔一二〕？」鲍子对曰：「请诸鲁〔一三〕。」桓公曰：「施伯，鲁君之谋臣也〔一四〕，夫知吾将用之，必不予我矣。若之何？」鲍子对曰：「使人请诸鲁，曰：『寡君有不令之臣在君之国，欲以戮之于群臣，故请之。』则予我矣。」桓公使请诸鲁，如鲍叔之言。

　　〔一〕　桓公，齐太公之后、僖公之子、襄公之弟桓公小白也。初，襄公立，其政无常，鲍叔牙曰：「乱将作矣。」奉公子小白出奔莒。公孙无知杀襄公而立。管夷吾、邵忽奉公子纠奔鲁。齐人杀无知，逆子纠于鲁，庄公不即遣，而盟以要之。齐大夫归逆小白于莒。庄公伐齐，纳子纠，桓公自莒先入。

　　〔二〕　鲍叔，齐大夫，似姓之后、鲍敬叔之子叔牙也。宰，太宰也。

　　〔三〕　庸，凡庸也。

　　〔四〕　管夷吾，齐卿，姬姓之后、管严仲之子敬仲也。

　　〔五〕　宽则得众，惠则足以使民。柔，安也。

　　〔六〕　柄，谓本也。

　　〔七〕　军门，立旍为军门，若今牙门矣。加，益也。

　　〔八〕　三君皆云：「滨，近也。管仲臣于子纠，乾时之战，亲射桓公中钩。」

　　〔九〕　案攷异卷二引洪颐烜说：「『动』，当为『勤』字之误也。」

　　〔一０〕君，子纠也。

　　〔一一〕宥，赦也。犹是，言为君犹为子纠也。

　　〔一二〕若何得还。

　　〔一三〕是时桓公使鲍叔胁鲁杀子纠，邵忽死之，管仲不死。

　　〔一四〕施伯，鲁大夫，惠公之孙、施父之子。

　　庄公以问施伯，施伯对曰：「此非欲戮之也，欲用其政也。夫管子，天下之才也〔一〕，所在之国，则必得志于天下。令彼在齐，则必长为鲁国忧矣。」庄公曰；「若何？」施伯对曰：「杀而以其尸授之〔二〕。」庄公将杀管仲，齐使者请曰：「寡君欲亲以为戮〔三〕，若不生得以戮于群臣，犹未得请也〔四〕。请生之。」于是庄公使束缚以予齐使，齐使受之而退。

　　〔一〕　才冠天下也。

　　〔二〕　授予齐使也。

　　〔三〕　欲得生自戮之，以逞射己之忿。

　　〔四〕　犹未得所请也。

　　比至，三衅、三浴之〔一〕。桓公亲逆之于郊〔二〕，而与之坐而问焉〔三〕，曰：「昔吾先君襄公筑台以为高位〔四〕，田、狩、罼、弋〔五〕，不听国政，卑圣侮士，而唯女是崇〔六〕。九妃、六嫔〔七〕，陈妾数百〔八〕，食必粱肉，衣必文绣。戎士冻馁，戎车待游车之裂〔九〕，戎士待陈妾之馀〔一０〕。优笑在前，贤材在后〔一一〕。是以国家不日引〔一二〕，不月长〔一三〕。恐宗庙之不扫除，社稷之不血食，敢问为此若何〔一四〕？」管子对曰：「昔吾先王昭王、穆王，世法文、武远绩以成名〔一五〕，合群叟，比校民之有道者〔一六〕，设象以为民纪〔一七〕，式权以相应〔一八〕，比缀以度〔一九〕，竱本肇末〔二０〕，劝之以赏赐，纠之以刑罚，〔二一〕班序颠毛，以为民纪统〔二二〕。」桓公曰：「为之若何？」管子对曰：「昔者，圣王之治天下也，参其国而伍其鄙〔二三〕，定民之居，成民之事〔二四〕，陵为之终〔二五〕，而慎用其六柄焉〔二六〕。」

　　〔一〕　以香涂身曰衅，亦或为「熏」。

　　〔二〕　逆，迎也。郊，近郊也。

　　〔三〕　还国与坐也。

　　〔四〕　居高台以自尊也。

　　〔五〕　田，猎也。狩，围守而取禽也。罼，掩稚兔之网也。弋，缴射也。

　　〔六〕　崇，高也。

　　〔七〕　唐尚书曰：「九妃，三国之女，以姪娣从也。」昭谓：正适称妃，言「九」者，尊之如一，明其淫侈非礼制也。姪娣之属皆称妾。嫔，妇官也。

　　〔八〕　陈，列也。

　　〔九〕　案：「｛前衣｝」，公序本作「裂」。攷异卷二引太平御览作「裂」，是，因形近作「｛前衣｝」。

　　〔一０〕戎车，兵车也。游车，游戏之车也。裂，残也。

　　〔一一〕优笑，倡俳也。

　　〔一二〕引，申也。

　　〔一三〕长，益也。

　　〔一四〕为，治也。

　　〔一五〕周，管子之先也。绩，功也。言昭王、穆王虽有所阙，犹能世法文王、武王之典，以成其功名也。周语曰：「厉始革典。」言至厉王乃变更文、武之常典。

　　〔一六〕合，会也。叟，老也。比，比方也。校，考合也。谓考其德行道艺而兴贤者。

　　〔一七〕设象，谓设教象之法于象魏也。周礼：「正月之吉，悬法于象魏，使万民观焉，挟日而敛之。」所以为民纪纲也。

　　〔一八〕式，用也。权，平也。治政、用民，使平均相应也。

　　〔一九〕比，比其众寡也。缀，连也，连其夫家也。度，法也。

　　〔二０〕竱，等也。肇，正也。谓先等其本，以正其末。

　　〔二一〕纠，收也。

　　〔二二〕班，次也。序，列也。颠，顶也。毛，髮也。统，犹经也。言次列顶髮之白黑，使长幼有等，以为治民之经纪。

　　〔二三〕参，三也。国，郊以内也。伍，五也。鄙，郊以外也。谓三分国都以为三军，五分其鄙以为五属。圣王，谓若汤、武也。

　　〔二四〕谓使四民各居其职所也，若工就官府、农就田野，所以成其事也。

　　〔二五〕以为葬地。　案：「地」原作「也」。攷异卷二引太平御览「也」应作「地」，今据改。

　　〔二六〕柄，本也。六柄，生、杀、贫、富、贵、贱也。

　　桓公曰：「成民之事若何？」管子对曰：「四民者，勿使杂处，〔一〕杂处则其言哤，其事易〔二〕。」公曰：「处士、农、工、商若何？」管子对曰：「昔圣王之处士也，使就閒燕「三」；处工，就官府；处商，就市井；处农，就田野。

　　〔一〕　四民，谓士、农、工、商。

　　〔二〕　哤，乱貌。易，变也。

　　〔三〕　士，讲学道艺者。閒燕，犹清淨也。

　　「令夫士，群萃而州处〔一〕，閒燕则父与父言义，子与子言孝，其事君者言敬，其幼者言弟。少而习焉，其心安焉，不见异物而迁焉〔二〕。是故其父兄之教不肃而成〔三〕，其子弟之学不劳而能。夫是，故士之子恒为士。

　　〔一〕　萃，集也。州，聚也。

　　〔二〕　物，事。迁，移也。

　　〔三〕　肃，疾也。

　　「令夫工，群萃而州处，审其四时〔一〕，辨其功苦〔二〕，权节其用〔三〕，论比协材〔四〕，旦暮从事，施于四方〔五〕，以饬其子弟〔六〕，相语以事，相示以巧，相陈以功〔七〕。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故工之子恒为工。

　　〔一〕　言四时各有其宜也，谓死、生、凝、释之时也。

　　〔二〕　辨，别也。功，牢也。苦，脆也。

　　〔三〕　权，平也，视其平沉之均也。节，节其大小轻重。

　　〔四〕　论，择也。比，比其善恶也。协，和也，和其刚柔也。

　　〔五〕　施其物用于四方也。

　　〔六〕　饬，教也。

　　〔七〕　陈，亦示也。功，成功也。功善则有赏。

　　「令夫商，群萃而州处，察其四时〔一〕，而监其乡之资〔二〕，以知其市之贾，负、任、担、荷〔三〕，服牛、轺马〔四〕，以周四方〔五〕，以其所有，易其所无，市贱鬻贵〔六〕，旦暮从事于此，以饬其子弟，相语以利，相示以赖〔七〕，相陈以知贾。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故商之子恒为商。

　　〔一〕　四时所用者，预资之也。

　　〔二〕　监，视也。资，财也。视其贵贱、有无。

　　〔三〕　背曰负。肩曰担。任，抱也。荷，揭也。

　　〔四〕　服，谓牛服车也。轺，马车也。诗云：「睆彼牵牛，不以服箱。」

　　〔五〕　周，遍也。

　　〔六〕　市，取也。鬻，卖也。

　　〔七〕　赖，赢也。

　　「令夫农，群萃而州处，察其四时〔一〕，权节其用，耒、耜、耞、芟〔二〕，及寒，击菒除田〔三〕，以待时耕〔四〕；及耕，深耕而疾耰之，以待时雨〔五〕；时雨既至，挟其枪、刈、耨、鎛〔六〕，以旦暮从事于田野。脱衣就功，首戴茅蒲，身衣襏襫〔七〕，霑体涂足〔八〕，暴其髮肤，尽其四支之敏〔九〕，以从事于田野。少而习焉，其心安焉，不见异物而迁焉。是故其父兄之教不肃而成，其子弟之学不劳而能。夫是，故农之子恒为农，野处而不暱〔一０〕。其秀民之能为士者，必足赖也〔一一〕。有司见而不以告，其罪五。〔一二〕有司已于事而竣〔一三〕。」

　　〔一〕　四时树艺各有宜也。

　　〔二〕　权，平也，平节其器用小大倨句之宜也。耞，柫也，所以击草也。芟，大鎌，所以芟草也。

　　〔三〕　寒，谓季冬大寒之时也。菒，枯草也。

　　〔四〕　时耕，谓立春之后。

　　〔五〕　疾，速也。耰，摩平也。时雨至，当种也。

　　〔六〕　在掖曰挟。枪，桩也。刈，鎌也。耨，鎡錤也。鎛，鉏也。

　　〔七〕　脱，解也。茅蒲，蹬笠也。襏襫，蓑襞衣也。茅，或作「萌」。萌，竹萌之皮，所以为笠也。

　　〔八〕　霑，儒也。

　　〔九〕　敏，犹材也。

　　〔一０〕暱，近也。

　　〔一一〕秀民，民之秀出者也。赖，恃也。

　　〔一二〕有司，掌民之官也。罪在五刑也。

　　〔一三〕已，毕也。竣，退伏也。

　　桓公曰：「定民之居若何？」管子对曰：「制国以为二十一乡。〔一〕」桓公曰：「善。」管子于是制国以为二十一乡〔二〕：工商之乡六〔三〕；士乡十五〔四〕，公帅五乡焉〔五〕，国子帅五乡焉，高子帅五乡焉〔六〕。参国起案，以为三官〔七〕，臣立三宰〔八〕，工立三族〔九〕，市立三乡〔一０〕，泽立三虞〔一一〕，山立三衡〔一二〕。

　　〔一〕　唐尚书云：「四民之所居也。」昭谓：国，国都城郭之域也，唯士、工、商而已，农不在也。

　　〔二〕　二千家为一乡。二十一乡，凡肆万二千家。此管子制，非周法也。

　　〔三〕　工、商各三也，二者不从戎役也。

　　〔四〕　唐尚书云：「士与农共十五乡。」昭谓：此士，军士也。十五乡合三万人，是为三军。农，野处而不暱，不在都邑之数，则下所云伍鄙是也。

　　〔五〕　五乡万人，是谓中军，公所帅也。

　　〔六〕　国子、高子，皆齐上卿，各帅五乡，为左右军也。

　　〔七〕　参，三也。案，界也。分国事以为三也。

　　〔八〕　三宰，三卿也，使掌群臣也。

　　〔九〕　族，属也。晋赵盾为旄车之族。上言工商之乡六，则各三也。

　　〔一０〕市，商也。商处市井，故曰市也。

　　〔一一〕周礼有泽虞之官。虞，度也，掌度知川泽之大小及所生育者。

　　〔一二〕周礼有山虞林衡之官。衡，平也，掌平其政也。

　　桓公曰：「吾欲从事于诸侯，其可乎〔一〕？」管子对曰：「未可。国未安。」桓公曰：「安国若何？」管子对曰：「修旧法〔二〕，择其善者而业用之〔三〕；遂滋民，与无财〔四〕，而敬百姓，则国安矣。」桓公曰：「诺。」遂修旧法，择其善者而业用之；遂滋民，与无财，而敬百姓。国既安矣，桓公曰：「国安矣，其可乎？」管子对曰：「未可。君若正卒伍，修甲兵〔五〕，则大国亦将正卒伍，修甲兵，则难以速得志矣。君有攻伐之器，小国诸侯有守御之备，则难以速得志矣。君若欲速得志于天下诸侯，则事可以隐令，可以寄政〔六〕。」桓公曰：「为之若何？」管子对曰：「作内政而寄军令焉〔七〕。」桓公曰：「善。」

　　〔一〕　欲行伯道，讨不义也。

　　〔二〕　百王之法也。　案：「百王」，公序本作「伯王」。

　　〔三〕　业，犹创也。

　　〔四〕　遂，育也。滋，长也。贫无财者，振业之。

　　〔五〕　周礼：「五人为伍，百人为卒。」今管子亦以五人为伍，而以二百人为卒。

　　〔六〕　事，戎事也。隐，匿也。寄，託也。匿军令，託于国政，若有征伐，邻国不知。

　　〔七〕　内政，国政也。因治政以寄军令也。

　　管子于是制国：「五家为轨，轨为之长〔一〕；十轨为里，里有司〔二〕；四里为连，连为之长；十连为乡，乡有良人焉〔三〕。以为军令〔四〕：五家为轨，故五人为伍，轨长帅之〔五〕；十轨为里，故五十人为小戎，里有司帅之〔六〕；四里为连，故二百人为卒，连长帅之；十连为乡，故二千人为旅，乡良人帅之；五乡一帅，故万人为一军，五乡之帅帅之〔七〕。三军，故有中军之鼓，有国子之鼓，有高子之鼓。春以蒐振旅〔八〕，秋以獮治兵〔九〕。是故卒伍整于里，军旅整于郊。内教既成，令勿使迁徒〔一０〕。伍之人祭祀同福，死丧同恤〔一一〕，祸灾共之。人与人相畴，家与家相畴〔一二〕，世同居，少同游。故夜战声相闻，足以不乖；昼战目相见，足以相识。其欢欣足以相死〔一三〕。居同乐，行同和，死同哀。是故守则同固，战则同疆。君有此士也三万人，以方行于天下〔一四〕，以诛无道，以屏周室〔一五〕，天下大国之君莫之能御〔一六〕。」

　　〔一〕　轨中一人为之长也。

　　〔二〕　为立有司也。

　　〔三〕　贾侍中云：「良人，乡士也。」昭谓：良人，乡大夫也。

　　〔四〕　为军掌令也。

　　〔五〕　居则为轨，出则为伍，所谓寄政也。

　　〔六〕　小戎，兵车也。此有司之所乘，故曰小戎。诗云：「小戎俴收。」古者，戎车一乘，步卒七十二人，今齐五十人。

　　〔七〕　五乡，每一军为五乡也。乡帅，卿也。万人为军，齐制也，周则万二千五百人为军。帅，长也。

　　〔八〕　春田曰蒐。振，整也。旅，众也。周礼：「仲春教振旅，遂以蒐田。」

　　〔九〕　秋田曰獮。周礼：「仲秋教治兵，遂以獮田。」

　　〔一０〕迁徒，犹改更也。

　　〔一一〕恤，忧也。

　　〔一二〕畴，匹也。

　　〔一三〕致死以相救。

　　〔一四〕方，当作「横」。　案：公序本作「方，犹横也」。

　　〔一五〕屏，犹藩也。

　　〔一六〕御，当也。

　　２　正月之朝，乡长复事〔一〕。君亲问焉，曰：「于子之乡，有居处〔二〕好学、慈孝于父母、聪慧质仁〔三〕、发闻于乡里者，有则以告。有而不以告，谓之蔽明，其罪五。」有司已于事而竣〔四〕。桓公又问焉，曰：「于子之乡，有拳勇股肱之力秀出于众者〔五〕，有则以告。有而不以告，谓之蔽贤，其罪五。」有司已于事而竣。桓公又问焉，曰：「于子之乡，有不慈孝于父母、不长悌于乡里、骄躁淫暴、不用上令者〔六〕，有则以告。有而不以告，谓之下比〔七〕，其罪五。」有司已于事而竣。是故乡长退而修德进贤，桓公亲见之，遂使役官〔八〕。

　　〔一〕　乡长，乡大夫也。复，白也。周礼，正月之吉，乡大夫受法于司徒，退班于乡吏，以考其行也。

　　〔二〕　案：述闻卷二０：「『居处』下脱『为义』二字。下文『于子之属有居处为义好学』云云，并与此同，则此文亦当有『为义』二字。管子小匡篇正作『于子之乡有居处为义好学』。」

　　〔三〕　慧，解瞭也。质，性也。

　　〔四〕　竣，退伏也。

　　〔五〕　胫本曰股。肱，臂也。大勇为拳，诗云：「无拳无勇。」

　　〔六〕　上，君长也。

　　〔七〕　比，阿党也。

　　〔八〕　役，为也。

　　桓公令官长期而书伐〔一〕，以告且选，选其官之贤者而复用〔

　　二〕之〔三〕，曰：「有人居我官，有功休德〔四〕，惟慎端悫以待时，使民以劝，绥谤言〔五〕，足以补官之不善政〔六〕。」桓公召而与之语，訾相其质〔七〕，足以比成事〔八〕，诚可立而授之〔九〕。设之以国家之患而不疚〔一０〕，退问之其乡，以观其所能而无大厉〔一一〕，升以为上卿之赞〔一二〕。谓之三选〔一三〕。国子、高子退而修乡，乡退而修连，连退而修里，里退而修轨，轨退而修伍，伍退而修家。是故匹夫有善，可得而举也；匹夫有不善，可得而诛也。政既成，乡不越长〔一四〕，朝不越爵〔一五〕，罢士无伍，〔一六〕罢女无家〔一七〕。夫是，故民皆勉为善。与其为善于乡也，不如为善于里；与其为善于里也，不如为善于家〔一八〕。是故士莫敢言一朝之便，皆有终岁之计；莫敢以终岁之议，皆有终身之功。

　　〔一〕　官长，长官也。期，期年也。伐，功也。书其所掌在官有功者。

　　〔二〕　案述闻卷二０：「『用』字盖涉上文『择其善者而业用之』而衍，管子小匡篇正作『选官之贤者而复之』，无『用』字。」

　　〔三〕　复，白也。

　　〔四〕　休，美也。

　　〔五〕　待时，动不违时也。绥，止也。

　　〔六〕　谓前有阙者也。

　　〔七〕　訾，量也。相，视也。

　　〔八〕　比，辅也。足以辅其官，成其事。

　　〔九〕　言可立以为大官，而授之事也。

　　〔一０〕患，难也。疚，病也。豫设以国家之患难问之，不病不能也。　案：「不能」，公序本作「不罢」。

　　〔一一〕问其乡，本其行能也。厉，恶也。

　　〔一二〕赞，佐也。

　　〔一三〕三选，乡长所进，官长所选，公所訾相。

　　〔一四〕乡里以齿，长幼不相踰也。

　　〔一五〕贤、不肖之爵不相越也。

　　〔一六〕罢，病也。无行曰病。无伍，无与为伍也。周礼：「大司寇以圈土聚教罢民。」

　　〔一七〕夫称家也。

　　〔一八〕本其事行也。

　　桓公曰：「伍鄙若何〔一〕？」管子对曰：「相地而衰征，则民不移〔二〕；政不旅旧，则民不偷〔三〕；山泽各致其时，则民不苟〔四〕；陆、阜、陵、墐、井、田、畴均，则民不憾〔五〕；无夺民时，则百姓富；牺牲不略，则牛羊遂〔六〕。」

　　〔一〕　管子上言「参其国而伍其鄙」，内政既备，故复问伍鄙之事。

　　〔二〕　相，视也。衰，差也。视土地之美恶及所生出，以差征赋之轻重也。移，徒也。

　　〔三〕　旧，君之故旧也。偷，苟且也。不以故人为师旅，则民之相与不苟且也。孔子曰：「故旧不遗，则民不偷。」

　　〔四〕　时，谓衡虞之官禁令各顺其时，则民之心不苟得也。

　　〔五〕　高平曰陆，大陆曰阜，大阜曰陵。墐，沟上之道也。九夫为井，井閒有沟。穀地曰田，麻地曰畴。均，平也。憾，恨也。

　　〔六〕　略，夺也。遂，长也。

　　桓公曰：「定民之居若何？」管子对曰：「制鄙。三十家为邑，邑有司〔一〕；十邑为卒，卒有卒帅；十卒为乡，乡有乡帅；三乡为县，县有县帅；十县为属，属有大夫。五属，故立五大夫，各使治一属焉〔二〕；立五正〔三〕，各使听一属焉。是故正之政听属〔四〕，牧政听县〔五〕，下政听乡〔六〕。」桓公曰：「各保治尔所，无或淫怠而不听治者！」

　　〔一〕　制野鄙之政也。此以下与郊内之制异也。

　　〔二〕　五属，四十五万家也。

　　〔三〕　正，长也。

　　〔四〕　正，五正也。听大夫之治也。

　　〔五〕　牧，五属大夫也。听县帅之治也。

　　〔六〕　下政，县帅也。听乡帅之治也。

　　３　正月之朝，五属大夫复事。桓公择是寡功者而谪之〔一〕，曰：「制地、分民如一，何故独寡功？教不善则政不治〔二〕，一再则宥〔三〕，三则不赦。」桓公又亲问焉，曰：「于子之属，有居处为义好学、慈孝于父母、聪慧质仁、发闻于乡里者，有则以告。有而不以告，谓之蔽明，其罪五。」有司已于事而竣。桓公又问焉，曰：「

　　于子之属，有拳勇股肱之力秀出于众者，有则以告。有而不以告，谓之蔽贤，其罪五。」有司已于事而竣。桓公又问焉，曰：「于子之属，有不慈孝于父母、不长悌于乡里、骄躁淫暴、不用上令者，有则以告。有而不以告，谓之下比，其罪五。」有司已于事而竣。五属大夫于是退而修属，属退而修县，县退而修乡，乡退而修卒，卒退而修邑，邑退而修家。是故匹夫有善，可得而举也；匹夫有不善，可得而诛也。政既成矣，以守则固，以征则疆。

　　〔一〕　谪，谴责也。

　　〔二〕　治，理也。

　　〔三〕　宥，宽也。

　　４　桓公曰：「吾欲从事于诸侯，其可乎？」管子对曰：「未可。邻国未吾亲也。君欲从事于天下诸侯，则亲邻国〔一〕。」桓公曰：「若何？」管子对曰：「审吾疆埸，而反其侵地〔二〕；正其封疆，无受其资〔三〕；而重为之皮币，以骤聘眺于诸侯〔四〕，以安四邻，则四邻之国亲我矣。为游士八十人〔五〕，奉之以车马、衣裘，多其资币，使周游于四方，以号召天下之贤士。皮币玩好，使民鬻之四方〔六〕，以监其上下之所好〔七〕，择其淫乱者而先征之。」

　　〔一〕　邻国亲，足以为援；不然，将为己害，难以远征。

　　〔二〕　审，正也。反，还也。侵地，齐侵取邻国之地。

　　〔三〕　积土为封。资，资财也。

　　〔四〕　眺，视也。

　　〔五〕　州十人。齐居一州。尔雅曰「齐曰营州」也。　案：「州十人」，「州」下原有空格，札记疑缺「游」字，攷异卷二疑缺「八」字而注有脱误。

　　〔六〕　玩好，人所玩弄而好也。鬻，卖也。

　　〔七〕　监，视也。观其所好，则知其奢俭。上下，君臣也。玩好物贵，则其国奢；贱，则其国俭。

　　５　桓公问曰：「夫军令则寄诸内政矣，齐国寡甲兵，为之若何？〔一〕」管子对曰：「轻过而移诸甲兵〔二〕。」桓公曰：「为之若何？」管子对曰：「制重罪赎以犀甲一戟〔三〕，轻罪赎以鞼盾一戟〔四〕，小罪谪以金分〔五〕，宥閒罪〔六〕。索讼者三禁而不可上下，坐成以束矢〔七〕。美金以铸剑戟〔八〕，试诸狗马〔九〕；恶金以铸鉏、夷、斤、斸〔一０〕，试诸壤土。」甲兵大足。

　　〔一〕　甲，铠也。兵，弓矢之属。

　　〔二〕　诸，之也。移之甲兵，谓轻其过，使以甲兵赎其罪也。

　　〔三〕　重罪，死刑也。犀，犀皮，可用为甲也。戟，车戟也，柲长丈六尺。

　　〔四〕　轻罪，劓、刖之属。鞼盾，缀革有文如缋。

　　〔五〕　小罪，不入于五刑者。以金赎，有分两之差，今之罚金是也。书曰：「金作赎刑。」

　　〔六〕　宥，赦也。閒罪，刑罚之疑者。书曰：「五刑之疑有赦。」

　　〔七〕　索，求也，求讼者之情也。三禁，禁之三日，使审实其辞也。而不可上下者，辞定不可移也。坐成，狱讼之坐已成也。十二矢为束。讼者坐成，以束矢入于朝，乃听其讼。两人讼，一人入矢，一人不入则曲，曲则服，入两矢乃治之。矢，取往而不反也。周礼「以两造禁人讼，入束矢于朝，然后听之」也。

　　〔八〕　铸，冶也。

　　〔九〕　狗马难为利也。　案：「也」，公序本作「者」。

　　〔一０〕恶，麤也。夷，平也。夷所以削草平地。斤，形似鉏而小。斸，斫也。

　　６　桓公曰：「吾欲南伐，何主〔一〕？」管子对曰：「以鲁为主。反其侵地棠、潜〔二〕，使海于有蔽，渠弭于有诸〔三〕，环山于有牢〔四〕。」桓公曰：「吾欲西伐，何主？」管子对曰：「以卫为主。反其侵地台、原、姑与漆里〔五〕，使海于有蔽，渠弭于有诸，环山于有牢。」桓公曰：「吾欲北伐，何主？」管子对曰：「以燕为主〔六〕。反其侵地柴夫、吠狗〔七〕，使海于有蔽，渠弭于有诸，环山于有牢。」四邻大亲。既反侵地，正封疆，地南至于鋾阴〔八〕，西至于济，北至于河，东至于纪酅〔九〕，有革车八百乘〔一０〕。择天下之甚淫乱者而先征之。

　　〔一〕　主，主人，共军用也。

　　〔二〕　棠、潜，鲁之二邑。

　　〔三〕　贾侍中云：「海，海滨也。有蔽，言可依蔽也。渠弭，脾海也。水中可居者曰诸。」昭谓：有此乃可以为主人，军必依险阻者也。

　　〔四〕　环，绕也。牢，牛、羊、豕也。言虽山险皆有牢牧也。一曰「牢，固也。」

　　〔五〕　卫之四邑。

　　〔六〕　燕，今广阳蓟也。

　　〔七〕　燕之二邑。

　　〔八〕　鋾阴，地名，齐南界也。

　　〔九〕　纪，故纪侯之国。酅，纪季之邑，已入于齐也。

　　〔一０〕贾侍中云：「一国之赋八百乘也。乘七十五人，凡甲士六万人。」昭谓：此周制耳，齐法以五十人为小戎，车八百乘当有四万人。又上管仲制齐为三军，军万人，下又曰「君有是士三万人，以方行于天下」也，而车数多者，其副贰陪从之车也。或云：「八当为六。」

　　即位数年，东南多有淫乱者，莱、莒、徐夷、吴、越〔一〕，一战帅服三十一国。遂南征伐楚，济汝，踰方城，望汶山〔二〕，使贡丝于周而反。荆州诸侯莫敢不来服。遂北伐山戎〔三〕，刜令支、斩孤竹而南归〔四〕。海滨诸侯莫敢不来服〔五〕。与诸侯饰牲为载，以约誓于上下庶神〔六〕，与诸侯戮力同心〔七〕。西征攘白狄之地〔八〕，至于西河〔九〕，方舟设泭，乘桴济河〔一０〕，至于石枕〔一一〕。悬车束马，踰太行与辟耳之谿拘夏〔一二〕，西服流沙、西吴〔一三〕。南城于周〔一四〕，反胙于绦〔一五〕。岳滨诸侯莫敢不来服〔一六〕，而大朝诸侯于阳穀〔一七〕。兵车之属六，乘车之会三〔一八〕，诸侯甲不解纍〔一九〕，兵不解翳〔二０〕，弢无弓，服无矢〔二一〕。隐武事，行文道，帅诸侯而朝天子〔二二〕。

　　〔一〕　莱，今东莱也。莒，琅邪县也。徐夷，徐州之夷也。

　　〔二〕　济，渡也。汝，水名。方城，楚北之阨塞也。谓师至于陉时也。在鲁僖四年。汶山，楚山也。

　　〔三〕　山戎，今之鲜卑，以其病燕，故伐之。

　　〔四〕　二国，山戎之与也。刜，击也。斩，伐也。令支，今为县，属辽西，孤竹之城存焉。

　　〔五〕　海滨，海水涯也。

　　〔六〕　饰牲，陈其牲。为载书加于牲上而已，不砍血。

　　〔七〕　戮，并也。

　　〔八〕　攘，却也。白狄，赤狄之别也。

　　〔九〕　西河，白狄之西也。

　　〔一０〕方，併也。编木曰泭，小泭曰桴。济，渡也。

　　〔一一〕石枕，晋地名。

　　〔一二〕太行、辟耳，山名也。拘夏，辟耳之谿也。三者皆山险谿谷，故悬钩其车、偪束其马以渡。

　　〔一三〕流沙、西吴，雍州之地。

　　〔一四〕城，王城也。周襄王庶弟子带作乱，与戎伐襄王，焚其东门，不克。桓公使仲孙湫徵诸侯戍周而城之。事在鲁僖十三年。

　　〔一五〕说云：「胙，赐也。谓天子致祭胙，赏以大辂、龙旂。桓公于绦辞之，天子复使宰孔致之。」贾侍中云：「反，复也。胙，位也。绦，晋国都也。晋献公卒，奚齐、卓子死，国绝无嗣，晋侯失其胙位。桓公以诸侯讨晋，至高梁，使隰朋帅师立公子夷吾，复之于绦，是为惠公。事在鲁僖九年。」昭谓：人君即位，谓之践胙。此言桓公城周，尊事天子，又讨晋乱，复其胙位，善之也。案内传宰孔于葵丘致胙肉，赐命，无辞让反覆之文。贾君得之，唐从贾也。

　　〔一六〕岳，北岳常山。

　　〔一七〕阳穀之会，在鲁僖三年也。

　　〔一八〕属，亦会也。兵车之会，谓鲁庄十三年会于北杏，十四年会于鄄，十五年复会于鄄，鲁僖元年会于柽，十三年会于咸，十六年会于淮；乘车之会，在僖三年，会于阳穀，五年会于首止，九年会于葵丘：九会也。

　　〔一九〕纍，所以盛甲也。

　　〔二０〕翳，所以蔽兵也。

　　〔二一〕弢，弓衣也。服，矢衣也。无者，无所用也。

　　〔二二〕谓首止之会，会王太子，谋宁周也。

　　７　葵丘之会，天子使宰孔致胙于桓公〔一〕，曰：「余一人之命〔二〕有事于文、武〔三〕，使孔致胙。」且有后命〔四〕曰：「以尔自卑劳，实谓尔伯舅，无下拜〔五〕。」桓公召管子而谋，管子对曰：「为君不君，为臣不臣，乱之本也。」桓公惧，出见客〔六〕曰：「天威不违颜咫尺〔七〕，小白余敢承天子之命曰『尔无下拜〔八〕』，恐陨越于下，以为天子羞〔九〕。」遂下拜，升受命。掌服大辂，龙旗九旒，渠门赤旂〔一０〕，诸侯称顺焉〔一一〕。

　　〔一〕　天子，周襄王也。宰孔，周之公也。胙，祭肉也。　案：「

　　周之公也」，公序本作「宰周公也」。

　　〔二〕　案述闻卷二０：「『之命』二字因下文『天子之命』而衍。」

　　〔三〕　事，祭事也。

　　〔四〕　且，犹复也。

　　〔五〕　天子称王官之伯，异姓曰伯舅。无下拜，无下堂拜赐也。

　　〔六〕　客，宰孔也。

　　〔七〕　违，远也。颜，眉目之閒也。八寸曰咫。

　　〔八〕　承，受也。

　　〔九〕　陨，坠也。越，失也。

　　〔一０〕唐尚书云：「大辂，非也。」贾侍中云：「大辂，诸侯朝服之车，谓金辂，钩樊缨九就；龙旗九旒也。渠门，亦旗名。赤旂，大旗也。」昭谓：龙旗，画交龙于縿也，正幅为縿，旁属为旒。钩，娄颔之钩；樊，马大带，缨当｛凶月｝，削革为之，皆以五采罽饰之。九就，就，成也。渠门，两旗所建，以为军门，若今牙门也。〔一一〕言下拜顺于礼也。

　　８　桓公忧天下诸侯。鲁有夫人、庆父之乱〔一〕，二君弑死，国绝无嗣。桓公闻之，使高子存之〔二〕。

　　〔一〕　夫人，鲁庄夫人哀姜也。庆父，庄公之弟共仲也，通于哀姜，哀姜欲立之。庄公薨，庆父杀太子般，在庄三十二年；又弑闵公，在闵二年。

　　〔二〕　高子，齐卿，高奚敬仲也。存之，谓立僖公而成鲁。　案：「高奚」，公序本作「高傒」。

　　狄人攻邢，桓公筑夷仪以封之〔一〕，男女不淫，牛马选具〔二〕。狄人攻卫，卫人出庐于曹〔三〕，桓公城楚丘以封之〔四〕。其畜散而无育〔五〕，桓公与之繫马三百〔六〕。天下诸侯称仁焉。于是天下诸侯知桓公之非为己动也〔七〕，是故诸侯归之〔八〕。

　　〔一〕　邢，姬姓，周公之后。夷仪，邢邑也。狄人攻邢，在庄三十二年；封而迁之，在鲁僖元年。

　　〔二〕　淫，见淫略也。选，数也。

　　〔三〕　庐，寄也。狄人攻卫，杀懿公，遂入卫。卫人出走宋，桓公逆之于河，以卫之遗民立公孙申以寄于曹，是为戴公。在鲁闵二年。

　　〔四〕　楚丘，卫地。桓公迁其国而封之。事在鲁僖二年。

　　〔五〕　畜，六畜也。散，谓失亡也。育，养也。

　　〔六〕　繫马，良马在闲，非放牧者。

　　〔七〕　动为救患分灾也。

　　〔八〕　案：「归之」下，公序本有「譬若市人」四字。

　　桓公知诸侯之归己也，故使轻其币而重其礼〔一〕。故天下诸侯罢马以为币〔二〕，缕綦以为奉〔三〕，鹿皮四个〔四〕；诸侯之使垂櫜而入〔五〕，稛载而归〔六〕。故拘之以利，结之以信，示之以武，故天下小国诸侯既许桓公〔七〕，莫之敢背，就其利而信其仁、畏其武。桓公知天下诸侯多与己也〔八〕，故又大施忠焉〔九〕。可为动者为之动，可为谋者为之谋，军谭、遂而不有也，诸侯称宽焉。〔一０〕通齐国之鱼盐于东莱〔一一〕，使关市几而不征〔一二〕，以为诸侯利，诸侯称广焉〔一三〕。筑葵兹、晏、负夏、领釜丘〔一四〕，以御戎、狄之地，所以禁暴于诸侯也〔一五〕；筑五鹿、中牟、盖与、牡丘〔一六〕，以卫诸夏之地〔一七〕，所以示权于中国也。教大成，定三革，隐五刃〔一八〕，朝服以济河而无憷惕焉〔一九〕，文事胜矣〔二０〕。是故大国惭鬼，小国附协。唯能用管夷吾、甯戚、隰朋、宾婿无、鲍叔牙之属而伯功立〔二一〕。

　　〔一〕　币，挚币也。礼，酬宾之礼也。

　　〔二〕　罢，不任用也。币、圭以马也。

　　〔三〕　奉，藉也，所以藉玉之藻也。缕綦，以缕织綦，不用丝，取易共也。綦，绮文。

　　〔四〕　个，枚也。

　　〔五〕　垂，言空而来。櫜，囊也。

　　〔六〕　言重而归也。稛，絭也。

　　〔七〕　许，谓听其盟约。

　　〔八〕　无不从也。与，从也。

　　〔九〕　施其忠信也。

　　〔一０〕军，谓以军灭之。不有，以分诸侯也。桓公奔莒，过谭，谭子不礼，入又不贺。北杏之会，遂人不至。故皆灭之。在鲁庄十年及十三年。

　　〔一一〕言通者，则先时禁之矣。东莱，齐东莱夷也。

　　〔一二〕几，几异服、识异言也。征，税也。取鱼盐者不征税，所以利诸侯、致远物也。

　　〔一三〕施惠广也。

　　〔一四〕四者皆厄塞，与山戎、众狄接也。

　　〔一五〕禁暴，禁其暴掠于诸侯也。

　　〔一六〕四塞，诸夏之关也。

　　〔一七〕卫，蔽扞也。

　　〔一八〕定，奠也。隐，藏也。三革，甲、冑、盾也。五刃，刀、剑、矛、戟、矢也。说云：「三革，甲、楯、鼓。」非也。兵事息，则礼乐兴，焉得废鼓？

　　〔一九〕西行渡河以平晋也。

　　〔二０〕胜，举也。

　　〔二一〕五子皆齐卿、大夫也。隰朋，齐庄公之曾孙、戴仲之子成子也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第七

晋语一

　　１　武公伐翼，杀哀侯〔一〕，止栾共子曰：「苟无死〔二〕，吾以子见天子，令子为上卿，制晋国之政〔三〕。」辞曰：「成闻之：『民生于三，事之如一〔四〕。』父生之，师教之，君食之〔五〕。非父不生，非食不长，非教不知生之族也，故一事之〔六〕。唯其所在，则致死焉〔七〕。报生以死，报赐以力，人之道也〔八〕。臣敢以私利废人之道〔九〕，君何以训矣〔一０〕？且君知成之从也，未知其待于曲沃也〔一一〕。从君而贰，君焉用之〔一二〕？」遂斗而死。

　　〔一〕　武公，曲沃桓叔之孙、严伯之子武公称也。翼，晋国都也。哀侯，晋昭侯之孙、鄂侯之子哀侯光也。初，昭侯分国以封叔父桓叔为曲沃伯。沃盛疆，昭侯微弱。后六年，晋潘父弑昭侯而纳桓叔，不克。晋人立昭侯之子孝侯于翼，更为翼侯。后十五年，桓叔之子严伯伐翼，杀孝侯。翼人立其弟鄂侯。鄂侯生哀侯。鲁桓三年，曲沃武公伐翼，杀哀侯，后竟灭翼侯之后而兼之。鲁庄公十六年，王使虢公命武公以一军，为晋侯，遂为晋祖考。　案：「严伯」当作「庄伯」，注者避汉明帝讳改「庄」为「严」。下同。

　　〔二〕　栾共子，晋哀侯大夫共叔成也。初，桓叔为曲沃伯，共子之父栾宾傅之，故止共子使无死也。

　　〔三〕　上卿，执政命于天子者也。

　　〔四〕　三，君、父、师也。如一，服勤至死也。

　　〔五〕　食，谓禄也。

　　〔六〕　族，类也。一事之，事之如一也。

　　〔七〕　在君父为君父，在师为师也。

　　〔八〕　赐，惠也。以力，谓家臣也。

　　〔九〕　私利，谓不死为上卿也。

　　〔一０〕无以教为忠也。

　　〔一一〕君，武公也。言君知成将死其君，为从臣道也，故使止臣，未知成不死而待君于曲沃之为二也。

　　〔一二〕贰，二心也。

　　２　献公卜伐骊戎〔一〕，史苏占之〔二〕，曰：「胜而不吉。」公曰：「何谓也？」对曰：「遇兆，挟以衔骨，齿牙为猾〔三〕，戎、夏交捽〔四〕。交捽，是交胜也，臣故云〔五〕。且惧有口〔六〕，携民，国移心焉〔七〕。」公曰：「何口之有！口在寡人，寡人弗受，谁敢兴之？」对曰：「苟可以携，其入也必甘受，逞而不知，胡可壅也〔八〕？」公弗听，遂伐骊戎，克之〔九〕。获骊姬以归，有宠，立以为夫人〔一０〕。公饮大夫酒，令司正实爵与史苏〔一一〕，曰：「饮而无肴〔一二〕。夫骊戎之役，女曰『胜而不吉』，故赏女以爵，罚女以无肴。克国得妃，其有吉孰大焉！」史苏卒爵〔一三〕，再拜稽首曰：「兆有之，臣不敢蔽。蔽兆之纪，失臣之官〔一四〕，有二罪焉，何以事君〔一五〕？大罚将及，不唯无肴〔一六〕。抑君亦乐其吉而备其凶，凶之无有，备之何害？若其有凶，备之为瘳〔一七〕。臣之不信，国之福也〔一八〕，何敢惮罚〔一九〕。」

　　〔一〕　献公，晋武公之子献公诡诸也。骊戎，西戎之别在骊山者也。其君男爵，姬姓。秦曰骊邑，汉高帝徒丰民于骊邑，更曰新丰，在京兆也。

　　〔二〕　史苏，晋大夫，占卜之史也。

　　〔三〕　遇，见也。挟，犹会也。骨，所以鲠刺人也。猾，弄也。齿牙，谓兆端左右衅坼，有似齿牙。中有从画，故曰衔骨。骨在口中，齿牙弄之，以象谗口之为害也。礼，卜师作龟，大夫占色，史占墨。

　　〔四〕　兆有二画，外象戎，内象诸夏。夏，谓晋也。兆端会齿牙交，有似捽。捽，交对也。

　　〔五〕　言晋胜戎，戎复胜晋。

　　〔六〕　齿牙、衔骨，皆在口也。

　　〔七〕　携，离也。

　　〔八〕　胡，何也。逞，快也。壅，防也。甘言入耳，心以为快，而不知其恶，何可防止也。

　　〔九〕　克，胜也。

　　〔一０〕骊姬，骊戎君之女也。

　　〔一一〕司正，正宾主之礼者也。实，满也。

　　〔一二〕肴，俎实也。

　　〔一三〕卒，尽也。

　　〔一四〕纪，经也。失官，失守官之节也。

　　〔一五〕二罪，蔽兆、失官也。

　　〔一六〕及，至也。蔽兆、失官，则有大罚，非但无肴也。

　　〔一七〕瘳，差也。

　　〔一八〕不信，卜不中也。

　　〔一九〕惮，难也。

　　饮酒出，史苏告大夫曰：「有男戎必有女戎〔一〕。若晋以男戎胜戎，而戎亦必以女戎胜晋，其若之何！」里克曰：「何如〔二〕？」史苏曰：「昔夏桀伐有施，有施人以妹喜女焉〔三〕，妹喜有宠，于是乎与伊尹比而亡夏〔四〕。殷辛伐有苏，有苏氏以妲己女焉〔五〕，妲己有宠，于是乎与胶鬲比而亡殷〔六〕。周幽王伐有褒，褒人以褒似女焉〔七〕，褒似有宠，生伯服〔八〕，于是乎与虢石甫比，〔九〕逐太子宜臼〔一０〕而立伯服。太子出奔申〔一一〕，申人、鄫人召西戎以伐周，周于是乎亡〔一二〕。今晋寡德而安俘女〔一三〕，又增其宠〔一四〕，虽当三季之王，不亦可乎〔一五〕？且其兆云：『挟以衔骨，齿牙为猾。』我卜伐骊，龟往离散以应我〔一六〕。夫若是，贼之兆也，非吾宅也〔一七〕，离则有之〔一八〕。不跨其国，可谓挟乎〔一九〕？不得其君，能衔骨乎〔二０〕？若跨其国而得其君，虽逢齿牙，以猾其中，谁云不从〔二一〕？诸夏从戎，非败而何？从政者不可以不戒，亡无日矣！」

　　〔一〕　戎，兵也。女兵，言其祸由姬也。　案：「姬」，公序本作「兵」。

　　〔二〕　里克，晋大夫里季子也。

　　〔三〕　桀，禹十七世王皋之孙、王发之子夏癸也。有施，喜姓之国，妹喜其女也。以女进人曰女。案：「王皋之孙、王发之子」，公序本作「后皋之孙、惠王之子」。攷异卷三：「『惠王』当作『后惠』或『后发惠』。」

　　〔四〕　伊尹，汤相伊挚也，自夏适殷也。比，比功也。伊尹欲亡夏，妹喜为之作祸，其功同也。

　　〔五〕　殷辛，汤三十一世帝乙之子殷纣也。有苏，己姓之国，妲己，其女也。

　　〔六〕　胶鬲，殷贤臣也，自殷适周，佐武王以亡殷也。

　　〔七〕　幽王，宣王之子幽王宫涅也。有褒，似姓之国，幽王伐之，褒人以美女入，谓之褒似，是为幽后。

　　〔八〕　伯服，携王也。

　　〔九〕　石甫，虢公之名。郑语曰「虢石甫谗谄巧佞之人也，而立以为卿士」也。　案：「巧佞」，札记：「依郑语当作『巧从』。」

　　〔一０〕宜臼，申后之子平王名也。

　　〔一一〕申，姜姓之国，平王母家也。

　　〔一二〕鄫，似姓，禹后也。鄫及西戎素与申国婚姻同好。幽王欲杀宜臼以成伯服，求之于申，申人弗予，遂伐之。故申、鄫召西戎以伐周，杀幽王于戏。

　　〔一三〕军获曰俘。

　　〔一四〕立以为夫人也。

　　〔一五〕季，末也。三季王，桀、纣、幽王也。

　　〔一六〕应，答也。往，令人告龟辞往伐骊也，其兆离散不吉也。

　　〔一七〕贼，败国家之兆也。宅，居也，非吾所安居也。

　　〔一八〕国分离也。

　　〔一九〕跨，犹据也。言骊姬不据有晋国，可谓外内挟乎？

　　〔二０〕言骊姬不得志于其君，不能衔骨以害人也。

　　〔二一〕言骊姬若能跨据晋国而得志于君，齿牙之猾，虽为中害，国人逢之，谁有不从。言必从也。

　　郭偃曰：「夫三季王之亡也宜〔一〕。民之主也，纵惑不疚〔二〕，肆侈不违〔三〕，流志而行〔四〕，无所不疚〔五〕，是以及亡而不获追鉴〔六〕。今晋国之方，偏侯也〔七〕。其土又小〔八〕，大国在侧〔九〕，虽欲纵惑，未获专也〔一０〕。大家、邻国将师保之〔一一〕，多而骤立，不其集亡〔一二〕。虽骤立，不过五矣。且夫口，三五之门也〔一三〕。是以谗口之乱，不过三五〔一四〕。且夫挟，小鲠也。可以小戕，而不能丧国〔一五〕。当之者戕焉〔一六〕，于晋何害〔一七〕？虽谓之挟，而猾以齿牙，口弗堪也〔一八〕，其与几何〔一九〕？晋国惧则甚矣，亡犹未也。商之衰也〔二０〕，其铭有之〔二一〕曰：『谦谦之德，不足就也〔二二〕，不可以矜，而祇取忧也〔二三〕。谦谦之食，不足纽也〔二四〕，不能为膏，而祗罹咎也〔二五〕。』虽骊之乱，其罹咎而已，其何能服〔二六〕？吾闻以乱得聚者〔二七〕，非谋不卒时〔二八〕，非人不免难〔二九〕，非礼不终年〔三０〕，非义不尽齿〔三一〕，非德不及世〔三二〕，非天不离数〔三三〕。今不据其安，不可谓能谋〔三四〕；行之以齿牙，不可谓得人〔三五〕；废国而向己，不可谓礼〔三六〕；不度而迂求，不可谓义〔二七〕；以宠贾怨，不可谓德〔三八〕；少族而多敌，不可谓天〔三九〕。德义不行，礼义不则〔四０〕，弃人失谋，天亦不赞〔四一〕。吾观君夫人也，若为乱，其犹隶农也〔四二〕。虽获沃田而勤易之〔四三〕，将不克飨，为人而已〔四四〕。」

　　〔一〕　郭偃，晋大夫卜偃也。宜，言其惑乱取亡，皆其宜也。

　　〔二〕　疚，病也。纵其淫惑，不以为病。

　　〔三〕　肆，极也。极其泰侈，无所违避。

　　〔四〕　流，放也。

　　〔五〕　无一处不以为疚也。

　　〔六〕　鉴，镜也。言不得复追镜前世善败以为戒也。

　　〔七〕　方，大也。偏，偏方也，乃甸内偏方小侯也。传曰：「今晋甸侯。」

　　〔八〕　小于三季王也。

　　〔九〕　大国，谓齐、秦也。

　　〔一０〕专，擅也。

　　〔一一〕大家，上卿也。师保之，为作师保也。

　　〔一二〕骤，数也。集，至也。

　　〔一三〕口所以纪三辰、宣五行，故谓之门。

　　〔一四〕少则三君，多则五君。

　　〔一五〕害在内为戕。戕，犹伤也。丧，亡也。言可以小戕害人，不足以亡国。

　　〔一六〕当，值也，值骨鲠者伤也。

　　〔一七〕无大害也。

　　〔一八〕堪，犹胜也。言骨在口，而猾以齿牙，口不能胜也。喻不能终害也。

　　〔一九〕言不久害也。

　　〔二０〕衰，谓帝甲之世也。

　　〔二一〕刻器曰铭，谓锺、鼎之戒。

　　〔二二〕谦谦，犹小小也。不足就，不足归就也。

　　〔二三〕矜，大也。祇，适也。

　　〔二四〕食，禄也。纽，贪也。

　　〔二五〕膏，肥也。

　　〔二六〕骊，骊姬也。罹咎而已，其后二子杀死，身为里克所杀是也。何能服，何能服人也。

　　〔二七〕聚财众也。

　　〔二八〕卒，尽也。三月为一时。非有善谋，不能尽一时，齐无知是也。

　　〔二九〕非得人众，不能自免于难，卫州吁是也。

　　〔三０〕非有礼法，不能终十年，齐懿公商人是也。贾、虞云「十年而数终」，唐云「不能终其年，与下『不尽齿』同」，非也。

　　〔三一〕齿，年寿也。非有义刑，不能尽其年寿，楚灵王灭陈、蔡，用隐太子于冈山是也。

　　〔三二〕世，嗣也。非有德惠，不能及世嗣，晋惠公夷吾是也。

　　〔三三〕离，历也。非有天命右助，不能历世长久也。若齐桓、晋文，天假之年，而除其害，子孙继业，神所命也。

　　〔三四〕据，居也。言骊姬之谋，不居安存而处危亡，不可谓能谋。

　　〔三五〕行齿牙之猾以害人，不可谓得人心也。

　　〔三六〕废国，谓尽害群公子，以国向己，不可谓知礼也。

　　〔三七〕迂，邪也。不度利害之本，而以邪夺正，不可谓得其义。义，宜也。

　　〔三八〕贾，市也。言恃宠爱以市怨于国，不可谓有德也。

　　〔三九〕少族，族类少也。多敌，多怨也。不可谓有天助也。

　　〔四０〕贾怨无德，迂求非义，故德义不行也。则，法也。

　　〔四一〕行之以齿牙，为弃人；不据其安，为失谋。少族多敌，故天不赞助。

　　〔四二〕隶，今之徒也。

　　〔四三〕沃，美也。易，治也。

　　〔四四〕飨，食也。为人，为他人耳。

　　士蒍曰：「诫莫如豫，豫而后给〔一〕。夫子诫之〔二〕，抑二大夫之言其皆有焉〔三〕。」

　　〔一〕　士蒍，晋大夫，刘累之后、隰叔之子子舆也。豫，备也。给，及也。言先有备而后及事也。

　　〔二〕　夫子，郭偃也。其言皆诫也。

　　〔三〕　二大夫，史苏、郭偃也。

　　既，骊姬不克〔一〕，晋正于秦，五立而后平〔二〕。

　　〔一〕　不能服晋也。

　　〔二〕　正者，为秦所辅正，「大家、邻国，将师保之」是也。谓以兵纳惠公、文公，杀吕郄之属也。五立，谓奚齐、卓子、惠公、怀公至文公乃平也。

　　３　献公伐骊戎，克之，灭骊子〔一〕，获骊姬以归，立以为夫人，生奚齐。其娣生卓子〔二〕。骊姬请使申生主〔三〕曲沃以速悬，〔四〕重耳处蒲城，夷吾处屈〔五〕，奚齐处绦〔六〕，以儆无辱之故〔七〕。公许之。

　　〔一〕　骊子，骊戎之君也。本爵男，此云子者，犹言男子也。

　　〔二〕　女子同生，谓后生为娣，于男则言妹也。

　　〔三〕　案：「主」，公序本作「处」。

　　〔四〕　申生，献公太子恭君也。献公娶于贾，无子；蒸于齐姜，生申生。曲沃，晋宗邑，今河东闻喜是也。虞御史云：「速，疾也。悬，缢也。」

　　〔五〕　重耳、夷吾，申生异母弟也。蒲，今蒲坂；屈，北屈，皆在河东。

　　〔六〕　晋时都绦也。

　　〔七〕　言出此三子为镇于外，以儆备戎、狄，无耻辱于国也。

　　史苏朝，告大夫曰：「二三大夫其戒之乎，乱本生矣！日，君以骊姬为夫人，民之疾心固皆至矣〔一〕。昔者之伐也，兴百姓以为百姓也〔二〕，是以民能欣之〔三〕，故莫不尽忠极劳以致死也。今君起百姓以自封也〔四〕，民外不得其利〔五〕，而内恶其贪，则上下既有判矣〔六〕；然而又生男，其天道也？天疆其毒，民疾其态，其乱生哉！吾闻君之好好而恶恶，乐乐而安安，是以能有常〔七〕。伐木不自其本，必复生；塞水不自其源，必复流；灭祸不自其基，必复乱〔八〕。今君灭其父而畜其子，祸之基也。畜其子，又从其欲，子思报父之耻而信其欲〔九〕，虽好色，必恶心，不可谓好〔一０〕。好其色，必授之情〔一一〕。彼得其情以厚其欲〔一二〕，从其恶心，必败国且深乱。乱必自女戎〔一三〕，三代皆然。」骊姬果作难，杀太子而逐二公子〔一四〕。君子曰：「知难本矣〔一五〕。」

　　〔一〕　日，昔日也。疾，疾其君也。至，深也。

　　〔二〕　昔者，谓古明君也。为百姓，为百姓除害也。

　　〔三〕　欣，欣戴也。

　　〔四〕　封，厚也。

　　〔五〕　不得攻伐之利也。

　　〔六〕　判，离也。

　　〔七〕　好者好之，恶者恶之，乐则说之，安则居之，故能有常。此言献公好恶安乐皆非其所有也。

　　〔八〕　基，始也。

　　〔九〕　信，古「申」字。

　　〔一０〕好，美也。

　　〔一一〕情，谓许其子立也。

　　〔一二〕厚，益也。

　　〔一三〕深乱，乱深也。女戎，女兵也。

　　〔一四〕谓重耳奔狄、夷吾奔梁也。

　　〔一五〕知难之本，谓史苏也。

　　４　骊姬生奚齐，其娣生卓子。公将黜太子申生〔一〕而立奚齐。里克、丕郑、荀息相见，里克曰：「夫史苏之言将及矣！其若之何？」荀息曰：「吾闻事君者，竭力以役事，不闻违命〔二〕。君立臣从，何贰之有〔三〕？」丕郑曰：「吾闻事君者，从其义，不阿其惑。〔四〕惑则误民，民误失德，是弃民也〔五〕。民之有君，以治义也〔六〕。义以生利，利以丰民〔七〕，若之何其民之与处而弃之也？必立太子。」里克曰：「我不佞，虽不识义，亦不阿惑，吾其静也。〔八〕」三大夫乃别。

　　〔一〕　黜，废也。

　　〔二〕　竭，尽也。役，为也。

　　〔三〕　君立嗣，臣则从而奉之。贰，二心也。

　　〔四〕　阿，随也。

　　〔五〕　言民失德，陷于刑辟，是弃之也。

　　〔六〕　上下之义也。

　　〔七〕　有义，故生利也。丰，厚也。

　　〔八〕　静，默也。

　　蒸于武公〔一〕，公称疾不与，使奚齐莅事〔二〕。猛足乃言于太子〔三〕曰：「伯氏不出，奚齐在庙〔四〕，子盍图乎〔五〕！」太子曰：「吾闻之羊舌大夫〔六〕曰：『事君以敬，事父以孝。』受命不迁为敬〔七〕，敬顺所安为孝〔八〕。弃命不敬〔九〕，作令不孝〔一０〕，又何图焉？且夫间父之爱而嘉其贶，有不忠焉〔一一〕；废人以自成，有不贞焉。孝、敬、忠、贞，君父之所安也〔一二〕。弃安而图，远于孝矣，吾其止也。」

　　〔一〕　蒸，冬祭也。武公，献公之祢庙也，在曲沃。　案述闻卷二一：「『武公』当作『武宫』。」正文同。

　　〔二〕　莅，临也。称疾不自祭，而使奚齐者，欲风群臣使知意也。

　　〔三〕　猛足，太子臣也。

　　〔四〕　贾、唐皆云：「伯氏，申生也。」一云「伯氏，狐突也。」昭谓：是时狐突未杜门，故以伯氏为申生。伯氏，犹言长子也。

　　〔五〕　图所以自安固也。

　　〔六〕　羊舌大夫，羊舌职之父也。

　　〔七〕　迁，徒也。

　　〔八〕　敬顺父之所安。

　　〔九〕　言公命我守曲沃，我弃之，为不敬也。

　　〔一０〕作令，谓擅发举以有为也。

　　〔一一〕间，离也。贶，赐也。

　　〔一二〕安，犹善也。

　　５　献公田，见翟柤之氛〔一〕，归寝不寐〔二〕。郄叔虎朝，公语之〔三〕。对曰：「床笫之不安邪〔四〕？抑骊姬之不存侧邪？」公辞焉。出遇士蒍，曰：「今夕君寝不寐，必为翟柤也〔五〕。夫翟柤之君，好专利而不忌〔六〕，其臣竞谄以求媚，其进者壅塞〔七〕，其退者拒违〔八〕。其上贪以忍〔九〕，其下偷以幸〔一０〕，有纵君而无谏臣〔一一〕，有冒上而无忠下〔一二〕。君臣上下各餍其私，以纵其回〔一三〕，民各有心而无所据依〔一四〕。以是处国，不亦难乎！君若伐之，可克也。吾不言，子必言之〔一五〕。」士蒍以告，公悦，乃伐翟柤。郄叔虎将乘城〔一六〕，其徒曰：「弃政而役，非其任也〔一七〕。」郄叔虎曰：「既无老谋，而又无壮事，何以事君〔一八〕？」被羽先升，遂克之〔一九〕。

　　〔一〕　田，猎也。翟柤，国名也。氛，祲氛，凶象也。凶曰氛，吉曰祥。　案：「氛，祲氛，凶象也」，公序本作「氛，祲气象也」。

　　〔二〕　欲伐翟柤也。寐，瞑也。

　　〔三〕　语以寝不寐也。郄叔虎，晋大夫，郄芮之父郄豹也。

　　〔四〕　笫，箦也。

　　〔五〕　君意在翟柤也。

　　〔六〕　忌，难也。

　　〔七〕　其臣竞谄，故进者则壅塞其上，使不闻过也。

　　〔八〕　其退去者则拒违其君也。

　　〔九〕　忍，忍为不义也。

　　〔一０〕偷，苟且也。幸，徼幸也。

　　〔一一〕纵，放纵也。

　　〔一二〕冒，抵冒，言贪也。

　　〔一三〕餍，足也。回，邪也。

　　〔一四〕据，仗也。

　　〔一五〕不言，让其上也。

　　〔一六〕乘，升也。

　　〔一七〕政，犹职也。役，服戎役也。

　　〔一八〕壮事，力役也。言己无谋，又耻无功也。

　　〔一九〕羽，鸟羽。繫于背，若今军将负眊矣。

　　６　公之优曰施，通于骊姬〔一〕。骊姬问焉，曰：「吾欲作大事〔二〕，而难三公子之徒〔三〕如何〔四〕？」对曰：「早处之，使知其极〔五〕。夫人知极，鲜有慢心〔六〕；虽其慢，乃易残也〔七〕。」骊姬曰：「吾欲为难，安始而可〔八〕？」优施曰：「必于申生。其为人也，小心精洁〔九〕，而大志重〔一０〕，又不忍人〔一一〕。精洁易辱，重偾可疾〔一二〕，不忍人，必自忍也〔一三〕。辱之近行〔一四〕。」骊姬曰：「重，无乃难迁乎〔一五〕？」优施曰：「知辱可辱，可辱迁重〔一六〕；若不知辱，亦必不知固秉常矣〔一七〕。今子内固而外宠〔一八〕，且善否莫不信〔一九〕。若外殚善而内辱之，无不迁矣〔二０〕。且吾闻之：甚精必愚〔二一〕。精为易辱，愚不知避难。虽欲无迁，其得之乎？」是故先施谗于申生。

　　〔一〕　优，俳也。施，其名也。旁淫曰通。

　　〔二〕　大事，废适立庶也。

　　〔三〕　案：「而难三公子之徒」，述闻卷二一：「『之徒』二字，衍文也。」

　　〔四〕　三公子，申生、重耳、夷吾也。

　　〔五〕　处，定也。极，至也。当早定申生，分之都城而位以卿，使自知其位所极至也。

　　〔六〕　鲜，寡也。言人自知其极，则戒惧不敢违慢觊欲也。

　　〔七〕　言有官任而违慢，易残毁也。

　　〔八〕　难，谓欲杀三公子也。始，先也。

　　〔九〕　小心，多畏忌。精洁，不忍辱。

　　〔一０〕大，年长也。重，敦重也。

　　〔一一〕不忍施恶于人。

　　〔一二〕偾，僵也。惇重者守节不易其情，则可疾毙僵也。

　　〔一三〕自忍，忍能自杀也。

　　〔一四〕辱，谓被以不义也。

　　〔一五〕迁，移也。

　　〔一六〕言知辱者虽重必移也。

　　〔一七〕不知，无所知也。秉，执也。固执常谋，因罪以去之也。

　　〔一八〕内固，内得君心。外宠，外见宠爱。

　　〔一九〕所善恶无不见信。

　　〔二０〕殚，尽也。外尽以善意待太子，而内以不义加辱之，则其心无不移。

　　〔二一〕精锐近愚也。

　　骊姬赂二五，使言于公〔一〕曰：「夫曲沃，君之宗也〔二〕；蒲与二屈，君之疆也〔三〕，不可以无主。宗邑无主，则民不威〔四〕；疆埸无主，则启戎心〔五〕。戎之生心，民慢其政，国之患也。若使太子主曲沃，而二公子主蒲与屈，乃可以威民而惧戎，且旌君伐〔六〕。」使俱曰：「狄之广莫，于晋为都〔七〕。晋之启土，不亦宜乎〔八〕？」公说，乃城曲沃，太子处焉；又城蒲，公子重耳处焉；又城二屈，公子夷吾处焉。骊姬既远太子，乃生之言〔九〕，太子由是得罪。

　　〔一〕　赂，遗也。二五，献公嬖大夫梁五与东关五也。

　　〔二〕　宗，本宗也。曲沃，桓叔之封，先君宗庙在焉，犹西周谓之宗周。

　　〔三〕　疆，境也。二屈，屈有南北也。今河东有北屈，则是时复有南屈也。

　　〔四〕　威，畏也。

　　〔五〕　启，开也，开戎侵盗之心也。晋南有陆浑之戎，蒲接之；北有山戎，二屈接之。

　　〔六〕　旌，章也。伐，功也。

　　〔七〕　使俱者，使二五同声也。广莫，北狄沙漠也。下邑曰都，使如为晋下邑。

　　〔八〕　启土，闢境也。

　　〔九〕　生，生谗言也。

　　７　十六年，公作二军〔一〕，公将上军，太子申生将下军以伐霍〔二〕。师未出，士蒍言于诸大夫曰：「夫太子，君之贰也〔三〕。恭以俟嗣，何官之有？今君分之土而官之〔四〕，是左之也〔五〕。吾将谏以观之。」乃言于公曰：「夫太子，君之贰也，而帅下军，无乃不可乎？」公曰：「下军，上军之贰也。寡人在上，申生在下，不亦可乎？」士蒍对曰：「下不可以贰上〔六〕。」公曰：「何故？」对曰：「贰若体焉〔七〕，上下左右，以相心目〔八〕，用而不倦，身之利也〔九〕。上贰代举〔一０〕，下贰代履〔一一〕，周旋变动，以役心目〔一二〕，故能治事，以制百物〔一三〕。若下摄上，与上摄下〔一四〕，周旋不动，以违心目，其反为物用也，何事能治？〔一五〕故古之为军也，军有左右，阙从补之〔一六〕，成而不知，是以寡败〔一七〕。若以下贰上，阙而不变，败弗能补也〔一八〕。变非声章，弗能移也〔一九〕。声章过数则有衅，有衅则敌入〔二０〕，敌入而凶，救败不暇，谁能退敌〔二一〕？敌之如志，国之忧也。可以陵小，难以征国〔二二〕。君其图之！」公曰：「寡人有子而制焉，非子之忧也。」对曰：「太子，国之栋也。栋成乃制之，不亦危乎〔二三〕！」公曰：「轻其所任，虽危何害〔二四〕？」

　　〔一〕　献公十六年，鲁闵之元年也。鲁庄十六年，王命晋武公以一军为晋侯，至此初作二军，军之有上下也。

　　〔二〕　霍，周文王子霍叔武之国也。

　　〔三〕　贰，副也。

　　〔四〕　位以卿也。

　　〔五〕　左，犹外也。

　　〔六〕　犹足不可以贰手也。手足，左右各自为贰。

　　〔七〕　体，四支也。

　　〔八〕　相，助也。

　　〔九〕　倦，劳也。有贰，故不劳也。四体役身，故身之利。

　　〔一０〕上，手也。代，更也。

　　〔一一〕下，足也。履，步也。

　　〔一二〕役，为也。

　　〔一三〕制，裁也。

　　〔一四〕摄，持也。

　　〔一五〕为物用，与百物器用无异也。

　　〔一六〕左右，左右部也。阙，缺也。

　　〔一七〕不知，敌不知有阙。

　　〔一八〕变，更也。

　　〔一九〕声，金鼓也。章，旌旗也。移，动也。

　　〔二０〕衅，隙也。军法，进退旗鼓有数，过数则有隙，敌见隙而犯己也。

　　〔二一〕凶，犹凶凶，恐惧也。退，却也。

　　〔二二〕以下军贰上，可以侵陵小国，难以征大国。

　　〔二三〕栋成，谓位已定而更其制，使将兵，危之道也。

　　〔二四〕轻其所任，谓轻太子所任，不重责也。虽近危，犹无害也。

　　士蒍出语人曰：「太子不得立矣。改其制而不患其难，轻其任而不忧其危，君有异心，又焉得立？行之克也，将以害之〔一〕；若其不克，其因以罪之。虽克与否，无以避罪。与其勤而不入，不如逃之〔二〕。君得其欲，太子远死，且有令名，为吴太伯，不亦可乎〔三〕？」太子闻之，曰：「子舆之为我谋，忠矣〔四〕。然吾闻之：为人子者，患不从，不患无名〔五〕；为人臣者，患不勤，不患无禄。今我不才而得勤与从〔六〕，又何求焉？焉能及吴太伯乎？」太子遂行，克霍而反，谗言弥兴〔七〕。

　　〔一〕　以得众害之也。

　　〔二〕　不入，不入君意也。逃，去也。

　　〔三〕　得其欲，得立奚齐也。太伯让季历，远适吴、越，后武王追封为吴伯，故曰吴太伯也。

　　〔四〕　子舆，土蒍字。

　　〔五〕　不从，不从父命也。

　　〔六〕　以战伐为勤、从也。

　　〔七〕　弥，益也。

　　８　优施教骊姬夜半而泣谓公曰：「吾闻申生甚好仁〔一〕而疆，〔二〕甚宽惠而慈于民〔三〕，皆有所行之〔四〕。今谓君惑于我，必乱国，无乃以国故而行疆于君〔五〕。君未终命而不殁〔六〕，君其若之何？盍杀我，无以一妾乱百姓〔七〕。」公曰：「夫岂惠其民而不惠于其父乎〔八〕？」骊姬曰：「妾亦惧矣。吾闻之外人之言曰：为仁与为国不同。为仁者，爱亲之谓仁；为国者，利国之谓仁〔九〕。故长民者无亲〔一０〕，众以为亲。苟利众而百姓和，岂能惮君〔一一〕？以众故不敢爱亲，众况厚之〔一二〕，彼将恶始而美终，以晚盖者也〔一三〕。凡民利是生〔一四〕，杀君而厚利众，众孰沮之〔一五〕？杀亲无恶于人，人孰去之？苟交利而得宠，志行而众悦〔一六〕，欲其甚矣，孰不惑焉〔一七〕？虽欲爱君，惑不释也〔一八〕。今夫以君为纣，若纣有良子，而先丧纣〔一九〕，无章其恶而厚其败〔二０〕。钧之死也，无必假手于武王〔二一〕，而其世不废，祀至于今，吾岂知纣之善否哉〔二二〕？君欲勿恤，其可乎〔二三〕？若大难至而恤之，其何及矣！」公惧曰：「若何而可？」骊姬曰：「君盍老而授之政〔二四〕。彼得政而行其欲，得其所索，乃其释君。且君其图之，自桓叔以来，孰能爱亲〔二五〕？唯无亲，故能兼翼。」公曰：「不可与政。我以武与威，是以临诸侯。未殁而亡政，不可谓武；有子而弗胜，不可谓威。我授之政，诸侯必绝；能绝于我，必能害我。失政而害国，不可忍也。尔勿忧，吾将图之。」

　　〔一〕案：「甚好仁」，札记：「后第八卷作『甚好信』，韦解云：『信，言必信之。』此盖与下『为仁』相涉而误。」

　　〔二〕疆，疆御也。

　　〔三〕　慈，爱也。

　　〔四〕　行之皆有法术也。

　　〔五〕　以国故，恐败国之故而以疆劫君。

　　〔六〕　殁，终也。

　　〔七〕　盍，何不也。

　　〔八〕　惠，爱也。

　　〔九〕　利国，谓安社稷，利百姓。

　　〔一０〕无亲，无私亲。

　　〔一一〕岂惮杀君。

　　〔一二〕况，益也。言以众故杀君，除民害，众益以为厚。

　　〔一三〕美，善也。晚，后也。盖，掩也。言以后善掩前恶也。

　　〔一四〕谓为民生利。

　　〔一五〕沮，败也。

　　〔一六〕交，俱也。

　　〔一七〕欲，欲太子也。谁不惑，谓国人也。

　　〔一八〕释，解也。

　　〔一九〕良，善也。丧，亡也。若纣有善子，知纣之恶，纣终必灭国，以计言之，不如先自杀之。

　　〔二０〕厚其败，谓武王击以轻剑，斩以黄钺也。

　　〔二一〕钧，同也。假，借也。

　　〔二二〕先自亡之，故无知之者。

　　〔二三〕恤，忧也。

　　〔二四〕称老，以政授申生。

　　〔二五〕桓叔，献公曾祖曲沃桓叔成师也。桓叔伐晋，杀其兄子昭侯于翼。桓叔生严伯，严伯又伐翼，杀昭侯之子孝侯。严伯生武公，武公灭翼而兼之。武公生献公，献公灭桓、严之族。

　　骊姬曰：「以皋落狄之朝夕苛我边鄙〔一〕，使无日以牧田野，〔二〕君之仓廪固不实，又恐削封疆。君盍使之伐狄，以观其果于众也，与众之信辑睦焉〔三〕。若不胜狄，虽济其罪，可也〔四〕；若胜狄，则善用众矣，求必益广〔五〕，乃可厚图也。且夫胜狄，诸侯惊惧，吾边鄙不儆，食廪盈，四邻服，封疆信，君得其赖〔六〕，又知可否，其利多矣。君其图之！」公说。是故使申生伐东山〔七〕，衣之偏裻之衣，佩之以金玦〔八〕。僕人赞闻之，曰：「太子殆哉！〔九〕君赐之奇，奇生怪，怪生无常，无常不立〔一０〕。使之出征，先以观之〔一一〕，故告之以离心，而示之以坚忍之权〔一二〕，则必恶其心而害其身矣。恶其心，必内险之〔一三〕；害其身，必外危之〔一四〕。危自中起，难哉！且是衣也，狂夫阻之衣也〔一五〕。其言曰：『尽敌而反〔一六〕。』虽尽敌，其若内谗何！」申生胜狄而反，谗言作于中。君子曰：「知微〔一七〕。」

　　〔一〕　皋落，东山狄也。苛，扰也。

　　〔二〕　无日不有狄儆，故不得牧于田野。

　　〔三〕　果，果于用师否也。辑，和也。

　　〔四〕　济，渡也。以不胜罪之。

　　〔五〕　所求益广。

　　〔六〕　信，审也。赖，利也。

　　〔七〕　东山，皋落氏。

　　〔八〕　裻在中，左右异，故曰偏。玦如环而缺，以金为之。　案：「左右异，故曰偏」，文选魏都赋注引韦注作「左右异色，故曰偏裻」。左传闵公二年杜注：「偏衣左右异色，其半似公服。」则此处当脱「色」、「裻」二字。

　　〔九〕　赞，太子僕也。殆，危也。

　　〔一０〕奇，异也。不立，不得立也。

　　〔一一〕观其用众也。

　　〔一二〕离心，偏衣中分也。坚忍，金玦也。玦以示离也。传曰：「

　　金寒，玦离。」

　　〔一三〕险，危也。

　　〔一四〕外危之，使攻伐也。

　　〔一五〕狂夫，方相氏之士也。阻，古「诅」字。将服是衣，必先诅之。周礼「方相氏黄金四目，玄衣朱裳，执戈扬楯以敺疫」也。

　　〔一六〕言，谓狂夫祭诅之言也。

　　〔一七〕知微，谓僕人赞也。

　　９　十七年冬，公使太子伐东山〔一〕。里克谏曰：「臣闻皋落氏将战〔二〕，君其释申生也〔三〕！」公曰：「行也！」里克对曰：「非故也〔四〕。君行，太子居，以监国也〔五〕；君行，太子从，以抚军也〔六〕。今君居，太子行，未有此也。」公曰：「非子之所知也。寡人闻之，立太子之道三：身钧以年〔七〕，年同以爱〔八〕，爱疑决之以卜、筮〔九〕。子无谋吾父子之间，吾以此观之〔一０〕。」公不说。里克退，见太子。太子曰：「君赐我以偏衣、金玦，何也？」里克曰：「孺子惧乎？衣躬之偏，而握金玦，令不偷矣。孺子何惧〔一一〕！夫为人子者，惧不孝，不惧不得〔一二〕。且吾闻之曰：『敬贤于请〔一三〕。』孺子勉之乎〔一四〕！」君子曰：「

　　善处父子之间矣〔一五〕。」

　　〔一〕　献公十七年，鲁闵二年也。

　　〔二〕　言其不服，将与申生战。

　　〔三〕　释，舍也。

　　〔四〕　非故事也。

　　〔五〕　君行则守。

　　〔六〕　有守则从，抚循军士。

　　〔七〕　身钧，德同也。以年，立长也。

　　〔八〕　立所爱也。

　　〔九〕　爱疑，爱同也。龟曰卜，蓍曰筮。

　　〔一０〕言吾使之征伐，欲观其能否也。

　　〔一一〕孺子，少子也。偷，薄也。偏，半也。分身之半以授太子，又令握金玦。金玦，兵要也。君今于太子不为薄矣。

　　〔一二〕贾、唐云：「不得，不得君心也。」昭谓：不得立也。内传：「太子曰：『吾其废乎？』里克曰：『子惧不孝，无惧不得立。』」

　　〔一三〕贤，愈也。言执恭敬愈于请求。

　　〔一四〕勉为孝敬也。

　　〔一五〕入谏其父，出勉其子。

　　太子遂行，狐突御戎，先友为右〔一〕，衣偏衣而佩金玦。出而告先友曰：「君与我此，何也？」先友曰：「中分而金玦之权，在此行也。孺子勉之乎〔二〕！」狐突歎曰：「以庬衣纯〔三〕，而玦之以金铣者，寒之甚矣，胡可恃也〔四〕？虽勉之，狄可尽乎？」先友曰：「衣躬之偏，握兵之要〔五〕，在此行也，勉之而已矣。偏躬无慝，兵要远灾〔六〕，亲以无灾，又何患焉？」至于稷桑〔七〕，狄人出逆〔八〕，申生欲战。狐突谏曰：「不可。突闻之：国君好艾，大夫殆〔九〕；好内，适子殆，社稷危〔一０〕。若惠于父而远于死〔一一〕，惠于众而利社稷，其可以图之乎〔一二〕？况其危身于狄以起谗于内也？」申生曰：「不可。君之使我，非欢也〔一三〕，抑欲测吾心也〔一四〕。是故赐我奇服，而告我权〔一五〕。又有甘言焉〔一六〕。言之大甘，其中必苦。谮在中矣，君故生心〔一七〕。虽蝎谮，焉避之？不若战也〔一八〕。不战而反，我罪滋厚〔一九〕；我战死，犹有令名焉〔二０〕。」果败狄于稷桑而反。谗言益起，狐突杜门不出〔二一〕。君子曰：「善深谋也。」

　　〔一〕　狐突，晋同姓，唐叔之后、狐偃之父狐突伯行也。先友，晋大夫，先丹木之族。右，车右。案：「狐突伯行」，公序本作「大戎伯行」。

　　〔二〕　中分。中分君之半也。金玦，以兵决事也。

　　〔三〕　杂色曰庬。纯，纯德，谓太子也。

　　〔四〕　玦，犹离也。铣，犹洒。洒，寒也。言于太子无温润也。　案：「玦，犹离也。铣，犹洒。洒，寒也。」公序本作「玦，犹决也。铣，犹洒也。洒洒，寒貌。」

　　〔五〕　握兵之要，金玦之势也。金为兵，玦所以图事决计也，故为兵要。

　　〔六〕　慝，恶也。衣身之半，君无恶意也。握兵之势，欲令太子远灾害也。

　　〔七〕　稷桑，皋落狄地也。

　　〔八〕　逆，拒申生也。

　　〔九〕　「艾」当为「外」，声相似误也。好外，多嬖臣也。嬖臣害正，故大夫殆。殆，危也。

　　〔一０〕好内，多嬖妾也。嬖专宠，故适子殆，国家乱，则社稷危，周幽王是也。

　　〔一一〕惠，顺也。去避奚齐，为顺父心而远于死也。传曰：「狐突欲行。」

　　〔一二〕惠于众，谓不战也。太子去，则国不争，故利社稷。

　　〔一三〕非欢爱我也。

　　〔一四〕测，犹度也。

　　〔一五〕奇服，偏裻。权，金玦也。

　　〔一六〕申生将去，父又以美言慰抚之也。

　　〔一七〕有此甘言，非本意，故言生心也。

　　〔一八〕蝎，木虫也。谮从中起，如蝎食木，木不能避也。

　　〔一九〕滋，益也。

　　〔二０〕有恭从之名也。

　　〔二一〕不出，避难也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第八

晋语二

　　１　反自稷桑，处五年〔一〕，骊姬谓公曰：「吾闻申生之谋愈深〔二〕。日，吾固告君曰得众〔三〕，众不利，焉能胜狄〔四〕？今矜狄之善，其志益广〔五〕。狐突不顺，故不出〔六〕。吾闻之，申生甚好信而疆〔七〕，又失言于众矣，虽欲有退，众将责焉〔八〕。言不可食，众不可弭〔九〕，是以深谋。君若不图，难将至矣！」公曰：「吾不忘也，抑未有以致罪焉。」

　　〔一〕　自，从也，从伐东山战于稷桑而反也。处五年，鲁僖之四年也。

　　〔二〕　谋，谋弑公也。愈，益也。

　　〔三〕　日，往日也。

　　〔四〕　众若不利，焉肯为用而胜狄乎？

　　〔五〕　矜，大也。善，善用众。

　　〔六〕　狐突，申生之戎御也。不顺，谓太子不顺也。

　　〔七〕　疆，疆御也。信，言必行之。

　　〔八〕　失言，许众以取国也。退，谓改悔也。

　　〔九〕　食，伪也。弭，止也。

　　骊姬告优施曰：「君既许我杀太子而立奚齐矣，吾难里克，奈何！」优施曰：「吾来里克，一日而已〔一〕。子为我具特羊之飨〔二〕，吾以从之饮酒。我优也，言无邮〔三〕。」骊姬许诺，乃具，使优施饮里克酒。中饮，优施起舞，谓里克妻曰：「主孟啗我〔四〕，我教兹暇豫事君〔五〕。」乃歌曰：「暇豫之吾吾，不如鸟乌〔六〕。人皆集于苑，己独集于枯〔七〕。」里克笑曰：「何谓苑？何谓枯？」优施曰：「其母为夫人，其子为君，可不谓苑乎？其母既死，其子又有谤，可不谓枯乎？枯且有伤〔八〕。」

　　〔一〕　来，谓转里克之心，使来从己用也。一日，言其易也。

　　〔二〕　特，一也，凡牲一为特，二为牢。

　　〔三〕　邮，过也。

　　〔四〕　大夫之妻称主，从夫称也。孟，里克妻字。啗，啖也。「孟」，或作「盍」。

　　〔五〕　兹，此。此，里克也。暇，闲也。豫，乐也。

　　〔六〕　吾，读如鱼。吾吾，不敢自亲之貌也，言里克欲为闲乐事君之道，反不敢自亲吾吾，然其智曾不如鸟乌也。

　　〔七〕　集，止也。苑，茂木貌。己，里克也。喻人皆与奚齐，己独与申生。

　　〔八〕　无母谕枯，有谤谕伤。伤，病也。

　　优施出，里克辟奠，不飧而寝〔一〕。夜半，召优施，曰：「曩而言戏乎？抑有所闻之乎〔二〕？」曰：「然。君既许骊姬杀太子而立奚齐，谋既成矣〔三〕。」里克曰：「吾秉君以杀太子，吾不忍。〔四〕通复故交，吾不敢〔五〕。中立其免乎？」优施曰：「免〔六〕。」

　　〔一〕　辟，去也。奠，置也。熟食曰飧。

　　〔二〕　曩，向也。而，女也。

　　〔三〕　成，定也。

　　〔四〕　秉执君志以杀太子，不忍为也。

　　〔五〕　交，与太子交也。

　　〔六〕　中立，不阿君，亦不助太子也。

　　旦而里克见丕郑〔一〕，曰：「夫史苏之言将及矣！优施告我，君谋成矣，将立奚齐。」丕郑曰：「子谓何〔二〕？」曰：「吾对以中立。」丕郑曰：「惜也〔三〕！不如曰不信以疏之〔四〕，亦固太子以携之〔五〕，多为之故，以变其志，志少疏，乃可閒也〔六〕。今子曰中立，况固其谋也〔七〕，彼有成矣，难以得閒。」里克曰：「往言不可及也〔八〕，且人中心唯无忌之〔九〕，何可败也〔一０〕！子将何如？」丕郑曰：「我无心。是故事君者，君为我心，制不在我〔一一〕。」里克曰：「弑君以为廉〔一二〕，长廉以骄心，因骄以制人家，吾不敢〔一三〕。抑挠志以从君，为废人以自利也〔一四〕，利方以求成人，吾不能〔一五〕。将伏也〔一六〕！」明日，称疾不朝。三旬，难乃成〔一七〕。

　　〔一〕　夜半召优施，旦而见丕郑。

　　〔二〕　谓对优施言也。

　　〔三〕　惜，惜其失言也。

　　〔四〕　曰不信者，拒优施以不然也。拒之以不然，则骊姬意疏，不敢必也。

　　〔五〕　固，固持也。携，离也。固持太子，以离骊姬之党也。

　　〔六〕　故，谓多作计术以变易其志。志少疏，乃可閒。閒，亦离也。

　　〔七〕　况，益也。

　　〔八〕　及，追也。

　　〔九〕　案述闻卷二一：「如韦注则正文『之』下当有『固』字。」

　　〔一０〕言骊姬唯无忌惮之心，执之已固，何可败也。

　　〔一一〕我无心者，不得自在也。君为我心，以君为心。

　　〔一二〕贾侍中云：「廉，犹利也。以太子故，弑君以自利。」唐尚书云：「为太子杀奚齐，不有其国，以为廉也。」昭谓：是时太子未废，献公在位，而以君为奚齐，非也。君，献公也。虞御史云「廉，直也，读若斗廉之廉」，此说近之。

　　〔一三〕制，裁也。自大其廉。而有骄人之心，因骄以裁制人之父子，吾不敢为也。

　　〔一四〕挠，屈也。人，谓申生。

　　〔一五〕方，道也。利得道以求成太子，吾力不能为也。

　　〔一六〕伏，隐也。

　　〔一七〕难，杀申生、谮二公子也。

　　骊姬以君命命申生曰：「今夕君梦齐姜，必速祠而归福〔一〕。」申生许诺，乃祭于曲沃，归福于绦〔二〕。公田，骊姬受福，乃寘鸩于酒〔三〕，寘堇于肉〔四〕。公至，召申生献〔五〕，公祭之地，地坟〔六〕。申生恐而出。骊姬与犬肉，犬毙〔七〕；饮小臣酒，亦毙〔八〕。公命杀杜原款〔九〕。申生奔新城〔一０〕。

　　〔一〕　齐姜，申生母也。福，胙肉也。

　　〔二〕　绦，晋所都也。

　　〔三〕　寘，置也。鸩，毒也。　案：「毒」，公序本作「运日」。鲁语上注：「鸩，鸟名也，一名『运日』。」

　　〔四〕　菫，乌头也。

　　〔五〕　献，献胙也。

　　〔六〕　将饮先祭，示有先也。坟，起也。

　　〔七〕　毙，死也。

　　〔八〕　小臣，官名，掌阴事阴命，阉士也。

　　〔九〕　原款，申生之傅也。

　　〔一０〕新城，曲沃也，新为太子城也。

　　杜原款将死，使小臣幸告于申生〔一〕，曰：「款也不才，寡智不敏〔二〕，不能教导，以至于死。不能深知君之心度〔三〕，弃宠求广土而窜伏焉〔四〕；小心狷介，不敢行也〔五〕。是以言至而无所讼之也〔六〕，故陷于大难，乃逮于谗〔七〕。然款也不敢爱死，唯与谗人钧是恶也〔八〕。吾闻君子不去情〔九〕，不反谗〔一０〕，谗行身死可也，犹有令名焉〔一一〕。死不迁情，疆也〔一二〕。守情说父，孝也。杀身以成志，仁也。死不忘君，敬也〔一三〕。孺子勉之！死必遗爱，死民之思，不亦可乎？」申生许诺〔一四〕。

　　〔一〕　小臣，太子小臣也，名幸，原款因为告太子。

　　〔二〕　敏，达也。

　　〔三〕　度，尺寸也。

　　〔四〕　弃宠，令太子弃位也。求广土，奔他国也。窜，隐也。

　　〔五〕　狷者，守分有所不为也，言虽知当与申生俱去，耻不能事君而出，故不敢行也。

　　〔六〕　言，谗言也。

　　〔七〕　逮，及也。

　　〔八〕　谗人，骊姬也。钧，同也。

　　〔九〕　不去忠爱之情也。

　　〔一０〕反，谓覆校自申理也。

　　〔一一〕有孝名也。

　　〔一二〕迁，易也。

　　〔一三〕使有遗言属狐突是也。

　　〔一四〕死民之思，为民所思也。

　　人谓申生曰：「非子之罪，何不去乎？」申生曰：「不可。去而罪释，必归于君，是怨君也〔一〕。章父之恶，取笑诸侯，吾谁乡而入〔二〕？内困于父母，外困于诸侯，是重困也。弃君去罪，是逃死也。吾闻之：『仁不怨君，智不重困，勇不逃死。』若罪不释，去而必重。去而罪重，不智。逃死而怨君，不仁。有罪不死，无勇。去而厚怨，恶不可重，死不可避，吾将伏以俟命。」

　　〔一〕　释，解也。归于君，怨归于君也。　案：「怨君」，公序本作「恶君」。注文「怨归于君」和下文「仁不怨君」、「逃死而怨君」、「去而后怨」之「怨」，公序本均作「恶」。

　　〔二〕　取笑诸侯，诸侯所笑也。当趣谁乡，入谁国也？　　案：「当趣谁乡」，公序本作「当趋乡谁」，攷异卷三：「应作『谁乡而入』四字。」

　　骊姬见申生而哭之〔一〕，曰：「有父忍之，况国人乎〔二〕？忍父而求好人，人孰好之？杀父以求利人，人孰利之？皆民之所恶也，难以长生！」骊姬退，申生乃稚经于新城之庙〔三〕。将死，乃使猛足言于狐突曰：「申生有罪，不听伯氏，以至于死〔四〕。申生不敢爱其死，虽然，吾君老矣，国家多难，伯氏不出，奈吾君何？伯氏苟出而图吾君〔五〕，申生受赐以至于死，虽死何悔！」是以諡为共君〔六〕。

　　〔一〕　就曲沃哭之也。

　　〔二〕　有父忍自杀之，况能爱国人乎？

　　〔三〕　稚经，头枪而悬死也。

　　〔四〕　猛足，申生臣也。伯氏，狐突字也。不听，谓稷桑之战不从其言也。

　　〔五〕　图，为之谋也。

　　〔六〕　諡法，既过能改曰共。国人告公以此諡也。

　　骊姬既杀太子申生，又谮二公子曰：「重耳、夷吾与知共君之事〔一〕。」公令阉楚刺重耳，重耳逃于狄〔二〕；令贾华刺夷吾，夷吾逃于梁〔三〕。尽逐群公子〔四〕，乃立奚齐焉。始为令，国无公族焉。

　　〔一〕　言与知其逆谋也。

　　〔二〕　阉，阉士也。楚，谓伯楚，寺人披之字也。于文公时为勃鞮。狄，北狄，愧姓也。

　　〔三〕　贾华，晋大夫。梁，嬴姓之国，伯爵也。唐尚书云：「晋灭以为邑。」非也。是时，梁尚存，至鲁僖十九年，秦取之。

　　〔四〕　群公子，献公之庶孽及先君之支庶也。传曰：「献公之子九人。」

　　２　二十二年，公子重耳出亡，及柏谷，卜适齐、楚〔一〕。狐偃曰：「无卜焉〔二〕。夫齐、楚道远而望大，不可以困往〔三〕。道远难通〔四〕，望大难走〔五〕，困往多悔。困且多悔，不可以走望〔六〕。若以偃之虑，其狄乎〔七〕！夫狄近晋而不通〔八〕，愚陋而多怨〔九〕，走之易达。不通可以窜恶〔一０〕，多怨可与共忧。今若休忧于狄，以观晋国，且以监诸侯之为，其无不成〔一一〕。」乃遂之狄。

　　〔一〕　献公二十二年，鲁僖五年也，公使寺人披伐蒲城，重耳自蒲出奔。及，至也。柏谷，晋地。

　　〔二〕　狐偃，重耳之舅、狐突之子子犯也。无卜，不须卜也。

　　〔三〕　望大，望诸侯朝贡，不恤亡公子也。

　　〔四〕　通，至也。

　　〔五〕　难归走也。

　　〔六〕　望，望其力也。

　　〔七〕　可之狄也。

　　〔八〕　不与晋通也。

　　〔九〕　多怨于戎、狄也。

　　〔一０〕窜，隐也。

　　〔一一〕监，视也。之为，为谁动也。视诸侯所为，故无不成。

　　处一年，公子夷吾亦出奔〔一〕，曰：「盍从吾兄窜于狄乎？」冀芮曰：「不可〔二〕。后出同走，不免于罪〔三〕。且夫偕出偕入难〔四〕，聚居异情恶〔五〕，不若走梁。梁近于秦，秦亲吾君。吾君老矣〔六〕，子往，骊姬惧，必援于秦。以吾存也〔七〕，且必告悔，是吾免也〔八〕。」乃遂之梁。居二年，骊姬使奄楚以环释言。〔九〕四年，复为君〔一０〕。

　　〔一〕　处狄一年，鲁僖之六年也，公使贾华伐屈，夷吾自屈出奔。

　　〔二〕　冀芮，晋大夫，冀缺之父也。

　　〔三〕　同走，嫌同谋也。

　　〔四〕　偕，俱也。

　　〔五〕　聚，共也。虞云：「重耳、夷吾情好不同，故恶相近。」昭谓：异情，谓各欲求入为君，于义恶也。

　　〔六〕　秦穆夫人，献公之女，故亲吾君也。

　　〔七〕　以吾存者，以吾在梁依秦也。

　　〔八〕　免，免罪也。

　　〔九〕　居梁二年，鲁僖之七年也。环，玉环。环，还也。释言，以言自解释也。

　　〔一０〕居梁四年，在鲁僖之九年也。是岁，献公卒，秦伯纳之。

　　３　虢公梦在庙〔一〕，有神人面白毛虎爪，执钺立于西阿〔二〕，公惧而走。神曰：「无走！帝命曰：『使晋袭于尔门〔三〕。』」公拜稽首，觉，召史嚚占之〔四〕，对曰：「如君之言，则蓐收也，〔五〕天之刑神也〔六〕，天事官成〔七〕。」公使囚之，且使国人贺梦〔八〕。舟之侨告诸其族〔九〕曰：「众谓虢亡不久，吾乃今知之〔一０〕。君不度而贺大国之袭，于己也何瘳〔一一〕？吾闻之曰：『大国道，小国袭焉曰服〔一二〕。小国傲，大国袭焉曰诛〔一三〕。』民疾君之侈也，是以遂于逆命〔一四〕。今嘉其梦侈必展〔一五〕，是天夺之鉴而益其疾也〔一六〕。民疾其态，天又诳之〔一七〕；大国来诛，出令而逆〔一八〕；宗国既卑，诸侯远己〔一九〕。内外无亲，其谁云救之〔二０〕？吾不忍俟也！」将行〔二一〕，以其族适晋。六年，虢乃亡〔二二〕。

　　〔一〕　虢公，王季之子、文王之弟、虢仲之后虢公丑也。庙，宗庙也。

　　〔二〕　西阿，西荣也。

　　〔三〕　帝，天也。袭，入也。

　　〔四〕　史嚚，虢太史也。

　　〔五〕　蓐收，西方白虎金正之官也。传曰：「少皞氏有子该为蓐收。」

　　〔六〕　刑杀之神也。

　　〔七〕　官成，祸福各以官象成也。

　　〔八〕　欲转吉之，故使贺也。

　　〔九〕　舟之侨，虢大夫。

　　〔一０〕以其贺梦也。

　　〔一一〕度，揆也。大国，晋也。瘳，犹损也。言君不揆度神意，而令贺之，何损于祸。

　　〔一二〕袭，入也。

　　〔一三〕傲，慢也。

　　〔一四〕逆命，拒违君命也。

　　〔一五〕展，申也。

　　〔一六〕鉴，镜也，镜所以自省察也。

　　〔一七〕诳，犹惑也。

　　〔一八〕逆，谓令国人贺梦也。

　　〔一九〕宗国，公族也。远，疏外也。

　　〔二０〕云，言也。

　　〔二一〕行，去也。

　　〔二二〕适晋在鲁闵二年也。后六年，鲁僖五年也。

　　４　伐虢之役，师出于虞〔一〕。宫之奇谏而不听〔二〕，出，谓其子曰：「虞将亡矣！唯忠信者能留外寇而不害〔三〕。除闇以应外谓之忠〔四〕，定身以行事谓之信〔五〕。今君施其所恶于人，闇不除矣〔六〕；以贿灭亲，身不定矣〔七〕。夫国非忠不立，非信不固。既不忠信，而留外寇，寇知其衅而归图焉〔八〕。已自拔其本矣，何以能久〔九〕？吾不去，惧及焉。」以其孥适西山〔一０〕，三月，虞乃亡〔一一〕。

　　〔一〕　鲁僖五年，献公伐虢，假道于虞。

　　〔二〕　宫之奇，虞大夫也，谏虞公勿假晋道，虞公不听。

　　〔三〕　留外寇，谓舍晋军于国。

　　〔四〕　除，去也。去己闇昧之心以应外，谓之忠。忠，谓恕也。

　　〔五〕　定，安也。行事以求安其身，谓之信。

　　〔六〕　己之所恶而以施人，谓假晋道以伐虢也。

　　〔七〕　贿，财也，谓虞受晋屈产之乘、垂棘之璧，假之道也。亲，谓虢也。虞，太王之后。虢，王季之冑。

　　〔八〕　衅，隙也。图，谋也。

　　〔九〕　本，谓忠信也。

　　〔一０〕孥，妻子也。西山，国西界。

　　〔一一〕晋灭之。

　　５　献公问于卜偃〔一〕曰：「攻虢何月也〔二〕？」对曰：「童谣有之〔三〕曰：『丙之晨，龙尾伏辰〔四〕，均服振振，取虢之旂〔五〕。鹑之贲贲，天策焞焞，火中成军，虢公其奔〔六〕！』火中而旦，其九月十月之交乎〔七〕？」

　　〔一〕　卜偃，晋掌卜大夫郭偃也。

　　〔二〕　宜用何月。

　　〔三〕　童，童子也。行歌曰谣。

　　〔四〕　丙，丙子也。晨，早朝也。龙尾，尾星也。伏，隐也。辰，日月之交会也。谓鲁僖五年冬、周十二月、夏十月丙子朔之朝，日在尾，月在天策。伏辰，辰在龙尾，隐而未见。

　　〔五〕　均，同也，戎服君臣同也。振振，威武也。交龙曰旂。

　　〔六〕　鹑，鹑火，鸟星也。贲贲，鹑貌也。天策，尾上一星名曰天策，一名傅说。焞焞，近日月之貌也。火，鹑火也。中，晨中也。成军，军有成功也。传曰：「冬十二月丙子朔，晋灭虢，虢公丑奔京师。」

　　〔七〕　交，晦朔之閒也。

　　６　葵丘之会，献公将如会〔一〕，遇宰周公〔二〕，曰：「君可无会也。夫齐侯好示，务施与力而不务德〔三〕，故轻致诸侯而重遣之〔四〕，使至者劝而叛者慕。怀之以典言〔五〕，薄其要结而厚德之，以示之信〔六〕。三属诸侯，存亡国三，以示之施〔七〕。是以北伐山戎，南伐楚，西为此会也。譬之如室，既镇其甍矣，又何加焉〔八〕？吾闻之，惠难遍也，施难报也。不遍不报，卒于怨雠。夫齐侯将施惠如出责〔九〕，是之不果奉〔一０〕，而暇晋是皇〔一一〕，虽后之会，将在东矣〔一二〕。君无惧矣，其有勤也！」公乃还。〔一三〕

　　〔一〕　鲁僖九年秋，齐桓公盟诸侯于葵丘。葵丘，地名也。

　　〔二〕　宰周公，王卿士宰孔也，为冢宰，食采于周，故曰宰周公。周公自会先归，遇献公于道也。

　　〔三〕　好示，自矜其功，以信施示诸侯而不务德也。施，惠也。力，功也。

　　〔四〕　轻，谓垂櫜而入。重，谓稛载以归。

　　〔五〕　怀，安也。典，法也。法言，谓阳穀之会，以四教令诸侯之属。

　　〔六〕　薄其要结，谓束牲为盟，马皮为币。

　　〔七〕　属，会也。三会，乘车之会三也。存三亡国，鲁、卫、邢也。

　　〔八〕　甍，栋也。又何加，喻已成也。

　　〔九〕　如出责，望其报也。

　　〔一０〕果，克也。奉，行也。

　　〔一一〕暇，不暇。谓不暇以晋为务也。

　　〔一二〕东，东方也，其后会于淮是也。

　　〔一三〕无惧于不会也。有勤，自勤劳也。

　　７　宰孔谓其御曰：「晋侯将死矣！景霍以为城〔一〕，而汾、河、涑、浍以为渠〔二〕，戎、狄之民实环之〔三〕。汪是土也〔四〕，苟违其违，谁能惧之〔五〕！今晋侯不量齐德之丰否〔六〕，不度诸侯之势〔七〕，释其闭修〔八〕，而轻于行道，失其心矣〔九〕。君子失心，鲜不夭昏〔一０〕。」是岁也，献公卒。八年，为淮之会〔一一〕。桓公在殡，宋人伐之〔一二〕。

　　〔一〕　景，大也。大霍，晋山名也，今在河东。

　　〔二〕　四者水名也。渠，池也。

　　〔三〕　环，绕也。

　　〔四〕　汪，大貌。

　　〔五〕　苟违，违去也。其违，违道也。

　　〔六〕　丰，厚也。否，不也。

　　〔七〕　强弱之势。

　　〔八〕　释，舍也。闭，守也。修，治也。

　　〔九〕　失其心守。

　　〔一０〕夭，夭折也。昏，狂荒之疾。

　　〔一一〕八年，葵丘后八年也。桓公复会诸侯于淮，在鲁僖十六年。传曰：「会于淮，谋鄫，且东略也。」

　　〔一二〕鲁僖十七年冬，齐桓公卒，五公子争立，太子奔宋，宋襄公伐齐，纳之，是为孝公。

　　８　二十六年，献公卒〔一〕。里克将杀奚齐，先告荀息曰：「三公子之徒将杀孺子，子将如何〔二〕？」荀息曰：「死吾君〔三〕而杀其孤，吾有死而已，吾蔑从之矣〔四〕！」里克曰：「子死，孺子立，不亦可乎？子死，孺子废，焉用死？」荀息曰：「昔君问臣事君于我，我对以忠贞。君曰：『何谓也？』我对曰：『可以利公室，力有所能，无不为，忠也。葬死者，养生者，死人复生不悔〔五〕，生人不鬼，贞也。』吾言既往矣〔六〕，岂能欲行吾言而又爱吾身乎？虽死，焉避之〔七〕？」

　　〔一〕　献公二十六年，鲁僖九年也。

　　〔二〕　荀息，奚齐之傅。三公子，申生、重耳、夷吾。徒，党也。

　　〔三〕　死畜吾君也。

　　〔四〕　蔑，无也。

　　〔五〕　得其所任，故不悔也。

　　〔六〕　往，行也。

　　〔七〕　焉得避之。

　　里克告丕郑曰：「三公子之徒将杀孺子，子将何如？」丕郑曰：「荀息谓何〔一〕？」对曰：「荀息曰『死之。』」丕郑曰：「子勉之。夫二国士之所图，无不遂也〔二〕。我为子行之〔三〕。子帅七舆大夫以待我〔四〕。我使狄以动之，援秦以摇之〔五〕。立其薄者可以得重赂〔六〕，厚者可使无入〔七〕。国，谁之国也〔八〕！」里克曰：「不可。克闻之，夫义者，利之足也〔九〕；贪者，怨之本也〔一０〕。废义则利不立〔一一〕，厚贪则怨生。夫孺子岂获罪于民？将以骊姬之惑蛊君而诬国人〔一二〕，谗群公子而夺之利，使君迷乱，信而亡之〔一三〕，杀无罪以为诸侯笑〔一四〕，使百姓莫不有藏恶于其心中〔一五〕，恐其如壅大川，溃而不可救御也〔一六〕。是故将杀奚齐而立公子之在外者，以定民弭忧，于诸侯且为援〔一七〕，庶几曰诸侯义而抚之，百姓欣而奉之，国可以固〔一八〕。今杀君而赖其富〔一九〕，贪且反义。贪则民怨，反义则富不为赖〔二０〕。赖富而民怨，乱国而身殆，惧为诸侯载〔二一〕，不可常也。」丕郑许诺。于是杀奚齐、卓子及骊姬，而请君于秦。

　　〔一〕　荀息何言。

　　〔二〕　二国士，里克、荀息也。遂，行也。

　　〔三〕　助行其事，谓使狄、援秦之属。

　　〔四〕　七舆，申生下军大夫也，左行共华、右行贾华、叔坚、骓歂、纍虎、特宫、山祁也。待我，待我应也。

　　〔五〕　重耳在狄，故告狄人，结援于秦以摇动晋国，败奚齐之党。

　　〔六〕　结秦、狄之援，以立二公子，恩薄者，尚可以得重赂。

　　〔七〕　于己厚者，可使二公子不得入立也。

　　〔八〕　言晋可专也。

　　〔九〕　有义，然后利立，故曰利之足也。

　　〔一０〕贪则专利，故人怨之。

　　〔一一〕无足，故不立。

　　〔一二〕蛊，化也。诬，罔也。

　　〔一三〕信姬之言，令皆奔亡。

　　〔一四〕无罪，谓申生。

　　〔一五〕人怀悖逆也。

　　〔一六〕御，止也。

　　〔一七〕弭，止也，言诸侯义己则得以为援也。

　　〔一八〕固，安也。

　　〔一九〕赖，利也。

　　〔二０〕不义而富必危，故不为利。

　　〔二一〕载见于书为后戒也。

　　既杀奚齐，荀息将死之。人曰：「不如立其弟而辅之。」荀息立卓子。里克又杀卓子，荀息死之。君子曰：「不食其言矣〔一〕。」

　　〔一〕　食，伪也。

　　既杀奚齐、卓子，里克及丕郑使屠岸夷〔一〕告公子重耳于狄，曰：「国乱民扰，得国在乱，治民在扰〔二〕，子盍入乎？吾请为子鉥〔三〕。」重耳告舅犯曰：「里克欲纳我。」舅犯曰：「不可。夫坚树在始〔四〕，始不固本，终必藁落。夫长国者，唯知哀乐喜怒之节，是以导民〔五〕。不哀丧而求国，难；因乱以入，殆。以丧得国，则必乐丧〔六〕，乐丧必哀生。因乱以入，则必喜乱，喜乱必怠德〔七〕。是哀乐喜怒之节易也〔八〕，何以导民？民不我导，谁长？〔九〕」重耳曰：「非丧谁代？非乱谁纳我？」舅犯曰：「偃也闻之〔一０〕，丧乱有小大。大丧大乱之剡也，不可犯也〔一一〕。父母死为大丧，谗在兄弟为大乱。今适当之，是故难。」公子重耳出见使者，曰：「子惠顾亡人重耳，父生不得供备洒扫之臣〔一二〕，死又不敢莅丧以重其罪，且辱大夫，敢辞〔一三〕。夫固国者，在亲众而善邻〔一四〕，在因民而顺之〔一五〕。苟众所利，邻国所立，大夫其从之。重耳不敢违。」

　　〔一〕　屠岸夷，晋大夫也。

　　〔二〕　非乱何入，非扰何安，亦言劳民易为治也。

　　〔三〕　鉥，道也。

　　〔四〕　树，木也。始，根本也。

　　〔五〕　长，君也。导，训也。

　　〔六〕　乐丧，以丧为乐也。

　　〔七〕　怠，懈也。

　　〔八〕　易，反也。

　　〔九〕　不我导，不从我训也。长，君也。

　　〔一０〕偃，子犯名，重耳舅，故曰舅犯。

　　〔一一〕剡，锋也。

　　〔一二〕洒，洒也。

　　〔一三〕涖，临也。

　　〔一四〕固，定也。亲众，爱士民也。善邻，善邻国也。

　　〔一五〕因民，所爱而立之为顺民。

　　吕甥及郄称亦使蒲城午〔一〕告公子夷吾于梁，曰：「子厚赂秦人以求入，吾主子〔二〕。」夷吾告冀芮曰：「吕甥欲纳我〔三〕。」冀芮曰：「子勉之。国乱民扰，大夫无常，不可失也〔四〕。非乱何入？非危何安〔五〕？幸苟君之子，唯其索之也〔六〕。方乱以扰，孰适御我？大夫无常，苟众所置，孰能勿从？子盍尽国以赂外内，无爱虚以求入〔七〕，既入而后图聚〔八〕。」公子夷吾出见使者，再拜稽首许诺。

　　〔一〕　吕甥、郄称，夷吾之徒也。蒲城午，晋大夫也。

　　〔二〕　主子，为子内主也。

　　〔三〕　冀芮，晋大夫郄芮也，从夷吾者。

　　〔四〕　无常，无常心。

　　〔五〕　乱有所代，危得安之。

　　〔六〕　索，求也，所在以求之。

　　〔七〕　外，谓诸侯。内，谓大夫。虚国藏以求入也。

　　〔八〕　入国乃图畜聚也。

　　吕甥出告大夫曰：「君死自立则不敢〔一〕，久则恐诸侯之谋，径召君于外也〔二〕，则民各有心，恐厚乱〔三〕，盍请君于秦乎？〔四〕」大夫许诺。乃使梁由靡告于秦穆公〔五〕曰：「天降祸于晋国，谗言繁兴，延及寡君之绍续昆裔〔六〕，隐悼播越，託在草莽，未有所依〔七〕。又重之以寡君之不禄，丧乱并臻〔八〕。以君之灵，鬼神降衷〔九〕，罪人克伏其辜〔一０〕，群臣莫敢宁处，将待君命〔一一〕。君若惠顾社稷，不忘先君之好，辱收其埔迁裔冑而建立之〔一二〕，以主其祭祀，且镇抚其国家及其民人，虽四邻诸侯之闻之也，其谁不儆惧于君之威，而欣喜于君之德？终君之重爱，受君之重贶，而群臣受其大德〔一三〕，晋国其谁非君之群隶臣也〔一四〕？」

　　〔一〕　自立，立嗣君也。

　　〔二〕　恐受赂径自召他公子也。

　　〔三〕　各有心，所爱不同也。

　　〔四〕　秦亲晋，故欲之秦请所立也。

　　〔五〕　梁由靡，晋大夫。秦穆公，伯益之后、德公之子穆公任好也。

　　〔六〕　绍，继也。续，嗣也。昆，后也。裔，末也。

　　〔七〕　隐，忧也。悼，惧也。播，散也。越，远也。依，倚也。

　　〔八〕　士死曰不禄。礼，君死赴于他国曰寡君不禄，谦也。臻，至也。

　　〔九〕　衷，善也。

　　〔一０〕罪人，骊姬也。

　　〔一一〕待君命所立也。

　　〔一二〕埔，亡也。迁，徒也。冑，后也。

　　〔一三〕终君，谓献公也。贶，赐也。

　　〔一四〕隶，役也。

　　秦穆公许诺。反使者〔一〕，乃召大夫子明及公孙枝〔二〕，曰：「夫晋国之乱，吾谁使先〔三〕，若夫二公子而立之〔四〕？以为朝夕之急〔五〕。」大夫子明曰：「君使絷也〔六〕。絷敏且知礼，敬以知微。敏能窜谋〔七〕，知礼可使；敬不坠命〔八〕，微知可否〔九〕。君其使之。」

　　〔一〕　反，报反也。

　　〔二〕　子明，秦大夫百里孟明视也。公孙枝，秦公孙子桑也。

　　〔三〕　当先立谁。

　　〔四〕　若，之也，使之二公子择所立也。

　　〔五〕　言晋无君，朝夕之急也。

　　〔六〕　絷，秦公子子显也。

　　〔七〕　窜，微也。

　　〔八〕　坠，失也。

　　〔九〕　微，密，故知可否也。

　　乃使公子絷弔公子重耳于狄，曰：「寡君使絷弔公子之忧，又重之以丧〔一〕。寡人闻之，得国常于丧，失国常于丧〔二〕。时不可失，丧不可久，公子其图之！」重耳告舅犯。舅犯曰：「不可。亡人无亲，信仁以为亲〔三〕，是故置之者不殆〔四〕。父死在堂而求利，人孰仁我〔五〕？人实有之，我以徼倖，人孰信我〔六〕？不仁不信，将何以长利？」公子重耳出见使者〔七〕，曰：「君惠弔亡臣，又重有命〔八〕。重耳身亡，父死不得与于哭泣之位，又何敢有他志以辱君义〔九〕？」再拜不稽首，起而哭〔一０〕，退而不私〔一一〕。

　　〔一〕　奔亡之忧，加之以丧亲也。

　　〔二〕　若齐桓公以丧得国，子纠以丧失之是也。

　　〔三〕　亡人无亲者，被不孝之名，弃亲而亡也，当信行仁道，然后有亲也。

　　〔四〕　置，立也。殆，危也。

　　〔五〕　人谁以我为仁？

　　〔六〕　人实有之，时多公子，非独己有也。我从外徼倖而求之，人谁谓我信？

　　〔七〕　使者，公子絷也。

　　〔八〕　反国之命也。

　　〔九〕　他志，谓为君。

　　〔一０〕易位而哭也。

　　〔一一〕不私，不私访也。

　　公子絷退，弔公子夷吾于梁，如弔公子重耳之命。夷吾告冀芮曰：「秦人勤我矣〔一〕！」冀芮曰：「公子勉之。亡人无狷洁，狷洁不行〔二〕。重赂配德〔三〕，公子尽之，无爱财！人实有之，我以徼倖，不亦可乎？」公子夷吾出见使者，再拜稽首，起而不哭，退而私于公子絷曰：「中大夫里克与我矣，吾命之以汾阳之田百万〔四〕。丕郑与我矣，吾命之以负蔡之田七十万〔五〕。君苟辅我，蔑天命矣〔六〕！亡人苟入扫宗庙，定社稷，亡人何国之与有〔七〕？君实有郡县〔八〕，且入河外列城五〔九〕。岂谓君无有，亦为君之东游津梁之上，无有难急也〔一０〕。亡人之所怀挟缨纕，以望君之尘垢者〔一一〕。黄金四十镒，白玉之珩六双〔一二〕，不敢当公子，请纳之左右〔一三〕。」

　　〔一〕　勤我，助我也。

　　〔二〕　亡人不可以狷洁，狷洁则大事不行。

　　〔三〕　以重赂配己之德。

　　〔四〕　贾侍中云：「汾，水名。汾阳，晋地。百万，百万亩也。」

　　〔五〕　负蔡，晋地名。

　　〔六〕　蔑，无也。无复天命，在秦而已。

　　〔七〕　言但得守宗庙、社稷，不敢望国土。

　　〔八〕　言君亦自有郡县，非谓之无也。

　　〔九〕　河外，河东也。列城五，东尽虢略，南及华山，内及解梁城也。

　　〔一０〕津，水也。梁，桥也。非谓君无有若此地者，欲使君东游津梁之上无有难急，故进之耳。

　　〔一一〕挟，持也。缨，马缨也。纕，马腹带也。言尘垢不敢当盛也。

　　〔一二〕二十两为镒。珩，佩上饰也。珩形似磬而小。诗传曰：「上有葱珩，下有双璜。」

　　〔一三〕公子，公子絷。言左右，谦也。

　　公子絷反，致命穆公。穆公曰：「吾与公子重耳，重耳仁。再拜不稽首，不没为后也〔一〕。起而哭，爱其父也。退而不私，不没于利也〔二〕。」公子絷曰：「君之言过矣。君若求置晋君而载之〔三〕，置仁不亦可乎？君若求置晋君以成名于天下〔四〕，则不如置不仁以猾其中〔五〕，且可以进退〔六〕。臣闻之曰：『仁有置，武有置。仁置德，武置服〔七〕。』」是故先置公子夷吾，寔为惠公。

　　〔一〕　没，贪也。

　　〔二〕　不没，不贪。利，国家也。

　　〔三〕　载，成也。

　　〔四〕　成威名也。

　　〔五〕　猾，乱也。

　　〔六〕　进退，犹改易也。

　　〔七〕　仁置有德，武置服从。

　　９　穆公问冀芮曰：「公子谁恃于晋？」对曰：「臣闻之，亡人无党，有党必有雠〔一〕。夷吾之少也，不好弄戏，不过所复〔二〕，怒不及色〔三〕，及其长也弗改。故出亡无怨于国，而众安之。不然，夷吾不佞，其谁能恃乎〔四〕？」君子曰：「善以微劝也。」

　　〔一〕　有与为党，必有与为雠；言无党，则必无雠也。

　　〔二〕　不过差也。

　　〔三〕　无色过也。

　　〔四〕　佞，才也。言无恃，则恃秦也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第九

晋语三

　　１　惠公入而背外内之赂〔一〕。舆人诵之〔二〕曰：「佞之见佞，果丧其田〔三〕。诈之见诈，果丧其赂〔四〕。得国而纽，终逢其咎〔五〕。丧田不惩，祸乱其兴〔六〕。」既里、丕死〔七〕，祸，公陨于韩〔八〕。郭偃曰：「善哉！夫众口祸福之门〔九〕。是以君子省众而动〔一０〕，监戒而谋，谋度而行〔一一〕，故无不济。内谋外度，考省不倦〔一二〕，日考而习，戒备毕矣〔一三〕。」

　　〔一〕　惠公，献公庶子、重耳之弟惠公夷吾也。外，秦也。内，里、丕也。

　　〔二〕　舆，众也。不歌曰诵。

　　〔三〕　伪善为佞。佞，谓里、丕受惠公赂田而纳之。见佞，谓惠公入而不与也。果，犹竟也。丧，亡也。丧田，里、丕不得其赂田。

　　〔四〕　诈，谓秦以诈立惠公，不置德而置服也。见诈，谓惠公入而背之也。丧赂，秦不得其赂地。

　　〔五〕　谓惠公也。纽，〈忄犬〉也。咎，谓败于韩。

　　〔六〕　兴，谓丕郑不得田，不惩艾，复欲与秦共纳重耳，惠公杀之。

　　〔七〕　既，已也。惠公二年春，杀里克；秋，杀丕郑。

　　〔八〕　祸，贪〈忄犬〉之祸。秦伐晋，战于韩，获惠公以归，陨其师徒，在鲁僖十五年。

　　〔九〕　偃，晋大夫。善舆人之诵豫知之，故云「众口祸福之门」。

　　〔一０〕动，行也。

　　〔一一〕监，察也。度，揆也。察众口以为戒，谋事揆义乃行之。

　　〔一二〕考，校也。

　　〔一三〕日自考省，习而行之。戒备之道，毕于是矣。

　　２　惠公即位，出共世子而改葬之，臭达于外〔一〕。国人诵之曰：「贞之无报也。孰是人斯，而有是臭也〔二〕？贞为不听〔三〕，信为不诚〔四〕。国斯无刑，偷居倖生〔五〕。不更厥贞，大命其倾〔六〕。威兮怀兮〔七〕，各聚尔有，以待所归兮〔八〕。猗兮违兮，心之哀兮〔九〕。岁之二七，其靡有徵〔一０〕兮〔一一〕。若狄公子，吾是之依兮〔一二〕。镇抚国家，为王妃兮〔一三〕。」郭偃曰：「甚哉，善之难也〔一四〕！君改葬共君以为荣也，而恶滋章。夫人美于中，必播于外，而越于民，民实戴之〔一五〕。恶亦如之。故行不可不慎也。必或知之〔一六〕，十四年，君之冢嗣其替乎〔一七〕？其数告于民矣〔一八〕。公子重耳其入乎？其魄兆于民矣〔一九〕。若入，必伯诸侯以见天子，其光耿于民矣〔二０〕。数，言之纪也〔二一〕。魄，意之术也〔二二〕。光，明之曜也。纪言以叙之〔二三〕，述意以导之〔二四〕，明曜以昭之。不至何待？欲先导者行乎〔二五〕，将至矣！」

　　〔一〕　共世子，申生也。献公时，申生葬不如礼，故改葬之。惠公蒸于献公夫人贾君，故申生臭达于外，不欲为无礼者所葬。唐以贾君为申生妃，非也。传曰：「献公娶于贾，无子。」

　　〔二〕　贾、唐云：「贞，正也。谓惠公欲以正礼改葬世子而不获吉报也。孰，谁也。斯，斯世子也。谁使是人有是臭者，言惠公使之也。」或云：「贞，谓申生也，与下相违，似非也。」

　　〔三〕　以正葬之，而不见听。

　　〔四〕　信心行之，而不见诚。

　　〔五〕　刑，法也。言惠公偷窃居位，徼倖而生。

　　〔六〕　不变更其正，大命将倾。倾，危也。

　　〔七〕　威，畏也。怀，思也。言国人畏惠公、思重耳。

　　〔八〕　尔有，所有也。

　　〔九〕　猗，歎也。违，去也。言民心欲去其上，安土重迁，故心哀之。

　　〔一０〕案：「徵」，公序本作「微」。札记：「当以别本作『微』。丕烈案：此以威、怀、归、猗、违、哀、微、依、妃为韵。韦解『

　　无有微者亦亡，谓子幸也。』是读『微』为『尾』而解之也。『微』、『尾』古同字，孳『尾』为字『微』，『微生』为『尾生』，皆其证也。」

　　〔一一〕二七，十四岁后也。靡，无也。无有徵者亦亡，谓子幸。　案：「徵」，公序本作「微」。

　　〔一二〕谓重耳。

　　〔一三〕言重耳当伯诸侯，为王妃偶。

　　〔一四〕难，难为也。

　　〔一五〕美，善也。播，布也。越，扬也。戴，欣戴也。言有善于中心，必播于外、扬于民也。

　　〔一六〕或知下民，必知其善否也。

　　〔一七〕冢嗣，太子也。替，灭也。

　　〔一八〕数，谓二七。

　　〔一九〕魄，形也。兆，见也。

　　〔二０〕耿，犹昭也。

　　〔二一〕谓言者纪其数也。

　　〔二二〕意，民之志也。术，导也。魄兆见而民志随。

　　〔二三〕叙，述也。

　　〔二四〕导，开导也。

　　〔二五〕先导，为重耳导引者可行也。

　　３　惠公既杀里克而悔之，曰：「芮也，使寡人过杀我社稷之镇。〔一〕」郭偃闻之，曰：「不谋而谏者，冀芮也〔二〕。不图而杀者，君也〔三〕。不谋而谏，不忠。不图而杀，不祥。不忠，受君之罚〔四〕。不祥，罹天之祸。受君之罚，死戮〔五〕。罹天之祸，无后〔六〕。志道者勿忘，将及矣〔七〕！」及文公入〔八〕，秦人杀冀芮而施之〔九〕。

　　〔一〕　芮，冀芮也。镇，重也。

　　〔二〕　不先为君谋而谏，使君杀里克者，冀芮也。

　　〔三〕　言不与人谋而杀里克者，君之过也。

　　〔四〕　言君当加罚也。

　　〔五〕　戮，辱也。言死且有辱。

　　〔六〕　无后嗣也。

　　〔七〕　志，识也。及，至也。勿忘此占，言祸将至也。

　　〔八〕　文公，重耳。

　　〔九〕　冀芮既纳文公而悔，将杀之。文公知之，潜会秦伯于王城。冀芮焚公宫，求公不得，遂如河上，秦伯诱而杀之。陈尸曰施。

　　４　惠公既即位，乃背秦赂。使丕郑聘于秦，且谢之〔一〕。而杀里克，曰：「子杀二君与一大夫〔二〕，为子君者，不亦难乎？」

　　〔一〕　谢不时也。

　　〔二〕　二君，奚齐、卓子。一大夫，荀息。

　　丕郑如秦谢缓赂〔一〕，乃谓穆公曰：「君厚问以召吕甥、郄称、冀芮而止之〔二〕，以师奉公子重耳，臣之属内作，晋君必出〔三〕。」穆公使令至报问〔四〕，且召三大夫。郑也与客将行〔五〕事〔六〕，冀芮曰：「郑之使薄而报厚〔七〕，其言我于秦也，必使诱我。弗杀，必作难。」是故杀丕郑及七舆大夫〔八〕：共华、贾华、叔坚、骓歂、纍虎、特宫、山祁，皆里、丕之党也。丕豹出奔秦〔九〕。

　　〔一〕　缓，迟也。

　　〔二〕　止，留也。问，聘也。谓报丕郑之聘。　案：公序本作「问，遗也，以厚礼问遗。此三人皆晋大夫，来因留止也。」

　　〔三〕　属，七舆大夫。出，奔也。

　　〔四〕　令至，秦大夫。报问，报丕郑之聘，且问遗吕甥之属。

　　〔五〕　案：公序本无「行」字。

　　〔六〕　客，令至也。将行事，行聘事也。

　　〔七〕　薄，礼币少。

　　〔八〕　七舆，申生下军七舆大夫也。　案：「申生下军七舆大夫也」，公序本作「申生下军之众大夫也」。

　　〔九〕　豹，丕郑子。

　　丕郑之自秦反也，闻里克死，见共华曰：「可以入乎？」共华曰：「二三子皆在而不及〔一〕，子使于秦，可哉〔二〕！」丕郑入，君杀之。共赐谓共华〔三〕曰：「子行乎？其及也〔四〕！」共华曰：「夫子之入，吾谋也，将待也〔五〕。」赐曰：「孰知之？」共华曰：「不可。知而背之不信，谋而困人不智〔六〕，困而不死无勇。任大恶三，行将安入〔七〕？子其行矣，我姑待死〔八〕。」

　　〔一〕　二三子，七舆大夫也。不及，罪不及。

　　〔二〕　可，可以入也。

　　〔三〕　共赐，华之族，晋大夫。

　　〔四〕　行，去也。其及，将见及也。

　　〔五〕　言己误丕郑，将待祸也。

　　〔六〕　谋不中为困。

　　〔七〕　任，荷也。

　　〔八〕　子，共赐。

　　丕郑之子曰豹，出奔秦，谓穆公曰：「晋君大失其众，背君赂，杀里克，而忌处者，众固不说〔一〕。今又杀臣之父及七舆大夫，此其党半国矣。君若伐之，其君必出。」穆公曰：「失众安能杀人〔二〕？且夫祸唯无毙〔三〕，足者不处〔四〕，处者不足〔五〕，胜败若化〔六〕。以祸为违，孰能出君〔七〕？尔俟我〔八〕！」

　　〔一〕　忌，恶也。处者，国中大夫也。

　　〔二〕　人，谓里、丕及七舆大夫。

　　〔三〕　毙，死也。罪不至死，则不为乱。

　　〔四〕　罪足以死，则不处国。

　　〔五〕　处国者不足以死也。

　　〔六〕　化，言转化无常也。犹丕郑欲杀君，君反杀之。

　　〔七〕　违，去也。谓丕豹以祸故，而去其国，谁能出君乎？

　　〔八〕　俟，待也，待我图之。

　　５　晋饥〔一〕，乞籴于秦。丕豹曰：「晋君无礼于君，众莫不知〔二〕。往年有难，今又荐饥〔三〕。已失人，又失天，其有殃也多矣。君其伐之，勿予籴！」公曰：「寡人其君是恶，其民何罪？天殃流行，国家代有〔四〕。补乏荐饥，道也，不可以废道于天下〔五〕。」谓公孙枝曰：「予之乎〔六〕？」公孙枝曰：「君有施于晋君，晋君无施于其众。今旱而听于君，其天道也〔七〕。君若弗予，而天予之〔八〕。苟众不说其君之不报也，则有辞矣〔九〕。不若予之，以说其众。众说，必咎于其君。其君不听，然后诛焉。虽欲御我，谁与？」是故犯舟于河，归籴于晋〔一０〕。

　　〔一〕　在鲁僖十三年。

　　〔二〕　无礼，背赂也。

　　〔三〕　难，谓杀里、丕之党。仍饥曰荐。

　　〔四〕　代，更也。

　　〔五〕　荐，进也。

　　〔六〕　枝，子桑也。

　　〔七〕　听，听命于君。

　　〔八〕　予之年。

　　〔九〕　苟使晋众不说惠公不报秦施。今不予籴，则晋得以为辞，故不可不予。

　　〔一０〕犯，浮也。归，不反之辞。

　　秦饥，公令河上输之粟〔一〕。虢射曰：「弗予赂地而予之籴，〔二〕无损于怨而厚于寇〔三〕，不若勿予。」公曰：「然。」庆郑曰：「不可〔四〕。已赖其地，而又爱其实〔五〕，忘善而背德，虽我必击之〔六〕。弗予，必击我。」公曰：「非郑之所知也。」遂不予。

　　〔一〕　河上，所许秦五城也。

　　〔二〕　虢射，晋大夫。

　　〔三〕　厚，犹疆也。

　　〔四〕　庆郑，晋大夫。

　　〔五〕　赖，赢也。实，穀也。

　　〔六〕　我当处秦，我亦将击晋。

　　６　六年，秦岁定〔一〕，帅师侵晋，至于韩〔二〕。公谓庆郑曰：「秦寇深矣，奈何〔三〕？」庆郑曰：「君深其怨，能浅其寇乎？非郑之所知也，君其讯射也〔四〕。」公曰：「舅所病也〔五〕？」卜右，庆郑吉〔六〕。公曰：「郑也不逊〔七〕。」以家僕徒为右，〔八〕步扬御戎〔九〕；梁由靡御韩简〔一０〕，虢射为右〔一一〕，以承公〔一二〕。

　　〔一〕　惠公六年，鲁僖公十五年。定，安也，穀熟则民安。

　　〔二〕　韩，晋地韩原。

　　〔三〕　深，入境深也。一曰：「深，犹重也。」

　　〔四〕　讯，问也。射，虢射。

　　〔五〕　病，短也。诸侯谓异姓大夫曰舅。

　　〔六〕　右，公戎车之右。

　　〔七〕　言不顺不可以为车右。

　　〔八〕　家僕徒，晋大夫。

　　〔九〕　步扬，晋大夫。御戎，御公戎车。

　　〔一０〕由靡，晋大夫。韩简，晋卿韩万之孙。

　　〔一一〕为简车右。

　　〔一二〕承，次公车也。

　　公御秦师，令韩简视师，曰：「师少于我，斗士众〔一〕。」公曰：「何故？」简曰：「以君之出也处己〔二〕，入也烦己〔三〕，饥食其籴，三施而无报，故来。今又击之，秦莫不愠〔四〕，晋莫不怠〔五〕，斗士是故众。」公曰：「然。今我不击，归必纽〔六〕。一夫不可纽，而况国乎！」公令韩简挑战〔七〕，曰：「昔君之惠也，寡人未之敢忘。寡人有众，能合之弗能离也〔八〕。君若还，寡人之愿也。君若不还，寡人将无所避。」穆公衡彫戈出见使者〔九〕，曰：「昔君之未入，寡人之忧也。君入而列未成，寡人未敢忘〔一０〕。今君既定而列成，君其整列，寡人将亲见〔一一〕。」

　　〔一〕　欲斗者众。

　　〔二〕　己，秦也。处己，在梁依秦。

　　〔三〕　为秦所立。

　　〔四〕　愠，怒也。

　　〔五〕　受其施而怠惰。

　　〔六〕　纽，〈忄犬〉也。不击而归，秦必纽〈忄犬〉而轻我。

　　〔七〕　先挑敌求战。

　　〔八〕　弗能离，言众欲战。

　　〔九〕　衡，横也。彫，镂也。戈，戟也。

　　〔一０〕列，位也。

　　〔一一〕若云朝见，实欲战也。

　　客还，公孙枝进谏曰：「昔君之不纳公子重耳而纳晋君，是君之不置德而置服也。置而不遂，击而不胜〔一〕，其若为诸侯笑何？君盍待之乎〔二〕？」穆公曰：「然。昔吾之不纳公子重耳而纳晋君，是吾不置德而置服也。然公子重耳实不肯，吾又奚言哉？杀其内主，〔三〕背其外赂〔四〕，彼塞我施，若无天乎〔五〕？若有天，吾必胜之〔六〕。」君揖大夫就车，君鼓而进之。晋师溃，戎马泞而止。〔七〕公号庆郑曰：「载我〔八〕！」庆郑曰：「忘善而背德，又废吉卜〔九〕，何我之载？郑之车不足以辱君避也〔一０〕！」梁由靡御韩简，辂秦公，将止之〔一一〕，庆郑曰：「释来救君〔一二〕！」亦不克救，遂止于秦〔一三〕。

　　〔一〕　遂，成也。

　　〔二〕　待其乱，将自毙。

　　〔三〕　谓里、丕也。

　　〔四〕　外，秦也。

　　〔五〕　云晋所行，若言无有天也。

　　〔六〕　天道助顺，故必胜也。

　　〔七〕　泞，深泥也。止，戎马陷焉。

　　〔八〕　号，呼也。

　　〔九〕　卜右，庆郑吉，公废不用。

　　〔一０〕避，避难也。

　　〔一一〕辂，迎也。

　　〔一二〕释，舍也。

　　〔一三〕止，获也，为秦所获。

　　穆公归，至于王城〔一〕，合大夫而谋曰：「杀晋君与逐出之，与以归之，与复之，孰利？」公子絷曰：「杀之利〔二〕。逐之恐搆诸侯〔三〕，以归则国家多慝〔四〕，复之则君臣合作，恐为君忧，不若杀之。」公孙枝曰：「不可。耻大国之士于中原，又杀其君以重之，子思报父之仇，臣思报君之雠。虽微秦国，天下孰弗患〔五〕？」公子絷曰：「吾岂将徒杀之〔六〕？吾将以公子重耳代之。晋君之无道莫不闻，公子重耳之仁莫不知。战胜大国，武也。杀无道而立有道，仁也。胜无后害，智也。」公孙枝曰：「耻一国之士，又曰余纳有道以临女，无乃不可乎〔七〕？若不可，必为诸侯笑。战而取笑诸侯，不可谓武。杀其弟而立其兄，兄德我而忘其亲，不可谓仁。若弗忘，是再施不遂也，不可谓智。」君曰：「然则若何？」公孙枝曰：「不若以归，以要晋国之成〔八〕，复其君而质其适子，使子父代处秦〔九〕，国可以无害。」是故归惠公而质子幸〔一０〕，秦始知河东之政〔一一〕。

　　〔一〕　王城，秦地。

　　〔二〕　以为臣子绝望。

　　〔三〕　搆，交搆也。

　　〔四〕　慝，恶也，恐知国家閒隙之恶。

　　〔五〕　微，无也。虽无秦国，天下诸侯有害人君父者，谁不患疾。

　　〔六〕　徒，空也。

　　〔七〕　虽立有道，君父之耻未刷。

　　〔八〕　要，结也。成，平也。

　　〔九〕　代，更也。

　　〔一０〕子幸，惠公适子怀公。

　　〔一一〕秦取河东之地而置官司，故云知河东之政。在鲁僖十五年。

　　７　公在秦三月〔一〕，闻秦将成，乃使郄乞告吕甥〔二〕。吕甥教之言，令国人于朝曰：「君使乞告二三子曰：『秦将归寡人，寡人不足以辱社稷，二三子其改置以代幸也〔三〕。』」且赏以悦众，众皆哭，焉作辕田〔四〕。

　　〔一〕　内传：公以九月获，十一月归。

　　〔二〕　郄乞，晋大夫。吕甥，瑕吕饴甥也。

　　〔三〕　欲令更命立他公子以代子幸，言父子避位以感群下。

　　〔四〕　贾侍中云：「辕，易也，为易田之法，赏众以田。易者，易疆界也。」或云：「辕田，以田出车赋。」昭谓：此欲赏以悦众，而言以田出车赋，非也。唐曰：「让肥取硗也。」

　　吕甥致众而告之曰：「吾君惭焉其亡之不卹〔一〕，而群臣是忧，不亦惠乎〔二〕？君犹在外，若何？」众曰：「何为而可〔三〕？」吕甥曰：「以韩之病，兵甲尽矣〔四〕。若征缮以辅孺子，以为君援〔五〕，虽四邻之闻之也，丧君有君，群臣辑睦，兵甲益多，好我者劝，恶我者惧，庶有益乎？」众皆说，焉作州兵〔六〕。

　　〔一〕　亡，谓在外。卹，忧也。

　　〔二〕　忧，谓改立君，赏群臣，作辕田。

　　〔三〕　何所施为可以还君。

　　〔四〕　病，败也。

　　〔五〕　征，税也。言当赋税以缮甲兵，辅子幸以为君援。

　　〔六〕　二千五百家为州，使州长各帅其属缮甲兵。

　　吕甥逆君于秦，穆公讯之〔一〕曰：「晋国和乎？」对曰：「不和。」公曰：「何故？」对曰：「其小人不念其君之罪，而悼其父兄子弟之死丧者〔二〕，不惮征缮以立孺子，曰：『必报雠，吾宁事齐、楚，齐、楚又交辅之〔三〕。』其君子思其君，且知其罪，曰：『

　　必事秦，有死无他。』故不和。比其和之而来，故久。」公曰：「而无来，吾固将归君。国谓君何？」对曰：「小人曰不免，君子则否。」公曰：「何故？」对曰：「小人忌而不思〔四〕，愿从其君而与报秦〔五〕，是故云〔六〕。其君子则否，曰：『吾君之入也，君之惠也。能纳之〔七〕，能执之，则能释之。德莫厚焉，惠莫大焉。纳而不遂，废而不起，以德为怨，君其不然？』」秦君曰：「然。」乃改馆晋君〔八〕，馈七牢焉〔九〕。

　　〔一〕　讯，问也。

　　〔二〕　谓韩之战。

　　〔三〕　交，夹也。

　　〔四〕　忌，怨也。不思，不思大义。

　　〔五〕　君，谓子幸。

　　〔六〕　故言不免。

　　〔七〕　案：「能纳之」下，公序本有「则能执之」四字。

　　〔八〕　改，更也。初秦伯拘晋侯于灵台，将复之，故更舍之于客馆。

　　〔九〕　牛羊豕为一牢，饔饩七牢，侯伯之礼。

　　８　惠公未至，蛾析谓庆郑〔一〕曰：「君之止，子之罪也〔二〕。今君将来，子何俟？」庆郑曰：「郑也闻之曰：『军败，死之；将止，死之。』二者不行，又重之以误人，而丧其君〔三〕，有大罪三，将安适〔四〕？君若来，将待刑以快君志；君若不来，将独伐秦。〔五〕不得君，必死之。此所以待也〔六〕。臣得其志〔七〕，而使君瞢，是犯也〔八〕。君行犯，犹失其国，而况臣乎？」

　　〔一〕　蛾析，晋大夫。

　　〔二〕　止，获也。

　　〔三〕　案：此句下，公序本有注文「误人，误梁由靡，令君见获也」十一字。

　　〔四〕　适，之也。

　　〔五〕　独帅其属。

　　〔六〕　所以不去，待为此也。

　　〔七〕　志，谓出奔。

　　〔八〕　瞢，惭也。犯，犯逆也。

　　公至于绦郊，闻庆郑止，使家僕徒召之，曰：「郑也有罪，犹在乎？」庆郑曰：「臣怨君始入而报德，不降〔一〕；降而听谏，不战〔二〕；战而用良，不败〔三〕。既败而诛，又失有罪〔四〕，不可以封国〔五〕。臣是以待即刑，以成君政。」君曰：「刑之！」庆郑曰：「下有直言，臣之行也〔六〕；上有直刑，君之明也〔七〕。臣行君明，国之利也。君虽弗刑，必自杀也。」蛾析曰：「臣闻奔刑之臣〔八〕，不若赦之以报雠。君盍赦之，以报于秦？」梁由靡曰：「

　　不可。我能行之，秦岂不能〔九〕？且战不胜，而报之以贼，不武；出战不克，入处不安，不智〔一０〕；成而反之，不信〔一一〕；失刑乱政，不威〔一二〕。出不能用，入不能治，败国且杀孺子〔一三〕，不若刑之。」君曰：「斩郑，无使自杀！」家僕徒曰：「有君不忌，有臣死刑〔一四〕，其闻贤于刑之。」梁由靡曰：「夫君政刑，是以治民。不闻命而擅进退，犯政也〔一五〕；快意而丧君，犯刑也。郑也贼而乱国，不可失也！且战而自退，退而自杀；臣得其志，君失其刑，后不可用也〔一六〕。」君令司马说刑之〔一七〕。司马说进三军之士而数庆郑曰：「夫韩之誓曰：失次犯令，死〔一八〕；将止不面夷，死〔一九〕；伪言误众，死。今郑失次犯令，而罪一也；郑擅进退，而罪二也；女误梁由靡，使失秦公，而罪三也；君亲止，女不面夷，而罪四也：郑也就刑！」庆郑曰：「说！三军之士皆在，〔二０〕有人能坐待刑，而不能面夷〔二一〕？趣行事乎〔二二〕！」丁丑，斩庆郑，乃入绦。

　　〔一〕　不自降下而背秦。

　　〔二〕　庆郑谏公使与秦籴，若公降心而听之，可以不战。

　　〔三〕　良，善也。卜右，庆郑吉，不用，故乘郑小驷。不用良，故败。

　　〔四〕　若郑出亡，是失有罪。

　　〔五〕　不可以守封国。

　　〔六〕　行，道也。

　　〔七〕　言刑杀得正，此人君之明。

　　〔八〕　奔，趋也。

　　〔九〕　能行之，谓能赦罪以报雠也。秦岂独不能乎？

　　〔一０〕出战不克，谓韩时也。入处不安，谓今也。欲复伐秦，故不得安。

　　〔一一〕成，平也。与秦始平，而又反之，不信。

　　〔一二〕有罪不杀为失刑，失刑则政乱，政乱则威不行。

　　〔一三〕孺子，子幸也。秦复惠公而质子幸，若伐秦，秦必杀之。

　　〔一四〕忌，怨也。

　　〔一五〕言庆郑擅进退也。

　　〔一六〕不可复用战也。

　　〔一七〕司马，军司马，说其名。

　　〔一八〕次，行列也。令，军令也。

　　〔一九〕将，帅也。止，获也。夷，伤也。

　　〔二０〕皆在此也。

　　〔二一〕言我能坐待死，而不能面夷乎？怨君不用忠信，忌善背德。

　　〔二二〕趣司马行其刑也。

　　十五年，惠公卒，怀公立〔一〕，秦乃召重耳于楚而纳之。晋人杀怀公于高梁〔二〕，而授重耳，实为文公。

　　〔一〕　怀公，子幸也。鲁僖二十二年自秦逃归。

　　〔二〕　高梁，晋地。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十

晋语四

　　１　公在狄十二年〔一〕，狐偃曰：「日，吾来此也〔二〕，非以狄为荣，可以成事也〔三〕。吾曰：『奔而易达〔四〕，困而有资，〔五〕休以择利，可以戾也〔六〕。』今戾久矣，戾久将底〔七〕。底著滞淫〔八〕，谁能兴之〔九〕？盍速行乎！吾不适齐、楚，避其远也。蓄力一纪，可以远矣〔一０〕。齐侯长矣，而欲亲晋〔一一〕。管仲殁矣，多谗在侧〔一二〕。谋而无正，衷而思始〔一三〕。夫必追择前言，求善以终〔一四〕，餍迩逐远，远人入服，不为邮矣。〔一五〕会其季年可也〔一六〕，兹可以亲〔一七〕。」皆以为然。

　　〔一〕　文公，晋献公庶子重耳，避骊姬之难，鲁僖五年，岁在大火，自蒲奔狄，至十六年，岁在寿星，故在狄十二年。

　　〔二〕　狐偃，文公舅子犯也。日，往日。

　　〔三〕　荣，乐也。成事，成反国之事。

　　〔四〕　达，至也。

　　〔五〕　资，财也。

　　〔六〕　休，息也。戾，定也。

　　〔七〕　底，止也。

　　〔八〕　著，附也。滞，废也。淫，久也。

　　〔九〕　兴，起也。

　　〔一０〕蓄，养也。十二年岁星一周，为一纪。

　　〔一一〕齐侯，桓公。长，老也。是岁，桓公为淮之会，明年而卒。

　　〔一二〕殁，终也。谗谓易牙、竖貂之属。

　　〔一三〕无正，无正从也。衷，中也。中道思其初时。

　　〔一四〕前言，管仲忠善之言。

　　〔一五〕迩，近也。逐，求也。邮，过也。

　　〔一六〕季，末也。

　　〔一七〕兹，此也。

　　乃行，过五鹿，乞食于野人〔一〕。野人举块以与之〔二〕，公子怒，将鞭之。子犯曰：「天赐也。民以土服，又何求焉〔三〕！天事必象〔四〕，十有二年，必获此土〔五〕。二三子志之〔六〕。岁在寿星及鹑尾，其有此土乎〔七〕！天以命矣〔八〕，复于寿星，必获诸侯〔九〕。天之道也〔一０〕，由是始之〔一一〕。有此，其以戊申乎〔一二〕！所以申土也〔一三〕。」再拜稽首，受而载之〔一四〕。遂适齐。

　　〔一〕　五鹿，卫邑。不见礼，故乞食。

　　〔二〕　块，墣也。

　　〔三〕　言民奉土以服公子。

　　〔四〕　必先有象。

　　〔五〕　复十二年，必得五鹿。

　　〔六〕　志，识也。

　　〔七〕　岁，岁星。自轸十二度至氐四度为寿星之次，自张十七度至轸十一度为鹑尾之次。岁在寿星，谓得块之岁。鲁僖十六年后十二年，岁在鹑尾，必有此五鹿地。鲁僖二十七年，岁在鹑尾。二十八年，岁复在寿星，晋文公伐卫，正月六日戊申取五鹿。周正月，夏十一月也，正天时以夏数，故岁在鹑尾也。

　　〔八〕　命，告也。谓野人奉块。

　　〔九〕　岁星复在寿星，谓鲁僖二十八年。是岁四月，文公败楚师于城濮，合诸侯于践土。五月，献俘于王，王册命之以为侯伯，故得诸侯。

　　〔一０〕天之大数，不过十二。

　　〔一一〕由，从也。从得块始。

　　〔一二〕有此五鹿，当以戊申日也。

　　〔一三〕日以戊申。戊，土也。申，申广土地也。

　　〔一四〕拜天赐，受块而载之。

　　２　齐侯妻之，甚善焉〔一〕。有马二十乘〔二〕，将死于齐而已矣。曰：「民生安乐，谁知其他？」

　　〔一〕　桓公以女妻之，遇之甚善。

　　〔二〕　四匹为乘，八十匹也。

　　桓公卒〔一〕，孝公即位〔二〕。诸侯叛齐。子犯知齐之不可以动〔三〕，而知文公之安齐而有终焉之志也，欲行，而患之〔四〕，与从者谋于桑下〔五〕。蚕妾在焉〔六〕，莫知其在也。妾告姜氏，姜氏杀之〔七〕，而言于公子曰：「从者将以子行，其闻之者吾以除之矣。子必从之，不可以贰〔八〕，贰无成命〔九〕。诗云：『上帝临女，无贰尔心〔一０〕。』先王其知之矣，贰将可乎〔一一〕？子去晋难而极于此〔一二〕。自子之行，晋无宁岁，民无成君〔一三〕。天未丧晋，无异公子〔一四〕，有晋国者，非子而谁？子其勉之！上帝临子，贰必有咎〔一五〕。」

　　〔一〕　在齐一年而桓公卒。

　　〔二〕　孝公，桓公子昭，即位在鲁僖十八年。

　　〔三〕　动，谓求反国。

　　〔四〕　患文公不肯去。

　　〔五〕　从者，赵衰之属。

　　〔六〕　在桑上也。

　　〔七〕　杀之以灭口。时诸侯叛齐，壻又欲去，恐孝公怒。

　　〔八〕　贰，疑也。

　　〔九〕　疑则不成天命。

　　〔一０〕诗大雅大明之七章。上帝，天也。女，武王也。言天临护女，伐纣必克，无有疑心。

　　〔一一〕言武王知天命，不可以疑，故卒有天下。

　　〔一二〕极，至也。

　　〔一三〕成，定也。谓奚齐、卓子杀死，惠公无亲，外内恶之。

　　〔一四〕同生九人，唯重耳在。

　　〔一五〕天予不取，故必有咎。

　　公子曰：「吾不动矣，必死于此。」姜曰：「不然。周诗曰：『

　　莘莘征夫，每怀靡及〔一〕。』夙夜征行，不遑启处，犹惧无及〔二〕。况其顺身纵欲怀安，将何及矣！人不求及，其能及乎〔三〕？日月不处，人谁获安？西方之书有之曰：『怀与安，实疚大事〔四〕。』郑诗云：『仲可怀也，人之多言，亦可畏也〔五〕。』昔管敬仲有言，小妾闻之〔六〕，曰：『畏威如疾，民之上也〔七〕。从怀如流，民之下也〔八〕。见怀思威，民之中也〔九〕。畏威如疾，乃能威民〔一０〕。威在民上，弗畏有刑〔一一〕。从怀如流，去威远矣，故谓之下〔一二〕。其在辟也，吾从中也〔一三〕。郑诗之言，吾其从之〔一四〕。』此大夫管仲之所以纪纲齐国，脾辅先君而成霸者也。子而弃之，不亦难乎〔一五〕？齐国之政败矣，晋之无道久矣，从者之谋忠矣，时日及矣，公子几矣〔一六〕。君国可以济百姓，而释之者，非人也〔一七〕。败不可处〔一八〕，时不可失，忠不可弃，怀不可从，子必速行。吾闻晋之始封也〔一九〕，岁在大火，阏伯之星也，实纪商人〔二０〕。商之飨国三十一王〔二一〕。瞽史之纪曰：『唐叔之世，将如商数〔二二〕。』今未半也〔二三〕。乱不长世〔二四〕，公子唯子，子必有晋。若何怀安？」公子弗听。

　　〔一〕　诗小雅皇皇者华之首章。莘莘，众多。征，行也。怀私为每怀。言臣奉命当念在公，每辄怀私，将无所及。

　　〔二〕　夙，早也。行，道也。遑，暇也。启，跪也。处，居也。

　　〔三〕　求及，求及时。

　　〔四〕　西方谓周。诗云「谁将西归」，又曰「西方之人」，皆谓周也。安，自安。疚，病也。

　　〔五〕　诗郑风将仲子之卒章。仲，祭仲也。怀，思也。言虽欲从心思仲，犹能畏人自止，见可怀，思可畏也。

　　〔六〕　敬仲，夷吾字。　案攷异卷三引校讹：「『字』当为『谥』。」

　　〔七〕　畏威，如畏疾病，此民之上行。

　　〔八〕　从心所思，如水流行，此民之下行。

　　〔九〕　威，畏也。见可怀则思可畏，此民之中行。

　　〔一０〕言能畏上，乃能威下。

　　〔一一〕能威民，故在人上。不畏威，则有刑罪。

　　〔一二〕去威远，言不能威民。

　　〔一三〕辟，罪也。弗畏有刑，故云罪。高不在上，下欲避罪，故从中也。

　　〔一四〕从其畏人之多言。

　　〔一五〕脾，补也。

　　〔一六〕几，近也。言重耳得国时日近。

　　〔一七〕济，成也。释，置也。

　　〔一八〕败，齐也。

　　〔一九〕始封，谓唐叔虞。

　　〔二０〕商，殷也。自氐五度至尾九度为大火之次。阏伯，陶唐氏之火正，居于商丘，祀大火，死以配食，相土因之，故商主大火，实纪商之凶吉。

　　〔二一〕自汤至纣。

　　〔二二〕瞽史，知天道者。

　　〔二三〕自唐叔至惠公十四世，故曰未半。

　　〔二四〕不长世，乱当有平时。

　　３　姜与子犯谋，醉而载之以行。醒，以戈逐子犯，曰：「若无所济，吾食舅氏之肉，其知餍乎！」舅犯走，且对曰：「若无所济，余未知死所，谁能与豺狼争食〔一〕？若克有成，公子无亦晋之柔嘉，是以甘食〔二〕。偃之肉腥臊，将焉用之？」遂行。

　　〔一〕　战死原野，公子将走不暇，岂能复与豺狼争食我乎？

　　〔二〕　无亦，不亦也。柔，脆也。嘉，美也。

　　４　过卫，卫文公有邢、狄之虞，不能礼焉〔一〕。甯庄子言于公曰〔二〕：「夫礼，国之纪也；亲，民之结也〔三〕；善，德之建也〔四〕。国无纪不可以终，民无结不可以固，德无建不可以立。此三者，君之所慎也。今君弃之，无乃不可乎！晋公子善人也，而卫亲也，君不礼焉，弃三德矣〔五〕。臣故云君其图之。康叔，文之昭也。唐叔，武之穆也〔六〕。周之大功在武〔七〕，天祚将在武族〔八〕。苟姬未绝周室，而俾守天聚者，必武族也〔九〕。武族唯晋实昌，晋胤公子实德。晋仍无道〔一０〕，天祚有德，晋之守祀，必公子也。若复而修其德，镇抚其民，必获诸侯，以讨无礼。君弗蚤图，卫而在讨。小人是惧，敢不尽心。」公弗听。

　　〔一〕　卫文公，宣公之孙、昭伯顽之子燬也。虞，备也。是岁，鲁僖十八年，冬，邢人、狄人伐卫，围菟圃，文公师于訾娄以退之，故不能礼焉。

　　〔二〕　庄子，卫正卿，穆仲静之子甯速。

　　〔三〕　君亲其亲，所以结人心，使相亲。

　　〔四〕　建，立也。言能善善，所以立德。

　　〔五〕　晋祖唐叔，武王之子。卫祖康叔，文王之子。故曰亲。三德，谓礼宾、亲亲、善善。

　　〔六〕　自祖以下，一昭一穆。故康叔为文昭，唐叔为武穆。

　　〔七〕　谓始伐纣定天下。

　　〔八〕　族，嗣也。

　　〔九〕　聚，财众也。

　　〔一０〕仍，重也。

　　５　自卫过曹，曹共公亦不礼焉〔一〕，闻其骿胁，欲观其状〔二〕，止其舍，谍其将浴，设微薄而观之〔三〕。僖负羁之妻言于负羁〔四〕曰：「吾观晋公子贤人也，其从者皆国相也，以相一人，必得晋国。得晋国而讨无礼，曹其首诛也。子盍蚤自贰焉〔五〕？」僖负羁馈飧，寘璧焉〔六〕。公子受飧反璧。

　　〔一〕　共公，曹昭公之子曹伯襄。

　　〔二〕　骿，并干。

　　〔三〕　谍，候也。微，蔽也。薄，迫也。

　　〔四〕　负羁，曹大夫。

　　〔五〕　贰，犹别也。

　　〔六〕　熟食曰飧。寘，置也，置璧于飧下。

　　负羁言于曹伯曰：「夫晋公子在此，君之匹也，不亦礼焉？」曹伯曰：「诸侯之亡公子其多矣，谁不过此！亡者皆无礼者也，余焉能尽礼焉！」对曰：「臣闻之：爱亲明贤，政之干也〔一〕。礼宾矜穷，礼之宗也〔二〕。礼以纪政，国之常也〔三〕。失常不立，君所知也〔四〕。国君无亲，以国为亲〔五〕。先君叔振，出自文王〔六〕，晋祖唐叔，出自武王〔七〕，文、武之功，实建诸姬。故二王之嗣，世不废亲。今君弃之，不爱亲也。晋公子生十七年而亡〔八〕，卿材三人从之，可谓贤矣〔九〕，而君蔑之，是不明贤也。谓晋公子之亡，不可不怜也。比之宾客，不可不礼也。失此二者，是不礼宾，不怜穷也。守天之聚，将施于宜。宜而不施，聚必有阙〔一０〕。玉帛酒食，犹粪土也，爱粪土以毁三常〔一一〕，失位而阙聚，是之不难，无乃不可乎？君其图之。」公弗听。

　　〔一〕　干，桢干也。

　　〔二〕　宗，本也。

　　〔三〕　纪，理也。

　　〔四〕　失常，则政不立。

　　〔五〕　僚以官相亲，君以国相亲。

　　〔六〕　文王子。

　　〔七〕　武王子。

　　〔八〕　亡，奔也。

　　〔九〕　三人，狐偃、赵衰、贾佗。

　　〔一０〕宜，义也。阙，缺也。

　　〔一一〕三常，政之干，礼之宗，国之常。

　　６　公子过宋〔一〕，与司马公孙固相善〔二〕，公孙固言于襄公曰：「晋公子亡，长幼矣〔三〕，而好善不厌，父事狐偃，师事赵衰，而长事贾佗〔四〕。狐偃其舅也，而惠以有谋。赵衰其先君之戎御，赵夙之弟也，而文以忠贞〔五〕。贾佗公族也，而多识以恭敬〔六〕。此三人者，实左右之。公子居则下之，动则谘焉，成幼而不倦，〔七〕殆有礼矣。树于有礼，必有艾〔八〕。商颂曰：『汤降不迟，圣敬日跻〔九〕。』降，有礼之谓也〔一０〕。君其图之。」襄公从之，赠以马二十乘。

　　〔一〕　自曹适宋。

　　〔二〕　固，宋庄公之孙、大司马固也。相善，相悦好。

　　〔三〕　襄公，宋桓公子兹父也。长幼，从长至幼也。

　　〔四〕　长，兄事之。

　　〔五〕　赵衰，晋卿公明之少子成子衰也。先君，献公。戎御，御戎车也。传曰：「赵夙御戎。」

　　〔六〕　贾佗，狐偃之子射姑、太师贾季也。公族，姬姓也。食邑于贾，字季佗。　案发正卷一０：「襄公之世，赵盾将中军，贾季佐之，而阳处父为太傅，贾佗为太师，二贾同列。计其时，佗为老臣，而季为新出，安得合而为一也？」

　　〔七〕　成幼，自幼至成人。

　　〔八〕　树，种也。艾，报也。

　　〔九〕　长发之三章。降，下也。跻，升也。言汤之尊贤下士甚疾，故圣敬之道日升闻于天也。

　　〔一０〕降己于有礼也。

　　７　公子过郑，郑文公亦不礼焉〔一〕。叔詹谏曰：「臣闻之〔二〕：亲有天〔三〕，用前训〔四〕，礼兄弟，资穷困〔五〕，天所福也。今晋公子有三祚焉，天将启之〔六〕。同姓不婚，恶不殖也〔七〕。狐氏出自唐叔〔八〕。狐姬，伯行之子也，实生重耳〔九〕。成而隽才，离违而得所〔一０〕，久约而无衅，一也〔一一〕。同出九人，唯重耳在〔一二〕，离外之患，而晋国不靖，二也〔一三〕。晋侯日载其怨，外内弃之〔一四〕；重耳日载其德，狐、赵谋之，三也。在周颂曰：『天作高山，大王荒之〔一五〕。』荒，大之也。大天所作，可谓亲有天矣。晋、郑兄弟也，吾先君武公与晋文侯戮力一心，股肱周室，夹辅平王〔一六〕，平王劳而德之，而赐之盟质，曰：『世相起也〔一七〕。』若亲有天，获三祚者，可谓大天〔一八〕。若用前训，文侯之功，武公之业〔一九〕，可谓前训〔一九〕若礼兄弟，晋、郑之亲，王之遗命，可谓兄弟〔二０〕。若资穷困，亡在长幼，还轸诸侯，可谓穷困〔二一〕。弃此四者，以徼天祸，无乃不可乎〔二二〕？君其图之。」弗听。

　　〔一〕　文公，郑厉公之子捷。

　　〔二〕　叔詹，郑大夫。

　　〔三〕　有天所启。

　　〔四〕　前训，先君之教。

　　〔五〕　资，禀也。

　　〔六〕　启，开也。

　　〔七〕　殖，蕃。

　　〔八〕　狐氏，重耳外家，与晋俱唐叔之后，别在犬戎者。

　　〔九〕　伯行，狐氏字。

　　〔一０〕言成人而有隽才。违，去也。离祸去国，举动得所。

　　〔一一〕衅，瑕也。

　　〔一二〕同出，同生。

　　〔一三〕靖，治也。

　　〔一四〕载，成也。

　　〔一五〕天作之首章。作，生也。高山，歧山。荒，大也。言天生此高山，使兴云雨，大王则秩祀而尊大之。

　　〔一六〕武公，郑桓公子滑突。文侯，晋穆侯之子仇。戮，并也。一，同也。

　　〔一七〕质，信也。起，扶持也。

　　〔一八〕三祚，谓成而隽才，晋国不靖，狐、赵谋之。

　　〔一九〕业，事也。前训，二国同心之训。

　　〔二０〕晋、郑同姓，王之遗命使相起，故曰可谓兄弟。

　　〔二一〕轸，车后横木。还轸，犹迴车周历诸国，遭离阨困。

　　〔二二〕徼，要也。四者，有天、前训、兄弟、穷困。

　　叔詹曰：「若不礼焉，则请杀之。谚曰：『黍稷无成，不能为荣〔一〕。黍不为黍，不能蕃庑〔二〕。稷不为稷，不能蕃殖〔三〕。所生不疑，唯德之基〔四〕。』」公弗听。

　　〔一〕　稷，资也。无成，谓死。荣，秀也。

　　〔二〕　为，成也。蕃，滋也。庑，丰也。

　　〔三〕　殖，长也。

　　〔四〕　所生，谓种黍得黍，种稷得稷，唯所在树之，祸福亦由是也。若不礼重耳，则当除之；不尔，则宜厚之。如此不疑，是为德基。

　　８　遂如楚，楚成王以周礼享之，九献，庭实旅百〔一〕。公子欲辞〔二〕，子犯曰：「天命也，君其飨之〔三〕。亡人而国荐之〔四〕，非敌而君设之〔五〕，非天，谁启之心！」既飨，楚子问于公子曰：「子若克复晋国，何以报我？」公子再拜稽首对曰：「子女玉帛，则君有之〔六〕。羽旄齿革，则君地生焉〔七〕。其波及晋国者，君之馀也，又何以报〔八〕？」王曰：「虽然，不穀愿闻之〔九〕。」对曰：「若以君之灵〔一０〕，得复晋国，晋、楚治兵，会于中原，其避君三舍〔一一〕。若不获命〔一二〕，其左执鞭弭，右属櫜鞬，以与君周旋〔一三〕。」

　　〔一〕　成王，楚武王之孙、文王之子熊頵也。九献，上公之享礼也。庭实，庭中之陈也。百，举成数也。周礼：「上公出入五积，饔饩九牢，米百有二十筥，醯醢百有二十瓮，禾十车，刍薪倍禾。」案：「禾十车」，攷异卷三引攷正：「依周礼郑注当作『禾三十车』。」

　　〔二〕　不敢当礼。

　　〔三〕　天命，天使之飨食也。

　　〔四〕　荐，进也。以国君之礼荐进。

　　〔五〕　非礼敌，而设之如人君也。

　　〔六〕　有之，楚自多。子女，美女。

　　〔七〕　羽，鸟羽，翡翠、孔雀之属。旄，旄牛尾。齿，象牙。革，犀兕皮。皆生于楚。

　　〔八〕　波，流也。

　　〔九〕　曲礼云：「四夷之大国，于境内自称不穀。」

　　〔一０〕灵，神也。

　　〔一一〕治兵，谓征伐。古者师行三十里而舍，三舍为九十里。司马法曰：「进退不过三舍，礼也。」

　　〔一二〕不得楚还师之命。

　　〔一三〕鞭，所以击马。传曰：「虽鞭之长，不及马腹。」尔雅曰：「弓无缘者谓之弭。」櫜，矢房。鞬，弓弢也。言以礼避君，君不还，乃敢左执弓，右属手于房以取矢。与君周旋，相驰逐也。

　　令尹子玉曰：「请杀晋公子〔一〕。弗杀，而反晋国，必惧楚师。」王曰：「不可。楚师之惧，我不修也〔二〕。我之不德，杀之何为！天之祚楚，谁能惧之？楚不可祚，冀州之土，其无令君乎〔三〕？且晋公子敏而有文〔四〕，约而不谄〔五〕，三材侍之，天祚之矣〔六〕。天之所兴，谁能废之〔七〕？」子玉曰：「然则请止狐偃。〔八〕」王曰：「不可。曹诗曰：『彼己之子，不遂其构。』邮之也〔九〕。夫邮而效之，邮又甚焉。效邮，非礼也。」于是怀公自秦逃归〔一０〕。秦伯召公子于楚〔一一〕，楚子厚币以送公子于秦。

　　〔一〕　子玉，楚若敖之曾孙、令尹成得臣也。

　　〔二〕　我德不修。

　　〔三〕　晋在冀州。

　　〔四〕　敏，达也。文，有文辞。

　　〔五〕　在约困之中，而辞不谄屈也。

　　〔六〕　三材，卿材三人。

　　〔七〕　案：「废」，公序本作「御」。

　　〔八〕　以为质。

　　〔九〕　曹风候人之三章。构，厚也。遂，终也。邮，过也。

　　〔一０〕怀公，子幸。质于秦，鲁僖二十二年逃归。

　　〔一一〕秦伯，穆公。

　　９　秦伯归女五人，怀嬴与焉〔一〕。公子使奉匜沃盥，既而挥之〔二〕。嬴怒曰：「秦、晋匹也，何以卑我〔三〕？」公子惧，降服囚命〔四〕。秦伯见公子曰：「寡人之适，此为才〔五〕。子幸之辱，备嫔嫱焉〔六〕，欲以成婚，而惧离其恶名。非此，则无故〔七〕。不敢以礼致之，懽之故也〔八〕。公子有辱，寡人之罪也〔九〕。唯命是听〔一０〕。」

　　〔一〕　归，嫁也。怀嬴，故子幸妻，子幸逃归，立为怀公，故曰怀嬴。与焉，与为媵也。

　　〔二〕　婚礼：「嫡入于室，媵御奉匜、盥。」挥，洒也。

　　〔三〕　匹，敌也。卑，贱也。

　　〔四〕　惧嬴之诉。降服，彻上服。囚命，自囚以听命。

　　〔五〕　适，适妃子。

　　〔六〕　辱，质于秦时。嫔嫱，妇官。

　　〔七〕　言欲以成婚，惧以为子幸妻，恐离其恶名，非有此，则无他故。

　　〔八〕　不敢以婚姻正礼致之，而令与于五人，懽爱此女之故。

　　〔九〕　辱，谓降服。言寡人不备礼，故令公子卑之，此自寡人之罪。

　　〔一０〕进退此女，听公子命。

　　公子欲辞〔一〕，司空季子曰：「同姓为兄弟〔二〕。黄帝之子二十五人，其同姓者二人而已，唯青阳与夷鼓皆为己姓〔三〕。青阳，方雷氏之甥也。夷鼓，彤鱼氏之甥也〔四〕。其同生而异姓者，四母之子别为十二姓。凡黄帝之子，二十五宗〔五〕，其得姓者十四人为十二姓〔六〕。姬、酉、祁、己、滕、箴、任、荀、僖、姞、儇、依是也。唯青阳与苍林氏同于黄帝，故皆为姬姓〔七〕。同德之难也如是〔八〕。昔少典娶于有蟜氏，生黄帝、炎帝〔九〕。黄帝以姬水成，炎帝以姜水成〔一０〕。成而异德，故黄帝为姬，炎帝为姜，二帝用师以相济也，异德之故也〔一一〕。异姓则异德，异德则异类。异类虽近，男女相及，以生民也〔一二〕。同姓则同德，同德则同心，同心则同志。同志虽远，男女不相及，畏黩敬也〔一三〕。黩则生怨，怨乱毓灾，灾毓灭姓〔一四〕。是故娶妻避其同姓，畏乱灾也。故异德合姓，同德合义〔一五〕。义以导利〔一六〕，利以阜姓〔一七〕。姓利相更，成而不迁〔一八〕，乃能摄固，保其土房〔一九〕。今子于子幸，道路之人也〔二０〕，取其所弃，以济大事，不亦可乎？」

　　〔一〕　辞，不取也。

　　〔二〕　季子，晋大夫婿臣臼季，后为司空。贾侍中云：「兄弟，婚姻之称也。」昭谓：同父而生，德姓同者，乃为兄弟。言惠公、重耳其德不同，则子幸道路之人，可以妻其妻。

　　〔三〕　此二人相与同德，故俱为己姓。青阳，金天氏帝少皞。

　　〔四〕　方雷，西陵氏之姓。彤鱼，国名。帝繫曰：「黄帝娶于西陵氏之子，曰嫘祖，实生青阳。」姊妹之子曰甥。声，雷嫘同也。

　　〔五〕　唐尚书曰：「继别为小宗。」非也。继别为大宗，别子之庶孙乃为小宗耳。

　　〔六〕　得姓，以德居官而初赐之姓。谓十四人而内二人为姬，二人为己，故十二姓。

　　〔七〕　二十五宗唯青阳与苍林德及黄帝，同姓为姬也。

　　〔八〕　言德自黄帝同之，难也如是。

　　〔九〕　贾侍中云：「少典，黄帝、炎帝之先。有蟜，诸侯也。炎帝，神农也。」虞、唐云：「少典，黄帝、炎帝之父。」昭谓：神农，三皇也，在黄帝前。黄帝灭炎帝，灭其子孙耳，明非神农可知也。言生者，谓二帝本所生出也。内传：「高阳、高辛各有才子八人。」谓其｛商衣｝子耳。贾君得之。

　　〔一０〕姬、姜，水名。成，谓所生长以成功也。

　　〔一一〕「济」当为「挤」。挤，灭也。传曰：「黄帝战于坂泉。」

　　〔一二〕重耳，怀嬴之舅，故又言此以劝之。近，谓有属名。相及，嫁娶也。

　　〔一三〕畏亵黩其类。

　　〔一四〕毓，生也。　案：正文「灾毓灭姓」之「姓」，攷异卷三据左传疏引国语，以「姓」为「性」之误。

　　〔一五〕合姓，合二姓为婚姻。合义，以德义相亲。

　　〔一六〕有义，则利随之。

　　〔一七〕阜，厚也。

　　〔一八〕更，续也。迁，离散也。

　　〔一九〕摄，持也。保，守也。房，居也。

　　〔二０〕言德姓异。

　　公子谓子犯曰：「何如？」对曰：「将夺其国，何有于妻，唯秦所命从也〔一〕。」谓子馀曰：「何如〔二〕？」对曰：「礼志有之曰：『将有请于人，必先有入焉〔三〕。欲人之爱己也，必先爱人。欲人之从己也，必先从人。无德于人，而求用于人，罪也〔四〕。』今将婚构以从秦〔五〕，受好以爱之〔六〕，听从以德之〔七〕，惧其未可也，又何疑焉？」乃归女而纳币，且逆之〔八〕。

　　〔一〕　言将夺其国，何辞于妻。初，奚齐、卓子死，秦伯欲纳重耳，子犯难之，以为不可。今更言此者，子幸无道，害重耳，使狐突召子犯及其兄毛，突不召而杀之，故重耳、子犯皆怨之。

　　〔二〕　子馀，赵衰字。

　　〔三〕　必先有以自入。

　　〔四〕　言不先施德于人，而求人为己用者是罪。

　　〔五〕　重婚曰构。从，从其命。

　　〔六〕　受其所好而亲爱之。

　　〔七〕　使之德己。

　　〔八〕　归女纳币，更成婚礼。逆，亲迎也。

　　１０他日，秦伯将享公子，公子使子犯从。子犯曰：「吾不如衰之文也〔一〕，请使衰从。」乃使子馀从。秦伯享公子如享国君之礼，子馀相如宾〔二〕。卒事，秦伯谓其大夫曰：「为礼而不终，耻也。〔三〕中不胜貌，耻也〔四〕。华而不实，耻也〔五〕。不度而施，耻也〔六〕。施而不济，耻也〔七〕。耻门不闭，不可以封〔八〕。非此，用师则无所矣〔九〕。二三子敬乎〔一０〕！」

　　〔一〕　文，文辞也。

　　〔二〕　诏相重耳如宾礼也。

　　〔三〕　言此，为明日将复宴。

　　〔四〕　胜当为称。中不称貌，情貌相违。

　　〔五〕　有华色而无实事。

　　〔六〕　不度己力而施德。

　　〔七〕　济，成也。

　　〔八〕　封，国也。　案：公序本作「五耻之门不闭塞者，不可以封国为诸侯也」。

　　〔九〕　非能闭此五耻之门，则用师无所。

　　〔一０〕敬此五者。

　　明日宴，秦伯赋采菽〔一〕，子馀使公子降拜〔二〕。秦伯降辞。子馀曰：「君以天子之命服命重耳，重耳敢有安志，敢不降拜？」成拜卒登，子馀使公子赋黍苗〔三〕。子馀曰：「重耳之仰君也，若黍苗之仰阴雨也。若君实庇廕膏泽之，使能成嘉穀，荐在宗庙，君之力也〔四〕。君若昭先君之荣，东行济河，整师以复疆周室，重耳之望也〔五〕。重耳若获集德而归载〔六〕，使主晋民，成封国，其何实不从〔七〕。君若咨志以用重耳〔八〕，四方诸侯，其谁不惕惕以从命！」秦伯叹曰：「是子将有焉，岂专在寡人乎！」秦伯赋鸠飞，〔九〕公子赋河水〔一０〕。秦伯赋六月〔一一〕，子馀使公子降拜。秦伯降辞。子馀曰：「君称所以佐天子匡王国者以命重耳，重耳敢有惰心，敢不从德〔一二〕？」

　　〔一〕　采菽，小雅篇名，王赐诸侯命服之乐也。其诗曰：「君子来朝，何赐予之，虽无予之，路车乘马。」

　　〔二〕　降，下堂也。

　　〔三〕　黍苗，亦小雅，道邵伯述职劳来诸侯也。其诗曰：「芃芃黍苖，阴雨膏之。」

　　〔四〕　在宗庙为祭主。

　　〔五〕　先君，谓秦襄公讨西戎有功，赐爵为伯，有荣耀也。

　　〔六〕　集，成也。载，祀也。

　　〔七〕　言实从也。

　　〔八〕　用使征伐。

　　〔九〕　鸠飞，小雅小宛之首章，曰：「宛彼鸣鸠，翰飞戾天。我心忧伤，念昔先人。明发不寐，有怀二人。」言己念晋先君咱穆姬不寐，以思安集晋之君臣也。诗序云：「文公遭骊姬之难，未反而秦姬卒，所以念伤亡人，思成公子。」

　　〔一０〕河，当作沔，字相似误也。其诗曰：「沔彼流水，朝宗于海。」言己反国当朝事秦。

　　〔一一〕六月，道尹吉甫佐宣王征伐，复文、武之业。其诗云：「王于出征，以匡王国。」二章曰「以佐天子」，三章曰「共武之服，以定王国」。此言重耳为君，必霸诸侯，以匡佐天子。

　　〔一二〕称，举也。

　　１１公子亲筮之，曰：「尚有晋国〔一〕。」得贞屯、悔豫，皆八也〔二〕。筮史占之，皆曰：「不吉〔三〕。闭而不通，爻无为也。〔四〕」司空季子曰：「吉。是在周易，皆利建侯〔五〕。不有晋国，以辅王室，安能建侯？我命筮曰『尚有晋国』，筮告我曰『利建侯』，得国之务也，吉孰大焉〔六〕！震，车也〔七〕。坎，水也。坤，土也。屯，厚也。豫，乐也。车班外内，顺以训之〔八〕，泉原以资之〔九〕，土厚而乐其实。不有晋国，何以当之〔一０〕？震，雷也，车也。坎，劳也，水也，众也〔一一〕。主雷与车〔一二〕，而尚水与众〔一三〕。车有震，武也〔一四〕。众而顺，文也〔一五〕。文武具，厚之至也。故曰屯〔一六〕。其繇曰：『元亨利贞，勿用有攸往，利建侯〔一七〕。』主震雷，长也，故曰元〔一八〕。众而顺，嘉也，故曰亨〔一九〕。内有震雷，故曰利贞〔二０〕。车上水下，必伯〔二一〕。小事不济，壅也。故曰勿用有攸往〔二二〕，一夫之行也〔二三〕。众顺而有武威，故曰『利建侯〔二四〕』。坤，母也。震，长男也。母老子疆，故曰豫〔二五〕。其繇曰：『利建侯行师。』居乐、出威之谓也〔二六〕。是二者，得国之卦也〔二七〕。」

　　〔一〕　蓍曰筮。尚，上也，命筮之辞也。礼曰：「某子尚享之。」

　　〔二〕　内曰贞，外曰悔。震下坎上，屯。坤下震上，豫。得此两卦，震在屯为贞，在豫为悔。八，谓震两阴爻，在贞在悔皆不动，故曰皆八，谓爻无为也。

　　〔三〕　筮史，筮人，掌以三易辨九筮之名。一夏，连山；二殷，归藏；三周，易。以连山、归藏占此两卦，皆言不吉。

　　〔四〕　闭，壅也。震为动，动遇坎，坎为险阻，闭塞不通，无所为也。

　　〔五〕　建，立也。以周易占之，二卦皆吉也。屯初九曰：「利建侯。」豫大象曰：「利建侯行师。」

　　〔六〕　务，犹趋也。

　　〔七〕　易，坤为大车，震为雷。今云车者，车亦动，声象雷，其为小车也。

　　〔八〕　车，震也。班，遍也。遍外内，谓屯之内有震，豫之外亦有震。坤，顺也。豫内为坤，屯二与四亦为坤。

　　〔九〕　资，财也。屯三至五，豫二至四，皆有根象。豫三至五有坎象。根山坎水。水在山上为泉原，流而不竭。

　　〔一０〕屯、豫皆有坤象，重坤故厚豫为乐。当，应也。

　　〔一一〕易以坤为众，坎为水。水亦众之类。

　　〔一二〕内为主也。

　　〔一三〕坎象皆在上，故上水与众。

　　〔一四〕震，威也。车声隆，象有威武。

　　〔一五〕坤为众，为顺，为文，象有文德，为众所归也。

　　〔一六〕屯，厚也。

　　〔一七〕繇，卦辞也。亨，通也。贞，正也。攸，所也。往，之也。小人勿用有所之，君子则利建侯行师。

　　〔一八〕内为主，震为长，男为雷，雷为诸侯，故曰元。元者，善之长。

　　〔一九〕嘉，善也。众顺服善，故曰亨。亨者，嘉之会。

　　〔二０〕屯内有震。贾侍中云：「震以动之，利也。侯以正国，贞也。利，义之和也。贞，事之干也。」

　　〔二一〕车，震也。水，坎也。车动而上，威也。水动而下，顺也。有威而众从，故必伯。

　　〔二二〕济，成也。小事，小人之事。壅，震动而遇坎，坎为险阻。故曰勿用有所往。

　　〔二三〕一夫，一人也。易曰「震一索而得男」，故曰一夫。又曰：「震作足」，故为行也。

　　〔二四〕复述上事。

　　〔二五〕豫，乐也。

　　〔二六〕居乐，母在内也。出威，震在外也。居乐，故利建侯。出威，故利行师。

　　〔二七〕二，谓屯、豫。

　　１２十月，惠公卒。十二月，秦伯纳公子〔一〕。及河，子犯授公子载璧〔二〕，曰：「臣从君还轸，巡于天下，怨其多矣〔三〕！臣犹知之，而况君乎？不忍其死，请由此亡〔四〕。」公子曰：「所不与舅氏同心者，有如河水。」沉璧以质〔五〕。

　　〔一〕　内传：「鲁僖二十三年九月，晋惠公卒。」而此云十月。贾侍中以为闰馀十八，闰在十二月后，鲁史闰为正月，晋以九月为十月而置闰也。秦伯以十二月始纳公子，公子以二十四年正月入晋桑泉。　　　案：「鲁史闰为正月」，公序本作「鲁失闰，以闰月为正月」。

　　〔二〕　载，祀也。授，还也。

　　〔三〕　巡，行也。

　　〔四〕　亡，奔也。

　　〔五〕　如，往也。质，信也。言若不与舅氏同心，不济此河，往而死也。因沉璧以自誓为信。

　　董因迎公于河〔一〕，公问焉，曰：「吾其济乎？」对曰：「岁在大梁，将集天行。元年始受，实沉之星也〔二〕。实沉之墟，晋人是居。所以兴也〔三〕。今君当之，无不济矣〔四〕。君之行也，岁在大火。大火，阏伯之星也，是谓大辰〔五〕。辰以成善，后稷是相，唐叔以封〔六〕。瞽史记曰：嗣续其祖，如穀之滋，必有晋国〔七〕。臣筮之，得泰之八〔八〕。曰：是谓天地配亨，小往大来〔九〕。今及之矣，何不济之有？且以辰出而以参入，皆晋祥也〔一０〕，而天之大纪也〔一一〕。济且秉成，必霸诸侯〔一二〕。子孙赖之，君无惧矣。」

　　〔一〕　因，晋大夫，周太史辛有之后。传曰「辛有之二子，董之晋」，故晋有董史。

　　〔二〕　岁在大梁，谓鲁僖二十三年，岁星在大梁之次也。集，成也。行，道也。言公将成天道也。公以辰出，晋祖唐叔所以封也；而以参入，晋星也。元年，谓文公即位之年。鲁僖二十四年，岁星去大梁，在实沉之次。受，受于大梁也。自胃七度至毕十一度为大梁，自毕十二度至东井十五度曰实沉。

　　〔三〕　墟，次也。是居，居其年次所主祀也。传曰：「高辛氏有季子曰实沉，迁于大夏，主祀参，唐人是因。成王灭唐而封叔虞。南有晋水，子燮改为晋侯，故参为晋星。」

　　〔四〕　当岁星在实沉之墟，故无不成。

　　〔五〕　君之行，谓鲁僖五年重耳出奔，时岁在大火。大火，大辰也。传曰：「高辛氏有子曰阏伯，迁于商丘，祀大火。」

　　〔六〕　成善，谓辰为农祥，周先后稷之所经纬，以成善道。相，视也。谓视农祥以成农事。封者，唐叔封，时岁在大火。

　　〔七〕　瞽史记云：唐叔之世，将如商数。今有嗣续其祖，明趣同也。言子孙将继续其先祖，如穀之蕃滋，故必有晋国。

　　〔八〕　乾下坤上，泰。遇泰无动爻无为侯。泰三至五震为侯。阴爻不动，其数皆八，故得泰之八，与贞屯、悔豫皆八义同。

　　〔九〕　阳下阴升，故曰配亨。小，喻子幸。大，喻文公。阴在外为小往，阳在内为大来。

　　〔一０〕辰，大火。参，伐也。参在实沉之次。

　　〔一一〕所以大纪天时。传曰：「大火为大辰，伐亦为大辰。」辰，时也。

　　〔一二〕秉，执也。

　　公子济河，召令狐、臼衰、桑泉，皆降〔一〕。晋人惧，怀公奔高梁〔二〕。吕甥、冀芮帅师，甲午，军于庐柳〔三〕。秦伯使公子絷如师〔四〕，师退，次于郇〔五〕。辛丑，狐偃及秦、晋大夫盟于郇。壬寅，公〔六〕入于晋师。甲辰，秦伯还〔七〕。丙午，入于曲沃。丁未，入绦，即位于武宫。戊申，刺怀公于高梁〔八〕。

　　〔一〕　三皆晋邑。召，召其长。

　　〔二〕　高梁，晋地。

　　〔三〕　甲午，鲁僖公二十四年二月六日。庐柳，晋地。军，犹屯也。

　　〔四〕　告晓吕、冀。

　　〔五〕　郇，晋地。退，听命。

　　〔六〕　案：重耳此时不当称公，「公」下疑脱「子」字。左传僖公二十四年正作「公子入于晋师」。

　　〔七〕　秦伯送公子于河，公入而还。

　　〔八〕　刺，杀也。

　　１３初，献公使寺人勃鞮伐公于蒲城〔一〕，文公踰垣，勃鞮斩其袪〔二〕。及入，勃鞮求见，公辞焉，曰：「骊姬之谗，尔射余于屏内〔三〕，困余于蒲城，斩余衣袪。又为惠公从余于渭滨〔四〕，命曰三日，若宿而至〔五〕。若干二命，以求杀余〔六〕。余于伯楚屡困，何旧怨也〔七〕？退而思之，异日见我。」对曰：「吾以君为已知之矣，故入〔八〕；犹未知之也，又将出矣〔九〕。事君不贰是谓臣，好恶不易是谓君〔一０〕。君君臣臣，是谓明训〔一一〕。明训能终，民之主也。二君之世，蒲人、狄人，余何有焉〔一二〕？除君之恶，唯力所及，何贰之有？今君即位，其无蒲、狄乎〔一三〕？伊尹放太甲而卒以为明王〔一四〕，管仲贼桓公而卒以为侯伯〔一五〕。乾时之役，申孙之矢集于桓钩〔一六〕，钩近于袪，而无怨言〔一七〕，佐相以终，克成令名。今君之德宇，何不宽裕也〔一八〕？恶其所好，其能久矣〔一九〕？君实不能明训，而弃民主〔二０〕。余，罪戾之人也，又何患焉〔二一〕？且不见我，君其无悔乎！」

　　〔一〕　勃鞮，寺人披。伐蒲城在鲁僖五年。

　　〔二〕　袪，袂也。

　　〔三〕　树谓之屏。礼：「诸侯内屏。」

　　〔四〕　滨，涯也。重耳在狄，从狄君猎于渭滨。渤鞮为惠公来就杀之。

　　〔五〕　命使三日，一宿而至。若，女也。

　　〔六〕　干，犯也。二命，献、惠之命。

　　〔七〕　伯楚，勃鞮字。屡，数也。数见困，有何旧怨。

　　〔八〕　知为君为臣之道也。入，返国也。

　　〔九〕　犹未知之，将复失国出走。

　　〔一０〕易，反也。

　　〔一一〕训，教也。

　　〔一二〕当献、惠之世，君为蒲人、狄人耳。二君之所恶，于我有何义而不杀君乎？

　　〔一三〕独无有所畏恶如蒲、狄者乎？

　　〔一四〕太甲，汤孙，太丁子，不明，而伊尹放之桐宫。三年，太甲改过，伊尹复之，卒为明王。

　　〔一五〕贼，谓为子纠射桓公。

　　〔一六〕乾时战，在鲁庄九年。申孙，矢名。钩，带钩。

　　〔一七〕近，害近也。钩在腹，袪在手。

　　〔一八〕宇，覆也。

　　〔一九〕言己忠臣，君所当好，而反恶之，能久为君乎。

　　〔二０〕弃为民主之道。

　　〔二一〕勃鞮，阉士，故曰罪戾之人。

　　于是吕甥、冀芮畏偪，悔纳文公，谋作乱〔一〕，将以己丑焚公宫〔二〕，公出救火而遂杀之。伯楚知之，故求见公。公〔三〕遽出见之〔四〕，曰：「岂不如女言，然是吾恶心也〔五〕，吾请去之。」伯楚以吕、郄之谋告公。公惧，乘馹自下，脱会秦伯于王城〔六〕，告之乱故。及己丑，公宫火，二子求公不获，遂如河上，秦伯诱而杀之。

　　〔一〕　此二子本惠公党，畏见偪害，故谋作乱。

　　〔二〕　己丑，鲁僖二十四年三月朔，时以为三月晦。

　　〔三〕　案：「公」下原有「惧」字。攷异卷三：「『惧』字涉下『

　　公惧』而衍。」今据删。

　　〔四〕　遽，疾也。

　　〔五〕　恶心，心恶，谓不恕也。

　　〔六〕　馹，传也。自，从也。下，下道也。脱会，遁行潜逃之言也。王城，秦河上邑。

　　１４文公之出也，竖头须，守藏者也，不从〔一〕。公入，乃求见，公辞焉以沐。谓谒者曰：「沐则心覆〔二〕，心覆则图反，宜吾不得见也。从者为羁绁之僕〔三〕，居者为社稷之守，何必罪居者！国君而雠匹夫，惧者从矣。」谒者以告，公遽见之。

　　〔一〕　竖，文公内竖里凫须，公出不从，窃藏以逃，尽用以求纳公。

　　〔二〕　谒，告也。覆，反也。沐低头，故言心反也。

　　〔三〕　马曰羁，犬曰绁。言此二者臣僕之役。

　　１５元年春，公及夫人嬴氏至自王城〔一〕。秦伯纳卫三千人，实纪纲之僕〔二〕。公属百官，赋职任功〔三〕。弃责薄敛，施舍分寡〔四〕。救乏振滞，匡困资无〔五〕。轻关易道，通商宽农〔六〕。懋穑劝分，省用足财〔七〕。利器明德，以厚民性〔八〕。举善援能，官方定物〔九〕，正名育类〔一０〕。昭旧族〔一一〕，爱亲戚，明贤良〔一二〕，尊贵宠〔一三〕，赏功劳，事耇老，礼宾旅〔一四〕，友故旧〔一五〕。婿、籍、狐、箕、栾、郄、柏、先、羊舌、董、韩，寔掌近官〔一六〕。诸姬之良，掌其中官〔一七〕。异姓之能，掌其远官〔一八〕。公食贡，大夫食邑，士食田〔一九〕，庶人食力〔二０〕，工商食官〔二一〕，早隶食职〔二二〕，官宰食加〔二三〕。政平民阜，财用不匮〔二四〕。

　　〔一〕　文公元年，鲁僖二十四年。贾侍中云：「是月闰，以三月为四月，故曰春而不言其月，明四月为春分之月也。嬴氏，秦穆公女文嬴也。」或云：「夫人，辰嬴。」传曰：「辰嬴贱，班在九人，非夫人也。」贾得之也。

　　〔二〕　所以设国纪纲，为之备卫。僕，使也。

　　〔三〕　属，会也。赋，授也。授职事，任有功。

　　〔四〕　弃责，除宿责也。施，施德。舍，舍禁。分寡，分少财也。

　　〔五〕　救乏，救乏绝。振滞，振淹滞之士。匡，正也，正穷困之人也。资无，予无财者。

　　〔六〕　轻关，轻其税。易道，除盗贼。通商，利商旅。宽农，宽其政，不夺其时。

　　〔七〕　懋，勉也，勉稼穑也。劝分，劝有分无。省，减，减国用。足财，备凶年。

　　〔八〕　利器，利器用。明德，明德教。厚民性，厚其情性。

　　〔九〕　方，常也。物，事也。立其常官，以定百事。

　　〔一０〕正名，正上下服位之名。育，长也。类，善也。

　　〔一一〕昭，明也。旧族，旧臣有功者之族。

　　〔一二〕明，显也。

　　〔一三〕国之贵臣尊礼之。

　　〔一四〕旅，客也。

　　〔一五〕故旧，为公子时。

　　〔一六〕十一族，晋之旧姓，近官朝廷者。

　　〔一七〕诸姬，同姓。中官，内官。

　　〔一八〕远官，县鄙。

　　〔一九〕受公田也。

　　〔二０〕各由其力。

　　〔二一〕工，百工。商，官贾也。周礼：府藏皆有贾人，以知物价。食官，官禀之。

　　〔二二〕士臣早，早臣舆，舆臣隶。食职，各以其职大小食禄。

　　〔二三〕官宰，家臣也。加，大夫之加田。论语曰：原宪为家邑宰。

　　〔二四〕阜，安也。

　　冬，襄王避昭叔之难，居于郑地记〔一〕。使来告难，亦使告于秦〔二〕。子犯曰：「民亲而未知义也〔三〕，君盍纳王以教之义。〔四〕若不纳，秦将纳之，则失周矣〔五〕，何以求诸侯〔六〕？不能修身而又不能宗人，人将焉依〔七〕？继文之业，定武之功〔八〕，启土安疆，于此乎在矣，君其务之〔九〕。」公说，乃行赂于草中之戎与丽土之狄，以启东道〔一０〕。

　　〔一〕　文公元年冬也。襄王，惠王之子。昭叔，襄王之弟太叔带也，是为甘昭公，故曰昭叔。惠王生襄王，以为太子；又娶于陈，曰惠后，生昭叔，惠后将立之，未及而卒。昭叔奔齐，襄王复之，又通于襄王之后狄愧。王废愧氏，狄人伐周，故襄王避之。记，地名。

　　〔二〕　王使简师父告晋，亦使左鄢父告秦。

　　〔三〕　亲，亲君。未知义，故未和。

　　〔四〕　使知尊上之义。

　　〔五〕　失所以事周。

　　〔六〕　无以为诸侯盟主。

　　〔七〕　宗，尊也。

　　〔八〕　文，晋文侯仇。平王东迁，文侯辅之，受珪瓒秬鬯。武，重耳祖武公称也，始并晋国也。

　　〔九〕　在此纳王。

　　〔一０〕二邑戎、狄，閒在晋东。

　　１６二年春，公以二军下，次于阳樊〔一〕。右师取昭叔于温，杀之于隰城〔二〕。左师迎王于郑。王入于成周，遂定之于郏〔三〕。王飨醴，命公胙侑〔四〕。公请隧，弗许〔五〕。曰：「王章也〔六〕，不可以二王〔七〕，无若政何〔八〕。」赐公南阳阳樊、温、原、州、陉、絺、组、攒茅之田〔九〕。阳人不服〔一０〕，公围之，将残其民，仓葛呼曰〔一一〕：「君补王阙，以顺礼也〔一二〕。阳人未狎君德〔一三〕，而未敢承命。君将残之，无乃非礼乎！阳人有夏、商之嗣典，有周室之师旅〔一四〕，樊仲之官守焉〔一五〕，其非官守，则皆王之父兄甥舅也。君定王室而残其姻族，民将焉放〔一六〕？敢私布于吏〔一七〕，唯君图之！」公曰：「是君子之言也。」迺出阳人〔一八〕。

　　〔一〕　二军，左、右军。东行曰下。阳樊，周邑。

　　〔二〕　温、隰城，皆周地。昭叔通狄后，与俱处温，故取杀之。

　　〔三〕　成周，周东都。郏，王城。

　　〔四〕　飨，设飨礼。传曰：「战克而王飨。」飨醴，饮醴酒也。命，加命服也。胙，赐祭肉。侑，侑币。谓既食，以束帛侑公。

　　〔五〕　三君云：「隧，王之葬礼。」昭谓：隧，六隧之地，事见周语。

　　〔六〕　章，表也，以表明天子与诸侯异。

　　〔七〕　国无二王。

　　〔八〕　无以为政于下。

　　〔九〕　八邑，周之南阳地。

　　〔一０〕不肯属晋。

　　〔一一〕仓葛，阳樊人。

　　〔一二〕补王失位之阙，以顺为臣之礼。

　　〔一三〕狎，习也。

　　〔一四〕典，法也。旅，众也。言有夏、商之后嗣及其遗法，与周室之师众。

　　〔一五〕樊仲，宣王臣仲山甫，食采于樊。

　　〔一六〕放，依也。

　　〔一七〕布，陈也。吏，军吏。

　　〔一八〕出，降也。

　　１７文公伐原〔一〕，令以三日之粮。三日而原不降，公令疏军而去之〔二〕。谍出曰：「原不过一二日矣〔三〕！」军吏以告，公曰：「得原而失信，何以使人？夫信，民之所庇也，不可失〔四〕。」乃去之，及孟门，而原请降〔五〕。

　　〔一〕　原不服，故伐之。

　　〔二〕　疏，彻也。

　　〔三〕　谍，閒候。

　　〔四〕　庇，荫也。

　　〔五〕　孟门，原地。传曰：「退一舍而原降。」

　　１８文公立四年，楚成王伐宋〔一〕，公率齐、秦伐曹、卫以救宋〔二〕。宋人使门尹班告急于晋〔三〕，公告大夫曰：「宋人告急，舍之则宋绝〔四〕。告楚则不许我〔五〕。我欲击楚，齐、秦不欲，其若之何？」先轸曰：「不若使齐、秦主楚怨〔六〕。」公曰：「可乎？」先轸曰：「使宋舍我而赂齐、秦〔七〕，藉之告楚〔八〕。我分曹、卫之地以赐宋人。楚爱曹、卫，必不许齐、秦〔九〕。齐、秦不得其请，必属怨焉〔一０〕，然后用之，蔑不欲矣〔一一〕。」公说，是故以曹田、卫田赐宋人〔一二〕。

　　〔一〕　四年，鲁僖二十七年冬。宋背楚事晋，故楚伐之。

　　〔二〕　鲁僖二十八年春，晋侯侵曹伐卫。传曰：「楚始得曹而新婚于卫也。」

　　〔三〕　门尹班，宋大夫。

　　〔四〕　舍不救宋，则宋降楚，与我绝矣。

　　〔五〕　告，谓请宋于楚，楚不许我。

　　〔六〕　先轸，晋中军原轸也。主楚怨，为怨主，谓激齐、秦使怨楚。

　　〔七〕　使宋置晋，独赂齐、秦。

　　〔八〕　借与齐、秦之势，使请宋于楚。

　　〔九〕　齐、秦本与晋俱伐曹、卫，今晋分其地，楚必不许齐、秦之请。

　　〔一０〕属，结也。

　　〔一一〕用，用齐、秦也。蔑，无也。

　　〔一二〕二十八年春，卫侯欲与楚，国人不欲，故出其君以说于晋，卫侯出居襄牛，公执曹伯，分曹、卫之田以畀宋人。

　　令尹子玉使宛春来告〔一〕曰：「请复卫侯而封曹，臣亦释宋之围〔二〕。」舅犯愠曰：「子玉无礼哉！君取一，臣取二，必击之。〔三〕」先轸曰：「子与之〔四〕。我不许曹、卫之请，是不许释宋也。宋众无乃疆乎〔五〕！是楚一言而有三施，子一言而有三怨〔六〕。怨已多矣，难以击人。不若私许复曹、卫以携之〔七〕，执宛春以怒楚〔八〕，既战而后图之〔九〕。」公说，是故拘宛春于卫。

　　〔一〕　宛春，楚大夫。

　　〔二〕　释，解也。

　　〔三〕　愠，怒也。臣，子玉也。君，文公也。二，谓复曹、卫。一，谓释宋围。

　　〔四〕　与，许也。

　　〔五〕　不许释宋，宋降于楚，其众益疆。

　　〔六〕　三，曹、卫、宋。

　　〔七〕　携，离也。

　　〔八〕　怒楚，令必战。

　　〔九〕　图，图复曹、卫。

　　子玉释宋围，从晋师。楚既陈，晋师退舍，军吏请曰：「以君避臣，辱也〔一〕。且楚师老矣，必败。何故退〔二〕？」子犯曰：「

　　二三子忘在楚乎？偃也闻之：战斗，直为壮，曲为老〔四〕。未报楚惠而抗宋，我曲楚直〔五〕，其众莫不生气，不可谓老。若我以君避臣，而不去，彼亦曲矣。」退三舍避楚。楚众欲止，子玉不肯，至于城濮，果战，楚众大败〔六〕。君子曰：「善以德劝〔七〕。」

　　〔一〕　时楚王避文公之德，还居申，使子玉去宋，子玉不肯，固请战，故云避臣。

　　〔二〕　老，罢也。围宋久，其师罢病。

　　〔三〕　言在楚时，许退三舍。

　　〔四〕　若韩之战，秦师少而斗士众，晋曲秦直，故能败晋。

　　〔五〕　抗，救也。

　　〔六〕　城濮，卫地。

　　〔七〕　善，先轸、子犯。

　　１９文公诛观状以伐郑，反其陴〔一〕。郑人以名宝行成〔二〕，公弗许，曰：「予我詹而师还〔三〕。詹请往，郑伯弗许〔四〕，詹固请曰：「一臣可以赦百姓而定社稷，君何爱于臣也？」郑人以詹予晋，晋人将烹之〔五〕。詹曰：「臣愿获尽辞而死，固所愿也。」公听其辞。詹曰：「天降郑祸，使淫观状，弃礼违亲〔六〕。臣曰：『

　　不可。夫晋公子贤明，其左右皆卿才，若复其国，而得志于诸侯，祸无赦矣。』今祸及矣。尊明胜患，智也〔七〕。杀身赎国，忠也。」乃就烹，据鼎耳而疾号曰：「自今以往，知忠以事君者，与詹同。」乃命弗杀，厚为之礼而归之〔八〕。郑人以詹伯〔九〕为将军。

　　〔一〕　贾侍中云：「郑复效曹观公骿胁之状，故伐之。」唐尚书云：「诛曹观状之罪，还而伐郑。」昭省内、外传，郑无观状之事，而叔詹云：「天祸郑国，使淫观状」，谓淫放于曹，不礼公子，与观状之罪同耳。反，拨也。陴，城上女垣。

　　〔二〕　名宝，重宝。

　　〔三〕　詹，郑卿叔詹伯。文公过郑，詹请礼之，郑伯不听，因请杀之。　案：「郑卿」，攷异卷三：「『卿』，御览作『大夫』。」又「叔詹伯」，左传僖公二十三年作「叔詹」，史记卷三十九晋世家作「叔瞻」。札记：「此『伯』字衍。」

　　〔四〕　郑伯，郑文公。

　　〔五〕　烹，煮也。

　　〔六〕　淫，放也，放曹国不礼于君。

　　〔七〕　明，谓公子。胜，犹遏也。

　　〔八〕　礼，礼饩也。

　　〔九〕　案：「詹伯」，札记：「此『伯』字亦衍。」

　　２０晋饥，公问于箕郑〔一〕曰：「救饥何以？」对曰：「信。」公曰：「安信？」对曰：「信于君心〔二〕，信于名〔三〕，信于令，信于事〔四〕。」公曰：「然则若何？」对曰：「信于君心，则美恶不踰〔五〕。信于名，则上下不干〔六〕。信于令，则时无废功。〔七〕信于事，则民从事有业〔八〕。于是乎民知君心，贫而不惧，藏出如入，何匮之有〔九〕？」公使为箕〔一０〕。及清原之蒐，使佐新上军〔一一〕。

　　〔一〕　箕郑，晋大夫。

　　〔二〕　不以爱憎诬人以善恶，是为信于心。

　　〔三〕　名，百官尊卑之号。

　　〔四〕　谓使民事，各得其时。

　　〔五〕　不相踰越。

　　〔六〕　干，犯也。

　　〔七〕　不夺其时，则有成功。

　　〔八〕　业，犹次也。

　　〔九〕　出其帑藏，以相振救，如入于家，故不乏也。

　　〔一０〕为箕大夫。

　　〔一一〕清原之蒐，在鲁僖三十一年。

　　２１文公问元帅于赵衰〔一〕，对曰：「郄縠可，行年五十矣〔二〕，守学弥惇〔三〕。夫先王之法志，德义之府也〔四〕。夫德义，生民之本也。能惇笃者，不忘百姓也。请使郄縠。」公从之。公使赵衰为卿，辞曰：「栾枝贞慎〔五〕，先轸有谋，婿臣多闻，皆可以为辅佐，臣弗若也。」乃使栾枝将下军，先轸佐之〔六〕。取五鹿，先轸之谋也〔七〕。郄縠卒，使先轸代之〔八〕。婿臣佐下军〔九〕。公使原季为卿〔一０〕，辞曰：「夫三德者，偃之出也〔一一〕。以德纪民，其章大矣，不可废也〔一二〕。」使狐偃为卿，辞曰：「毛之智，贤于臣，其齿又长〔一三〕。毛也不在位，不敢闻命。」乃使狐毛将上军，狐偃佐之〔一四〕。狐毛卒，使赵衰代之〔一五〕，辞曰：「城濮之役，先且居之佐军也善〔一六〕，军伐有赏〔一七〕，善君有赏，能其官有赏〔一八〕。且居有三赏，不可废也〔一九〕。且臣之伦，箕郑、婿婴、先都在〔二０〕。」乃使先且居将上军〔二一〕。公曰：「赵衰三让〔二二〕。其所让，皆社稷之卫也。废让，是废德也。」以赵衰之故，蒐于清原，作五军〔二三〕。使赵衰将新上军，箕郑佐之；婿婴将新下军，先都佐之。子犯卒，蒲城伯请佐，〔二四〕公曰：「夫赵衰三让不失义〔二五〕。让，推贤也。义，广德也。德广贤至，又何患矣。请令衰也从子〔二六〕。」乃使赵衰佐新上军〔二七〕。

　　〔一〕　元帅，上卿。

　　〔二〕　郄縠，晋大夫。行，历也。

　　〔三〕　弥，益。惇，厚。

　　〔四〕　志，记也。

　　〔五〕　枝，晋大夫栾共子之子贞子也。

　　〔六〕　此述初耳，在城濮战前。

　　〔七〕　五鹿，卫地。

　　〔八〕　从下军之佐，超将中军。传曰：「尚德也。」

　　〔九〕　代先轸。

　　〔一０〕原季，赵衰也。文公二年，为原大夫。卿，次卿。

　　〔一一〕偃，狐偃。贾、唐云：「三德，栾枝、先轸、婿臣，皆狐偃所举。」虞云：「三德，谓劝文公纳襄王以示民义，伐原以示民信，大蒐以示民礼。故以三德纪民。」昭谓：栾枝等皆赵衰所进，非狐偃。三德纪民之语在下，虞得之。　案：「民义」原作「臣义」，「信」上脱「民」字，据太平御览卷二七二引并参考左传僖公二十七年有关部份改补。

　　〔一二〕章，著也。

　　〔一三〕毛，偃之兄。

　　〔一四〕尚，齿也。上军，或言新上军，非。时未有新军。传曰「使狐偃将上军，让于狐毛而佐之」是也。

　　〔一五〕虞、唐云：「代将新军。」昭谓：代将上军。

　　〔一六〕先且居，先轸之子蒲城伯也；复受霍，为霍伯。

　　〔一七〕伐，功也。

　　〔一八〕案公序本下有注文：「以道事其君，赖其功，当有赏。能领治其官职，使不谬误，君得以尊，民得以宁，当有赏也。」

　　〔一九〕案公序本下有注文：「言且居有是三德，得此三赏，不可废而不用。」

　　〔二０〕伦，匹也。三子，晋大夫。

　　〔二一〕代狐毛。

　　〔二二〕三使为卿，三让之，进栾枝等八人。

　　〔二三〕清原，晋地。晋本三军，有中军上军下军。今有五，益新上下也。

　　〔二四〕或云：「蒲城伯，狐毛也。」贾侍中云：「蒲城伯，先且居也。」昭谓：上章，狐毛已卒，使先且居代之。贾得之矣。

　　〔二五〕义，宜也。

　　〔二六〕从，从先且居。

　　〔二七〕此有「新」字，误。赵衰从新上军之将进佐上军，升一等。新上军之将，位在上军之佐下。此章或在狐毛卒上，非也，当在下。

　　２２文公学读书于臼季，三日〔一〕，曰：「吾不能行也咫〔二〕，闻则多矣。」对曰：「然而多闻以待能者，不犹愈也〔三〕？」

　　〔一〕　臼季，婿臣。

　　〔二〕　咫，咫尺閒。

　　〔三〕　使能者行之，犹愈于不学。

　　２３文公问于郭偃曰：「始也，吾以治国为易〔一〕，今也难。」对曰：「君以为易，其难也将至矣〔二〕。君以为难，其易也将至焉〔三〕。」

　　〔一〕　郭偃，卜偃。易，易治。

　　〔二〕　以为易而轻忽之，故其难将至。

　　〔三〕　以为难而勤修之，故其易将至。

　　２４文公问于婿臣曰：「吾欲使阳处父傅讙也而教诲之，其能善之乎〔一〕？」对曰：「是在讙也。蘧滁不可使俯〔二〕，戚施不可使仰〔三〕，僬侥不可使举〔四〕，侏儒不可使援〔五〕，矇瞍不可使视〔六〕，嚚瘖不可使言〔七〕，聋聩不可使听〔八〕，童昏不可使谋〔九〕。质将善而贤良赞之，则济可俟〔一０〕。若有违质〔一一〕，教将不入〔一二〕，其何善之为〔一三〕！臣闻昔者大任娠文王不变〔一四〕，少嫂于豕牢〔一五〕，而得文王不加疾焉〔一六〕。文王在母不忧〔一七〕，在傅弗勤，处师弗烦，事王不怒〔一八〕，孝友二虢〔一九〕，而惠慈二蔡〔二０〕，刑于大似〔二一〕，比于诸弟〔二二〕。诗云：『刑于寡妻，至于兄弟，以御于家邦〔二三〕。』于是乎用四方之贤良〔二四〕。及其即位也，询于『八虞〔二五〕』，而谘于『二虢〔二六〕』，度于闳夭而谋于南宫〔二七〕，诹于蔡、原而访于辛、尹〔二八〕，重之以周、邵、毕、荣〔二九〕，亿宁百神〔三０〕，而柔和万民〔三一〕。故诗云：『惠于宗公，神罔时恫〔三二〕。』若是，则文王非专教诲之力也〔三三〕。」公曰：「然则教无益乎？」对曰：「胡为文，益其质〔三四〕。故人生而学，非学不入〔三五〕。」公曰：「奈夫八疾何〔三六〕！」对曰：「官师之所材也〔三七〕，戚施直鎛〔三八〕，蘧滁蒙璆〔三九〕，侏儒扶卢〔四０〕，矇瞍修声〔四一〕，聋聩司火〔四二〕。童昏、嚚瘖、僬侥，官师之所不材也〔四三〕，以实裔土〔四四〕。夫教者，因体能质而利之者也〔四五〕。若川然有原，以仰〔四六〕浦而后大〔四七〕。」

　　〔一〕　阳处父，晋大夫阳子。讙，文公子襄公名。

　　〔二〕　蘧滁，直者，谓疾。

　　〔三〕　戚施，瘁者。

　　〔四〕　僬侥，长三尺，不能举动。

　　〔五〕　侏儒，短者，不能抗援。

　　〔六〕　有眸子而无见曰矇，无眸子曰瞍。

　　〔七〕　口不道忠信之言为嚚。瘖，不能言者。

　　〔八〕　耳不别五声之和曰聋，生而聋曰聩。

　　〔九〕　童，无智。昏，闇乱。

　　〔一０〕赞，导也。

　　〔一一〕违，邪也。

　　〔一二〕不入其心。

　　〔一三〕言不能使善。

　　〔一四〕娠，有身也。不变，不变动。

　　〔一五〕少，小也。豕牢，厕也。嫂，便也。

　　〔一六〕言易也。

　　〔一七〕体不变，故不忧。

　　〔一八〕王，谓王季。

　　〔一九〕善兄弟为友。二虢，文王弟虢仲、虢叔。

　　〔二０〕惠，爱也。三君云：「二蔡，文王子。管叔初亦为蔡。」

　　〔二一〕刑，法也。大似，文王妃。

　　〔二二〕比，亲也。诸弟，同宗之弟。

　　〔二三〕诗大雅思齐之二章。寡妻，寡有之妻，谓大似。御，治也。

　　〔二四〕以自辅也。

　　〔二五〕询，谋也。贾、唐曰：「八虞，周八士，皆在虞官，伯达、伯括、仲突、仲忽、叔夜、叔夏、季随、季騧。」

　　〔二六〕谘，谋也。

　　〔二七〕皆周贤臣。度，亦谋也。南宫，南宫适。

　　〔二八〕诹、访，皆谋也。蔡，蔡公；原，原公；辛，辛甲；尹，尹佚：皆周太史。

　　〔二九〕周，周文公。邵，邵康公。毕，毕公。荣，荣公。

　　〔三０〕亿，安也。

　　〔三一〕柔，安也。

　　〔三二〕亦思齐之二章。惠，顺也。宗公，大臣也。恫，痛也。言文王为政，谘于大臣，顺而行之，故鬼神无怨痛之者。

　　〔三三〕言因体也。

　　〔三四〕言有美质，加以文采乃善。

　　〔三五〕不入，不入于道。

　　〔三六〕八疾，蘧滁至童昏。

　　〔三七〕师，长也。材，古裁字。

　　〔三八〕直，主击鎛。鎛，锺也。

　　〔三九〕蒙，戴也。璆，玉磬。不能俯，故使戴磬。

　　〔四０〕扶，缘也。卢，矛戟之柲，缘之以为戏。

　　〔四一〕无目，于音声审，故使修之。

　　〔四二〕耳无闻，于视则审，故使司火。

　　〔四三〕所不能材用。

　　〔四四〕裔，荒裔。

　　〔四五〕能质，性能。

　　〔四六〕案：「仰」，攷异卷三：「当为『御』。」札记引段玉裁说：「『仰』当为『御』字之误。韦解亦当为『御』，迎也。」

　　〔四七〕仰，迎也。言川有原，因开利迎之以浦，然后大。

　　２５文公即位二年〔一〕，欲用其民〔二〕，子犯曰：「民未知义〔三〕，盍纳天子以示之义〔四〕？」乃纳襄王于周。公曰：「可矣乎？」对曰：「民未知信，盍伐原以示之信？」乃伐原〔五〕。曰：「可矣乎？」对曰：「民未知礼，盍大蒐，备师尚礼以示之〔六〕。」乃大蒐于被庐〔七〕，作三军〔八〕。使郄縠将中军，以为大政，〔九〕郄溱佐之〔一０〕。子犯曰：「可矣〔一一〕。」遂伐曹、卫〔一二〕，出穀戍，释宋围，败楚师于城濮，于是乎遂伯〔一三〕。

　　〔一〕　更言此者，述初也。

　　〔二〕　用，用征伐。

　　〔三〕　未知尊上之义。

　　〔四〕　时天子避子带之难，在郑地记。

　　〔五〕　信，谓上令以三日之粮，粮尽不降，命去之。

　　〔六〕　蒐，所以明尊卑，顺少长，习威仪。

　　〔七〕　被庐，晋地。

　　〔八〕　唐尚书云：「去新军之上、下。」昭谓：此章述文公之初，未有新军。

　　〔九〕　大政，大掌国政。

　　〔一０〕郄溱，晋大夫郄至之先。或云「溱即至」，非也。

　　〔一一〕可用也。

　　〔一二〕在鲁僖二十八年。

　　〔一三〕穀，齐地。鲁僖二十六年，楚伐齐，取穀，使申公叔侯戍之。二十七年，楚围宋，晋伐曹、卫以救之。二十八年，楚子使申叔去穀，子玉去宋避晋。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十一

晋语五

　　１　臼季使，舍于冀野〔一〕。冀缺薅〔二〕，其妻饁之〔三〕，敬，相待如宾〔四〕。从而问之，冀芮之子也，与之归；既复命，而进之曰：「臣得贤人，敢以告。」文公曰：「其父有罪，可乎〔五〕？」对曰：「国之良也，灭其前恶〔六〕，是故舜之刑也殛鲧，其举也兴禹〔七〕。今君之所闻也。齐桓公亲举管敬子，其贼也〔八〕。」公曰：「子何以知其贤也？」对曰：「臣见其不忘敬也。夫敬，德之恪也。恪于德以临事，其何不济！」公见之，使为下军大夫〔九〕。

　　〔一〕　臼季，婿臣也。冀，晋邑。郊外曰野。

　　〔二〕　案：「薅」，公序本作「耨」，注同。

　　〔三〕　冀缺，郄成子也。薅，耘也。野馈曰饁，诗曰：「饁彼南亩。」　案：「耘」，公序本作「茠」。

　　〔四〕　夫妇相敬如宾。

　　〔五〕　文公元年，冀芮畏偪，与吕甥谋弑公，焚公宫，秦伯杀之是也。

　　〔六〕　灭，除也。

　　〔七〕　殛，诛也。鲧，禹父。

　　〔八〕　敬子，管仲之谥。

　　〔九〕　在文公时，而于此言之者，以襄公能继父志，用冀缺。传曰：「襄公以再命赏婿臣，曰：『举郄缺，子之功也。』以一命，命郄缺为卿，复与之冀。」故曰冀缺。

　　２　阳处父如卫，反，过甯〔一〕，舍于逆旅甯嬴氏〔二〕。嬴谓其妻曰：「吾求君子久矣，今乃得之。」举而从之〔三〕，阳子道与之语，及山而还〔四〕。其妻曰：「子得所求而不从之，何其怀也！〔五〕」曰：「吾见其貌而欲之，闻其言而恶之。夫貌，情之华也；〔六〕言，貌之机也〔七〕。身为情〔八〕，成于中。言，身之文也。言文而发之，合而后行，离则有衅〔九〕。今阳子之貌济，其言匮，非其实也〔一０〕。若中不济，而外疆之〔一一〕，其卒将复〔一二〕，中以外易矣〔一三〕。若内外类，而言反之，渎其信也〔一四〕。夫言以昭信，奉之如机〔一五〕，历时而发之〔一六〕，胡可渎也！今阳子之情譓矣〔一七〕，以济盖也〔一八〕，且刚而主能〔一九〕，不本而犯，怨之所聚也〔二０〕。吾惧未获其利而及其难，是故去之。」期年，乃有贾季之难，阳子死之〔二一〕。

　　〔一〕　处父，晋太傅阳子也。如卫，聘卫也，在鲁文五年。甯，晋邑，今河内修武是也。

　　〔二〕　旅，客也。逆客而舍之也。嬴，其姓。

　　〔三〕　举，起也。

　　〔四〕　山，河内温山也。传曰：「及温而还。」

　　〔五〕　怀，思也。

　　〔六〕　言容貌者，情之华采。

　　〔七〕　言语者，容貌之枢机。

　　〔八〕　情生于身。

　　〔九〕　合，谓情、言、貌也，三者合而后行之。衅，瑕也。

　　〔一０〕济，成也。言不副貌为匮。匮，乏也。

　　〔一一〕谓情不足，而貌疆为之。

　　〔一二〕复，反也，反其情也。

　　〔一三〕易，犹异也。

　　〔一四〕类，善也。渎，轻也。

　　〔一五〕如枢机之相应。

　　〔一六〕言思察之详熟。

　　〔一七〕譓，辩察也。

　　〔一八〕济，成也，成其容貌，以盖其短。

　　〔一九〕主，上也。言性刚直，而高上其材能。

　　〔二０〕不本，行不本仁义也。犯，犯人也。

　　〔二一〕贾季，晋大夫，狐偃之子射姑也。食邑于贾，字季佗。唐尚书云：「晋蒐于夷，舍二军。」昭谓：初，晋作五军。鲁文五年，晋四卿卒。至六年，晋蒐于夷，舍二军，复成国之制。狐射姑将中军，赵盾佐之。阳子至自温，改蒐于董，使赵盾将中军，射姑佐之，射姑怨阳子之易其班，使狐鞫居杀阳处父而奔狄。　案发正卷二：「贾季即狐射姑之字，非季佗也。」

　　３　赵宣子言韩献子于灵公，以为司马〔一〕。河曲之役〔二〕，赵孟使人以其乘车干行〔三〕，献子执而戮之。众咸曰：「韩厥必不没矣〔四〕。其主朝升之，而暮戮其车〔五〕，其谁安之！」宣子召而礼之，曰：「吾闻事君者比而不党〔六〕。夫周以举义，比也〔七〕；举以其私，党也。夫军事无犯，犯而不隐，义也〔八〕。吾言女于君，惧女不能也。举而不能，党孰大焉！事君而党，吾何以从政？吾故以是观女〔九〕。女勉之。苟从是行也〔一０〕。临长晋国者，非女其谁〔一一〕？」皆告诸大夫曰：「二三子可以贺我矣！吾举厥也而中，吾乃今知免于罪矣。」

　　〔一〕　宣子，晋正卿，赵衰之子宣孟盾也。献子，韩万之玄孙子舆之子厥也。灵公，襄公之子夷皋也。司马，掌军大夫。

　　〔二〕　河曲，晋地。鲁文十二年，秦伐晋，战于河曲。

　　〔三〕　赵孟，宣子。干，犯也。行，军列。

　　〔四〕　没，终也。

　　〔五〕　主，主人。车，车僕也。献子因赵盾以为主，盾升之于公。朝暮，喻速也。

　　〔六〕　比，比义也。阿私曰党。

　　〔七〕　忠信曰周。

　　〔八〕　在公为义。

　　〔九〕　观女能否。

　　〔一０〕勉之，劝终其志。是行，令所行也。

　　〔一一〕临，监也。长，帅也。

　　４　宋人弑昭公〔一〕，赵宣子请师于灵公以伐宋，公曰：「非晋国之急也。」对曰：「大者天地，其次君臣，所以为明训也〔二〕。今宋人弑其君，是反天地而逆民则也〔三〕，天必诛焉。晋为盟主，而不修天罚〔四〕，将惧及焉。」公许之。乃发令于太庙，召军吏而戒乐正〔五〕，令三军之锺鼓必备。赵同曰：「国有大役〔六〕，不镇抚民而备锺鼓，何也？」宣子曰：「大罪伐之，小罪惮之〔七〕。袭侵之事，陵也〔八〕。是故伐备锺鼓，声其罪也〔九〕；战以醇于、丁宁，儆其民也〔一０〕。袭侵密声，为蹔事也〔一一〕。今宋人弑其君，罪莫大焉！明声之，犹恐其不闻也。吾备锺鼓，为君故也。〔一二〕」乃使旁告于诸侯，治兵振旅，鸣锺鼓，以至于宋〔一三〕。

　　〔一〕　宋人，宋成公之子文公鲍也。昭公，鲍之兄杵臼也。弑昭公在鲁文十六年。

　　〔二〕　言尊卑各得其所，以明教训。

　　〔三〕　则，法也。

　　〔四〕　修，行也。

　　〔五〕　正，长也。军吏，主师旅。乐正，主锺鼓。

　　〔六〕　役，事也。赵同，盾弟晋大夫原同。

　　〔七〕　惮，惧也。

　　〔八〕　轻曰袭。无锺鼓曰侵。陵，以大陵小也。

　　〔九〕　以声张其罪。

　　〔一０〕醇于，形如堆头，与鼓相和。丁宁者，谓钲也。儆，戒也。唐尚书云「醇于，镯也」，非也。镯与醇于各异物。

　　〔一一〕蹔其无备。

　　〔一二〕为欲尊明君道也。

　　〔一三〕振，奋也。伐宋在鲁文十七年。

　　５　灵公虐，赵宣子骤谏〔一〕，公患之〔二〕，使鉏麑贼之〔三〕，晨往，则寝门辟矣〔四〕，盛服将朝，早而假寐〔五〕。麑退，歎而言曰：「赵孟敬哉〔六〕！夫不忘恭敬，社稷之镇也〔七〕。贼国之镇不忠，受命而废之不信，享一名于此，不如死〔八〕。」触庭之槐而死〔九〕。灵公将杀赵盾，不克〔一０〕。赵穿攻公于桃园，〔一一〕逆公子黑臀而立之，实为成公〔一二〕。

　　〔一〕　虐，厚敛以雕牆，支解宰夫之属。

　　〔二〕　患，疾也。

　　〔三〕　鉏麑，力士。贼，杀也。

　　〔四〕　辟，开也。

　　〔五〕　不脱冠带而寐曰假寐。

　　〔六〕　言夙兴敬恪。

　　〔七〕　镇，重也。

　　〔八〕　享，受也。杀之为不忠，不杀为不信，故得一名。

　　〔九〕　庭，外朝之庭也。周礼「王之外朝三槐，三公位焉」，则诸侯之朝三槐，三卿位焉。

　　〔一０〕鲁宣二年秋，晋侯饮盾酒，伏甲将攻之，盾觉而走，故不克。

　　〔一一〕赵穿，晋大夫，赵夙之孙、赵盾从父昆弟武子穿也。桃园，园名。　案攷异卷三引汪绳祖说：「穿谥武子未见所出，疑『武子』即『之子』之误。」发正卷一一说：「『武子』当作『之子』。」

　　〔一二〕逆，迎也。迎于周也。黑臀，晋文公子、襄公弟成公也。

　　６　郄献子聘于齐〔一〕，齐顷公使妇人观而笑之〔二〕。郄献子怒，归，请伐齐。范武子退自朝〔三〕，曰：「燮乎，吾闻之〔四〕，干人之怒，必获毒焉。夫郄子之怒甚矣，不逞于齐，必发诸晋国。〔五〕不得政，何以逞怒〔六〕？余将致政焉，以成其怒〔七〕，无以内易外也。尔勉从二三子，以承君命，唯敬〔八〕。」乃老〔九〕。

　　〔一〕　献子，晋卿，郄缺之子克也。聘，在鲁宣十七年。

　　〔二〕　郄子跛，齐顷公帷妇人使观之。郄子将升，妇人笑于房。

　　〔三〕　武子，晋正卿士会。

　　〔四〕　燮，武子之子文子也。

　　〔五〕　逞，快也。不快心以伐齐，必发怒于晋国。

　　〔六〕　得政，为政也。

　　〔七〕　致，归也。

　　〔八〕　二三子，晋诸卿。承，奉也。

　　〔九〕　乃告老。

　　７　范文子暮退于朝。武子曰：「何暮也？」对曰：「有秦客廋辞于朝〔一〕，大夫莫之能对也，吾知三焉〔二〕。」武子怒曰：「大夫非不能也，让父兄也〔三〕。尔童子，而三掩人于朝〔四〕。吾不在晋国，亡无日矣。」击之以杖，折委笄〔五〕。

　　〔一〕　廋，隐也。谓以隐伏谲诡之言问于朝也。东方朔曰：「非敢诋之，与为隐耳。」

　　〔二〕　解其三事。

　　〔三〕　父兄，长老也。

　　〔四〕　掩，盖也。

　　〔五〕　委，委貌冠。笄，簪也。

　　８　靡笄之役，韩献子将斩人〔一〕。郄献子驾，将救之，至，则既斩之矣。郄献子请以徇，其僕曰：「子不将救之乎？」献子曰：「

　　敢不分谤乎〔二〕！」

　　〔一〕　靡笄，齐山名。鲁成二年，晋郄克伐齐，从齐师于靡笄之下，战于鞌。献子时为司马，将斩人以为戮，罪在可赦。

　　〔二〕　言欲与韩子分谤共非也。言能如此，故从事不乖。

　　９　靡笄之役，郄献子伤〔一〕，曰：「余病喙〔二〕。」张侯御，曰：「三军之心，在此车也〔三〕。其耳目在于旗鼓〔四〕。车无退表，鼓无退声〔五〕，军事集焉〔六〕。吾子忍之，不可以言病。受命于庙〔七〕，受脤于社〔八〕，甲冑而效死，戎之政也〔九〕。病未若死，祗以解志〔一０〕。」乃左并辔，右援枹而鼓之，马逸不能止，三军从之〔一一〕。齐师大败，逐之，三周华不注之山〔一二〕。

　　〔一〕　伤于矢也。传曰：「流血及屦，未绝鼓音。」

　　〔二〕　喙，短气貌。

　　〔三〕　张侯，晋大夫解张也。在此车，谓车进则进、车退则退。

　　〔四〕　耳听鼓音，目视旗表。

　　〔五〕　表，旍旗也。车表鼓音，进退异数。

　　〔六〕　集，成也。

　　〔七〕　将行，告庙受戒命。

　　〔八〕　脤，宜社之肉，盛以蜃器。

　　〔九〕　带甲缨冑，死而后已，此兵之常政。

　　〔一０〕祗，适也。

　　〔一一〕逸，奔也。

　　〔一二〕周，匝也。华，齐地。不注，山名。

　　１０靡笄之役，郄献子师胜而返，范文子后入〔一〕。武子曰：「

　　燮乎，女亦知吾望尔也乎〔二〕？」对曰：「夫师，郄子之师也〔三〕，其事臧〔四〕。若先，则恐国人之属耳目于我也，故不敢〔五〕。」武子曰：「吾知免矣〔六〕。」

　　〔一〕　文子时佐上军。

　　〔二〕　兵凶事，文子后入，故忧望。

　　〔三〕　郄子请伐齐，又为元帅。

　　〔四〕　臧，善也。谓师有功。

　　〔五〕　属，犹注也。

　　〔六〕　知免于咎。

　　１１靡笄之役，郄献子见，公曰：「子之力也夫〔一〕！」对曰：「克也以君命命三军之士，三军之士用命，克也何力之有焉？」范文子见，公曰：「子之力也夫！」对曰：「燮也受命于中军，以命上军之士，上军之士用命，燮也何力之有焉？」栾武子见〔二〕，公曰：「子之力也夫！」对曰：「书也受命于上军，以命下军之士，下军之士用命，书也何力之有焉？」

　　〔一〕　力，功也。

　　〔二〕　武子，晋卿，栾枝之孙、栾盾之子书也，时将下军。

　　１２靡笄之役也，郄献子伐齐。齐侯来〔一〕，献之以得殒命之礼〔二〕，曰：「寡君使克也，不腆弊邑之礼，为君之辱，敢归诸下执政，以整〔三〕御人〔四〕。」苗芬皇曰：「郄子勇而不知礼〔五〕，矜其伐而耻国君〔六〕，其与几何〔七〕！」

　　〔一〕　齐侯以靡笄之役，故服而朝晋，在鲁成三年。

　　〔二〕　献，致飨也。献笾豆之数，如征伐所获国君之献礼。以得，言不得也。伐国获君，若秦获晋惠，是为殒命。今齐虽败，顷公不见得，非殒命也。故苗贲皇以郄克不知礼。司马法曰：「其有殒命，行礼如会所，争义不争利。」　案：「苗贲皇」，公序本作「苗芬皇」。

　　〔三〕　案：「整」，公序本作「憖」。

　　〔四〕　归，馈也。执政，执事也。整，顿也。御人，妇人。愿以此报君御人之笑己者。　案：「整，顿也」，公序本作「憖，愿也」。

　　〔五〕　芬皇，晋大夫，楚斗椒之子。

　　〔六〕　矜，大也。伐，功也。

　　〔七〕　言将不终命。

　　１３梁山崩〔一〕，以传召伯宗〔二〕，遇大车当道而覆，立而辟之，曰：「避传〔三〕。」对曰：「传为速也，若俟吾避，则加迟矣〔四〕，不如捷而行〔五〕。」伯宗喜，问其居，曰：「绦人也〔六〕。」伯宗曰：「何闻？」曰：「梁山崩而以传召伯宗。」伯宗问曰：「乃将若何？」对曰：「山有朽壤而崩，将若何〔七〕？夫国主山川〔八〕，故川涸山崩，君为之降服、出次〔九〕，乘缦、不举，策于上帝〔一０〕，国三日哭，以礼焉〔一一〕。虽伯宗亦如是而已，其若之何？」问其名，不告；请以见，不许〔一二〕。伯宗及绦，以告，而从之〔一三〕。

　　〔一〕　梁山，晋望也。崩在鲁成五年。

　　〔二〕　传，驿也。伯宗，晋大夫孙伯纠之子。

　　〔三〕　大车，牛车也。辟，使下道避车也。

　　〔四〕　加，益也。

　　〔五〕　旁出为捷。

　　〔六〕　绦，晋国都。

　　〔七〕　朽，腐也。不言政失所为而称朽壤，言逊也。

　　〔八〕　为山川主。孔子曰：「夫颛臾为东蒙主。」

　　〔九〕　涸，竭也。川竭山崩，君降服缟素，出次于郊。

　　〔一０〕缦，车无文。不举，不举乐。策于上帝，以简策之文告天也。周礼：「四镇五岳崩，命去乐。」

　　〔一一〕以礼于神也。周礼：「国有大灾，三日哭。」

　　〔一二〕以见于君。

　　〔一三〕以车者之言告君，君从之。

　　１４伯宗朝，以喜归〔一〕。其妻曰：「子貌有喜，何也？」曰：「吾言于朝，诸大夫皆谓我智似阳子〔二〕。」对曰：「阳子华而不实，主言而无谋〔三〕，是以难及其身。子何喜焉？」伯宗曰：「吾饮诸大夫酒，而与之语，尔试听之。」曰：「诺。」既饮，其妻曰：「诸大夫莫子若也。然而民不能戴其上久矣〔四〕，难必及子乎！盍亟索士整庇州犁焉〔五〕。」得毕阳〔六〕。

　　〔一〕　朝罢而归，有喜色。

　　〔二〕　智辩如阳子处父。

　　〔三〕　主，尚也。

　　〔四〕　戴，奉也。上，贤也，才在人上也。

　　〔五〕　亟，疾也。整，整顿也。庇，覆也。州犁，伯宗子伯州犁。　案：「整，整顿也」，公序本作「索，求也。憖，愿也」。

　　〔六〕　毕阳，晋士。

　　及栾弗忌之难，诸大夫害伯宗，将谋而杀之〔一〕。毕阳实送州犁于荆〔二〕。

　　〔一〕　栾弗忌，晋大夫，伯宗之党。三郄害弗忌，故谮伯宗并杀之。在鲁成十五年。

　　〔二〕　荆，楚也。犁奔楚为太宰。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十二

晋语六

　　１　赵文子冠，见栾武子，武子曰：「美哉〔二〕！昔吾逮事庄主〔三〕，华则荣矣，实之不知，请务实乎〔四〕。」

　　〔一〕　文子，赵盾之孙、赵朔之子赵武也。冠，谓以士礼始冠。

　　〔二〕　武子，栾书。礼：既冠，奠贽于君，遂以贽见卿大夫。美哉，美成人也。　案：「遂以贽见卿大夫」，公序本作「遂以贽见于卿大夫先生」。

　　〔三〕　庄，庄子，赵朔之谥，大夫称主。赵朔将下军，栾书佐之。

　　〔四〕　荣者，有色貌。实之不知，华而不实也。

　　见中行宣子，宣子曰：「美哉〔一〕！惜也，吾老矣〔二〕。」

　　〔一〕　宣子，晋大夫，中行桓子之子荀庚。

　　〔二〕　惜己年老，不见文子德所至。

　　见范文子〔一〕，文子曰：「而今可以戒矣，夫贤者宠至而益戒，不足者为宠骄〔二〕。故兴王赏谏臣，逸王罚之。吾闻古之王者，政德既成，又听于民〔三〕，于是乎使工诵谏于朝〔四〕，在列者献诗使勿兜〔五〕，风听胪言于市〔六〕，辨祅祥于谣〔七〕，考百事于朝〔八〕，问谤誉于路，有邪而正之，尽戒之术也〔九〕。先王疾是骄也。」

　　〔一〕　文子，范燮。

　　〔二〕　智不足者，得宠而骄。

　　〔三〕　询于刍荛，听谤誉也。

　　〔四〕　工，矇瞍也。诵，诵读前世箴谏之语。

　　〔五〕　列，位也，谓公卿至于列士献诗以讽也。兜，惑也。　案述闻卷二一：「『兜』当为『（图 ）』。说文：『（图 ）』，痈蔽也，从人，象左右皆蔽形，读若『瞽』。『勿（图 ）』，谓勿痈蔽也。」

　　〔六〕　风，采也。胪，传也。采听商旅所传善恶之言。

　　〔七〕　辨，别也。祅，恶也。祥，善也。行歌曰谣，「丙之辰」、「檿弧箕服」之类是也。

　　〔八〕　百官职事。

　　〔九〕　术，道也。

　　见郄驹伯，驹伯曰：「美哉〔一〕！然而壮不若老者多矣〔二〕。」

　　〔一〕　驹伯，晋卿郄錡。

　　〔二〕　恃年自矜。

　　见韩献子〔一〕，献子曰：「戒之，此谓成人。成人在始与善。始与善，善进善，不善蔑由至矣〔二〕；始与不善，不善进不善，善亦蔑由至矣。如草木之产也，各以其物〔三〕。人之有冠，犹宫室之有牆屋也，粪除而已，又何加焉〔四〕。」

　　〔一〕　献子，晋卿韩厥。

　　〔二〕　蔑，无也。

　　〔三〕　物，类也。

　　〔四〕　粪除，喻自修洁。

　　见智武子，武子曰：「吾子勉之〔一〕，成、宣之后而老为大夫，非耻乎〔二〕！成子之文，宣子之忠，其可忘乎！夫成子导前志以佐先君，导法而卒以政，可不谓文乎〔三〕！夫宣子尽谏于襄、灵，〔四〕以谏取恶，不惮死进，可不谓忠乎！吾子勉之，有宣子之忠，而纳之以成子之文，事君必济〔五〕。」

　　〔一〕　武子，晋卿，荀首之子荀罃。

　　〔二〕　成，成子，文子曾祖赵衰也。宣，宣子，文子祖父赵盾也。言文子二贤之后，长老乃为大夫，非耻乎。欲其修德早为卿也。

　　〔三〕　导，达也。志，记也。佐，助也。先君，文公也。以政，得政。

　　〔四〕　襄，文公子、灵公父。

　　〔五〕　济，成也。

　　见苦成叔子〔一〕，叔子曰：「抑年少而执官者众〔二〕，吾安容子。」

　　〔一〕　苦成叔子，郄犨。

　　〔二〕　执官，为大夫。

　　见温季子〔一〕，季子曰：「谁之不如，可以求之〔二〕。」

　　〔一〕　温季子，郄至。

　　〔二〕　言汝不如谁，可以求其次。不欲其高远。

　　见张老而语之〔一〕，张老曰：「善矣，从栾伯之言，可以滋；〔二〕范叔之教，可以大；韩子之戒，可以成。物备矣，志在子〔三〕。若夫三郄，亡人之言也，何称述焉〔四〕！智子之道善矣〔五〕，是先主覆露子也〔六〕。」

　　〔一〕　张老，晋大夫张孟。

　　〔二〕　滋，益也。

　　〔三〕　物，事也。人事已备，能行与否，在子之志。

　　〔四〕　不足称述。

　　〔五〕　道，训也。

　　〔六〕　先主，谓成、宣。露，润也。　案：述闻卷二十一：「露与覆同义。」

　　２　厉公将伐郑〔一〕，范文子不欲，曰：「若以吾意，诸侯皆叛，则晋可为也〔二〕。唯有诸侯，故扰扰焉。凡诸侯，难之本也〔三〕。得郑忧滋长，焉用郑〔四〕！」郄至曰：「然则王者多忧乎﹖」文子曰：「我王者也乎哉〔五〕﹖夫王者成其德，而远人以其方贿归之，故无忧〔六〕。今我寡德而求王者之功，故多忧〔七〕。子见无土而欲富者，乐乎哉〔八〕﹖」

　　〔一〕　厉公，晋景公之子州蒲。伐郑，郑从楚故也。在鲁成十六年。

　　〔二〕　为，治也。

　　〔三〕　叛辄伐之，故为难本。

　　〔四〕　楚必救之，故忧益长。

　　〔五〕　言俱诸侯。

　　〔六〕　方，所在之方。贿，财也。

　　〔七〕　我，晋也。

　　〔八〕　无土求富，行不得息。

　　３　厉公六年，伐郑〔一〕，且使苦成叔及栾黶兴齐、鲁之师〔二〕。楚恭王帅东夷救郑〔三〕。楚半阵，公使击之。栾书曰：「君使黶也兴齐、鲁之师，请俟之。」郄至曰：「不可。楚师将退，我击之，必以胜归〔四〕。夫阵不违忌，一閒也〔五〕；夫南夷与楚来而不与阵，二閒也〔六〕；夫楚与郑阵而不与整，三閒也〔七〕；且其士卒在阵而譁，四閒也〔八〕；夫众闻譁则必惧，五閒也。郑将顾楚，楚将顾夷，莫有斗心，不可失也。」公说。于是败楚师于鄢陵，栾书是以怨郄至〔九〕。

　　〔一〕　六年，鲁成十六年。

　　〔二〕　苦成叔，郄犨。栾黶，栾书之子桓子。郄犨如齐，栾黶如鲁，皆乞师。

　　〔三〕　恭王，楚庄王之子箴也，或作审。东夷，楚东之夷。

　　〔四〕　将退无斗心，击故可胜。

　　〔五〕　违，避也。忌，晦也。閒，隙也。晦，阴气尽，兵亦阴，故忌之。经书，六月甲午晦，晋侯及楚子、郑伯战于鄢陵。

　　〔六〕　南夷，据在晋南。不与阵，不欲战。

　　〔七〕　虽俱阵，不整齐。

　　〔八〕　譁，嚣也。

　　〔九〕　怨其反己，专其美。

　　４　鄢之战，郄至以韎韦之跗注，三逐楚平王〔一〕卒〔二〕，见王必下奔〔三〕退战。王使工尹襄问之以弓〔四〕，曰：「方事之殷也〔五〕，有韎韦之跗注，君子也，属见不穀而下，无乃伤乎〔六〕﹖」郄至甲冑而见客，免冑而听命〔七〕，曰：「君之外臣至，以寡君之灵，閒蒙甲冑〔八〕，不敢当拜君命之辱，为使者故，敢三肃之〔九〕。」君子曰：勇以知礼〔一０〕。

　　〔一〕　案：「楚平王」，札记引惠栋说：「『平』，当作『共』。」

　　〔二〕　三君云：「一染曰韎。」郑后司农说：「以为韎，茅蒐染也。韎，声也。」昭谓：茅蒐，今绦草也，急疾呼茅蒐成韎也。凡染一入为縓。跗注，兵服，自要以下注于跗。

　　〔三〕　下车奔走。

　　〔四〕　工尹，楚官，襄其名。问，遗也。

　　〔五〕　事，戎事。殷，盛也。

　　〔六〕　属，适也。伤，恐其伤。

　　〔七〕　免，脱也。

　　〔八〕　蒙，被也，被介在甲冑之閒。

　　〔九〕　礼，军事肃拜。肃拜，下手至地。

　　〔一０〕礼，军礼。

　　５　鄢之役，晋人〔一〕欲争郑〔二〕，范文子不欲，曰：「吾闻之，为人臣者，能内睦而后图外〔三〕，不睦内而图外，必有内争，盍姑谋睦乎〔四〕！考讯其阜以出，则怨靖〔五〕。」

　　〔一〕　案：「晋人」，公序本作「大夫」。

　　〔二〕　与楚争郑。

　　〔三〕　睦，亲也。

　　〔四〕　姑，且也。

　　〔五〕　讯，问也。阜，众也。靖，安也。言内且谋相亲爱，乃考问百姓，知其虚实，然后出军用师，则怨恶自安息。

　　６　鄢之役，晋伐郑，荆救之〔一〕。大夫欲战，范文子不欲，曰：「吾闻之，君人者刑其民〔二〕，成，而后振武于外〔三〕，是以内和而外威〔四〕。今吾司寇之刀锯日弊〔五〕，而斧钺不行〔六〕。内犹有不刑，而况外乎﹖夫战，刑也〔七〕，刑之过也〔八〕。过由大〔九〕，而怨由细〔一０〕，故以惠诛怨〔一一〕，以忍去过。〔一二〕细无怨而大不过，而后可以武，刑外之不服者。今吾刑外乎大人〔一三〕，而忍于小民〔一四〕，将谁行武﹖武不行而胜，幸也〔一五〕。幸以为政，必有内忧。且唯圣人能无外患，又无内忧，讵非圣人，必偏而后可〔一六〕。偏而在外，犹可救也〔一七〕，疾自中起，是难。盍姑释荆与郑以为外患乎〔一八〕。」

　　〔一〕　荆，楚也。

　　〔二〕　以刑正其民　。

　　〔三〕　成，平也。

　　〔四〕　威，畏也。

　　〔五〕　刀锯，小人之刑。弊，败也，日败，用之数也。

　　〔六〕　斧钺，大刑。不行，不行于大臣也。

　　〔七〕　言用兵犹用刑。

　　〔八〕　刑杀有过者也。

　　〔九〕　由大臣也。

　　〔一０〕怨望者由小细民。

　　〔一一〕诛，除也。

　　〔一二〕忍以义断。

　　〔一三〕外者，刑不及也。

　　〔一四〕忍行之于小民。

　　〔一五〕幸，徼倖也。

　　〔一六〕讵，犹自也。偏，偏有一。

　　〔一七〕在外，外有患也。

　　〔一八〕释，置也。

　　７　鄢之役，晋伐郑，荆救之。栾武子将上军，范文子将下军〔一〕。栾武子欲战，范文子不欲，曰：「吾闻之，唯厚德者能受多福，无德而服者众，必自伤也〔二〕。称晋之德，诸侯皆叛，国可以少安〔三〕。唯有诸侯，故扰扰焉，凡诸侯，难之本也。且唯圣人能无外患又无内忧，讵非圣人，不有外患，必有内忧，盍姑释荆与郑以为外患乎！诸臣之内相与，必将辑睦〔四〕。今我战又胜荆与郑，吾君将伐智而多力〔五〕，怠教而重敛，大其私暱而益妇人田〔六〕，不夺诸大夫田，则焉取以益此﹖诸臣之委室而徒退者，将与几人〔七〕﹖战若不胜，则晋国之福也；战若胜，乱地之秩者也〔八〕，其产将害大，盍姑无战乎！〔九〕」

　　〔一〕　上下，中军之上下也。传曰：「栾书将中军，士燮佐之。」又曰：「栾、范以其族夹公行。」

　　〔二〕　不义而疆，其弊必速。

　　〔三〕　称，副也，副晋之德而为之宜。诸侯皆叛，不复征伐，还自整修，则国可以少安。

　　〔四〕　不复征伐，无所争也。

　　〔五〕　力，功也。将自伐其智，自多其功。

　　〔六〕　暱，近也，私近，谓嬖臣。大谓增其禄。妇人，爱妾也。

　　〔七〕　徒，空也。与，辞也。几人，言必多。　案：「几人，言必多」，发正卷一二：「『必』字疑『不』之误。言委室徒退而不作乱者有几人乎﹖」攷异卷三：「案『必』当作『不』。」

　　〔八〕　乱地，乱故地也。秩，常也。

　　〔九〕　产，生也，言其生变将害大臣。

　　栾武子曰：「昔韩之役，惠公不复舍〔一〕；邲之役，三军不振旅〔二〕；箕之役，先轸不复命〔三〕：晋国固有大耻三。今我任晋国之政〔四〕，不毁晋耻，又以违蛮、夷重之〔五〕，虽有后患，非吾所知也〔六〕。」

　　〔一〕　韩之战，秦获惠公，在鲁僖十五年。

　　〔二〕　楚败晋师于邲，在鲁宣十二年。师败军散，故不能振旅而入。

　　〔三〕　晋人败狄于箕，先轸死之，故不反命于君，在鲁僖三十三年。

　　〔四〕　任，当也，武子时为上卿。

　　〔五〕　违，避也。蛮、夷，楚也。

　　〔六〕　不能虑远。

　　范文子曰：「择福莫若重，择祸莫若轻〔一〕，福无所用轻，祸无所用重，晋国故有大耻，与其君臣不相听以为诸侯笑也〔二〕，盍姑以违蛮、夷为耻乎。」

　　〔一〕　有二福择取其重，有二祸择就其轻。

　　〔二〕　不相听，谓惠公不与庆郑相听以陨于韩，先縠不与林父相听以败于邲，先轸不与襄公相听以亡于箕。

　　栾武子不听，遂与荆人战于鄢陵，大胜之〔一〕。于是乎君伐智而多力，怠教而重敛，大其私暱，杀三郄而尸诸朝〔二〕，纳其室以分妇人〔三〕，于是乎国人不蠲〔四〕，遂弑诸翼，葬于翼东门之外，以车一乘〔五〕。厉公之所以死者，唯无德而功烈多，服者众也。〔六〕

　　〔一〕　鄢陵，郑地。

　　〔二〕　三郄，錡、犨、至也。尸，陈也。产将害大是也。

　　〔三〕　纳，取也。室，妻妾货财。

　　〔四〕　蠲，洁也，不洁公所为。

　　〔五〕　翼，故晋都，匠丽氏也。厉公侈，多外嬖，反自鄢，欲尽去群大夫，而立其左右，欲以婿童、夷羊五、长鱼矫为卿，故杀三郄。长鱼矫又以兵劫栾书、中行偃，将杀之，公不忍，使复其位。鲁成十七年冬，厉公游于匠丽氏，栾书、中行偃执公。十八年正月，使程滑弑公，葬之以车一乘，不成丧也。

　　〔六〕　烈，业也。服者众，谓鲁成十二年会于琐泽，败狄于交刚。十三年败秦于麻隧。十五年盟于戚，会吴于锺离。十六年败楚于鄢陵，会于柯陵伐郑。十七年同盟于柯陵。

　　８　鄢之役，荆压晋军〔一〕，军吏患之，将谋〔二〕。范亡自公族趋过之〔三〕，曰：「夷灶堙井，非退而何〔四〕﹖」范文子执戈逐之，曰：「国之存亡，天命也，童子何知焉﹖且不及而言，姦也，必为戮〔五〕。」苗贲皇〔六〕曰：「善逃难哉〔七〕！」既退荆师于鄢，将穀〔八〕，范文子立于戎马之前〔九〕，曰：「君幼弱，诸臣不佞〔一０〕，吾何福以及此！吾闻之，『天道无亲，唯德是授。』吾庸知天之不授晋且以劝楚乎〔一一〕，君与二三臣其戒之〔一二〕！夫德，福之基也，无德而福隆，犹无基而厚墉也，其坏也无日矣〔一三〕。」

　　〔一〕　压，谓掩其不备。传曰：「甲午晦，楚压晋军而阵。」

　　〔二〕　谋所以拒扞。

　　〔三〕　亡，范文子之子宣子也。自公族，为公族大夫。

　　〔四〕　夷，平也。堙，塞也。使晋军塞井夷灶，示必死，不复饮食。非退而何，言楚必退也。传曰「塞井夷灶，陈于军中，而疏行首」是也。

　　〔五〕　言议不及亡，而亡言之，是为有姦，故必为戮。

　　〔六〕　案：「苗贲皇，公序本作「苗芬皇。」

　　〔七〕　文子欲亡让大臣。不掩盖人，是为避难。

　　〔八〕　穀，处其馆、食其穀也。传曰：「晋师三日馆穀。」

　　〔九〕　公戎车马前。

　　〔一０〕佞，才也。

　　〔一一〕庸，用也。焉用知天不先授晋以福使胜楚，而劝楚修德以报晋乎。

　　〔一二〕戒，备也。

　　〔一三〕隆，盛也。墉，牆也。

　　９　反自鄢，范文子谓其宗、祝〔一〕曰：「君骄泰而有烈〔二〕，夫以德胜者犹惧失之，而况骄泰乎﹖君多私，今以胜归，私必昭。〔三〕昭私，难必作〔四〕，吾恐及焉。凡吾宗、祝，为我祈死〔五〕，先难为免〔六〕。」七年夏，范文子卒〔七〕。冬，难作，始于三郄，卒于公〔八〕。

　　〔一〕　宗，宗人。祝，家祝。　案：「祝，家祝」，公序本作「祝，祝史也」。

　　〔二〕　烈，功也。

　　〔三〕　私，嬖臣妾也。昭，显也。

　　〔四〕　宠私必去旧，去旧必作难。

　　〔五〕　祈，求也。

　　〔六〕　免，免于乱。

　　〔七〕　晋厉公七年，鲁成十七年。

　　〔八〕　公杀三郄，栾、中行畏诛，乃弑公。

　　１０既战，获王子发钩〔一〕。栾书谓王子发钩曰：「子告君〔二〕曰：『郄至使人劝王战，及齐、鲁之未至也〔三〕。且夫战也，微郄至王必不免〔四〕。』吾归子〔五〕。」发钩告君，君告栾书，栾书曰：「臣固闻之〔六〕，郄至欲为难，使苦成叔缓齐、鲁之师，己劝君战〔七〕，战败，将纳孙周〔八〕，事不成，故免楚王。然战而擅捨国君，而受其问，不亦大罪乎〔九〕﹖且今君若使之于周，必见孙周。」君曰：「诺。」栾书使人谓孙周曰：「郄至将往，必见之！」郄至聘于周，公使觇之，见孙周〔一０〕。是故使婿之昧与夷羊五刺郄至、苦成叔及郄錡〔一一〕，郄錡谓郄至曰：「君不道于我，我欲以吾宗与吾党夹而攻之，虽死必败，君必危〔一二〕，其可乎﹖」郄至曰：「不可。至闻之，武人不乱〔一三〕，智人不诈〔一四〕，仁人不党〔一五〕。夫利君之富，富以聚党〔一六〕，利党以危君，君之杀我也后矣〔一七〕。且众何罪，钧之死也，不若听君之命〔一八〕。」是故皆自杀〔一九〕。既刺三郄，栾书弑厉公，乃纳孙周而立之，实为悼公。

　　〔一〕　发钩，楚公子茷。传曰：「囚楚公子茷。」　案：「楚公子茷」，发正卷一二：「『茷』是『茂』之误。」

　　〔二〕　使告晋君。

　　〔三〕　言劝楚王使与晋战，乞师于齐、鲁，时尚未至，言晋可败。

　　〔四〕　微，无也，言郄至见王必下趋，故得免。

　　〔五〕　子告晋君如此，吾令子归楚。

　　〔六〕　固，久也。

　　〔七〕　案：此句下，公序本有注文：「己，郄至也。」

　　〔八〕　孙周，悼公周也。

　　〔九〕　问，谓弓也。

　　〔一０〕觇，微视也。

　　〔一一〕婿之昧，婿童也，及夷羊五，皆厉公嬖臣。

　　〔一二〕案：公序本作「虽死必败国，国败君必危」。

　　〔一三〕勇而不义，则不为武。

　　〔一四〕为诈，则不为智。

　　〔一五〕不群党。

　　〔一六〕利君宠禄，以得富，得富故有徒党。

　　〔一七〕后，晚也。

　　〔一八〕钧，等也，等一死，不欲为乱。

　　〔一九〕传曰：「三郄将谋于榭，长鱼矫以戈杀之。」言自杀，取其不校自杀之道。

　　１１长鱼矫既杀三郄，乃胁栾、中行〔一〕而言于公曰：「不杀此二子者，忧必及君〔二〕。」公曰：「一旦而尸三卿，不可益也。」对曰：「臣闻之，乱在内为宄，在外为姦，御宄以德，御姦以刑〔三〕。今治政而内乱，不可谓德。除鲠而避疆，不可谓刑〔四〕。德刑不立，姦宄并至，臣脆弱，不能忍俟也。」乃奔狄。三月，厉公弑。〔五〕

　　〔一〕　谓与婿童共胁之。胁，劫也。栾、栾书，中行、中行偃也。

　　〔二〕　言二子惧诛，必将图君。

　　〔三〕　御，止也。以德，以德绥之。以刑，谓诛除。

　　〔四〕　鲠，害也。

　　〔五〕　鲁成十七年十二月，长鱼矫奔狄。闰月，栾、中行杀婿童。十八年正月，厉公弑。

　　１２栾武子、中行献子围公于匠丽氏〔一〕，乃召韩献子，献子辞曰：「弑君以求威，非吾所能为也〔二〕。威行为不仁，事废为不智〔三〕，享一利亦得一恶，非所务也。昔者吾畜于赵氏〔四〕，赵孟姬之谗，吾能违兵〔五〕。人有言曰：『杀老牛莫之敢尸。』而况君乎〔六〕﹖二三子不能事君，安用厥也！」中行偃欲伐之，栾书曰：「不可。其身果而辞顺〔七〕。顺无不行，果无不彻〔八〕，犯顺不祥，伐果不克〔九〕，夫以果戾顺行，民不犯也〔一０〕，吾虽欲攻之，其能乎！」乃止。

　　〔一〕　匠丽氏，嬖大夫家。

　　〔二〕　求威，求立威。

　　〔三〕　威行于君为不仁，事废不成为不智。

　　〔四〕　畜，养也。韩献子见成养于赵盾。

　　〔五〕　孟姬，赵盾之子赵朔之妻，晋景公之姊，与盾之弟楼婴通，婴兄赵同、括放之。姬谮同、括于景公，景公杀之。时献子能违其兵难，卒存赵武，未可胁与杀君。在鲁成八年。

　　〔六〕　尸，主也。

　　〔七〕　果，谓敢行其志。

　　〔八〕　顺者，人从之，故无不行。果者，志不疑，故无不彻。彻，达也。

　　〔九〕　克，胜也。

　　〔一０〕戾，帅也，以果敢帅顺道而行之，故民不犯。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十三

晋语七

　　１　既弑厉公，栾武子使智武子、彘恭子如周迎悼公〔一〕。庚午，大夫逆于清原〔二〕。公言于诸大夫曰：「孤始愿不及此〔三〕，孤之及此，天也〔四〕。抑人之有元君，将禀命焉〔五〕。若禀而弃之，是焚穀也〔六〕；其禀而不材，是穀不成也〔七〕。穀之不成，孤之咎也；成而焚之，二三子之虐也。孤欲长处其愿，出令将不敢不成〔八〕，二三子为令之不从，故求元君而访焉〔九〕。孤之不元，废也，其谁怨〔一０〕﹖元而以虐奉之，二三子之制也〔一一〕。若欲奉元以济大义，将在今日；若欲暴虐以离百姓，反易民常，亦在今日〔一二〕。图之进退，愿由今日〔一三〕。」大夫对曰：「君镇抚群臣而大庇廕之，无乃不堪君训而陷于大戮，以烦刑、史〔一四〕，辱君之允令〔一五〕，敢不承业。」乃盟而入〔一六〕。

　　〔一〕　武子，栾书也。智武子，荀罃也。彘恭子，士鲂也，食邑于彘。悼公，周子也，时年十四。

　　〔二〕　清原，晋境。

　　〔三〕　及，至也。

　　〔四〕　引天以自重。

　　〔五〕　元，善也。禀，受也。

　　〔六〕　穀，所仰以生。

　　〔七〕　不材，不可用。不成，谓秕也。

　　〔八〕　不敢为秕政。

　　〔九〕　访，谋也。为民不从大夫之令，故求善君而谋之。

　　〔一０〕废，以不善见废。

　　〔一一〕制，专制。

　　〔一二〕反易民常，谓下不事上。

　　〔一三〕悼公承篡弑之后，嫌臣不从，故以此约厉。

　　〔一四〕刑，刑官，司寇。史，太史。掌书法。　案述闻卷二一：「

　　『司寇』者，典刑之官，不得直谓之刑。太史非掌刑之官，不得与司寇并举。韦说非也。刑史谓刑官之史，掌刑书以赞治者。」

　　〔一五〕允，信也。

　　〔一六〕承，奉也。业，事也。

　　辛巳，朝于武宫〔一〕。定百事，立百官〔二〕，育门子，选贤良〔三〕，兴旧族，出滞赏〔四〕，毕故刑，赦囚繫〔五〕，宥閒罪，荐积德〔六〕，逮鳏寡〔七〕，振废淹〔八〕，养老幼〔九〕，恤孤疾〔一０〕，年过七十，公亲见之〔一一〕，称曰王父，敢不承。〔一二〕

　　〔一〕　武宫，武公庙。

　　〔二〕　议定百事，而立其官使主之。谓改其旧时之非者。

　　〔三〕　门子，大夫之适子，周礼曰：「其正室皆谓之门子。」育，长也。长育其才，选用贤良。

　　〔四〕　旧族，旧臣之子孙也。滞赏，谓有功于先君未赏者，谓吕相之属。

　　〔五〕　故刑，若今被刑居作者。毕之，不复作矣。囚繫者赦之，传曰「宥罪戾」是也。

　　〔六〕　閒罪，刑罚之疑者。宥，赦也。荐，进也，积德之士进用之。

　　〔七〕　逮，及也。谓惠及也。

　　〔八〕　振，起也。淹，久也。谓本贤人，以小罪久见废，起用之也。

　　〔九〕　养有常饩。

　　〔一０〕无父曰孤。疾，废疾也。

　　〔一一〕谓贤知事者。

　　〔一二〕称曰王父，尊而亲之，所以尽其心也。故不敢不承命。

　　２　二月乙酉，公即位〔一〕。使吕宣子将〔二〕下军〔三〕，曰：「邲之役，吕錡佐智庄子于上军〔四〕，获楚公子穀臣与连尹襄老，以免子羽〔五〕。鄢之役，亲射楚王而败楚师〔六〕，以定晋国而无后〔七〕，其子孙不可不崇也〔八〕。」使彘恭子将新军〔九〕，曰：「武子之季、文子之母弟也〔一０〕。武子宣法以定晋国，至于今是用〔一一〕。文子勤身以定诸侯，至于今是赖〔一二〕。夫二子之德，其可忘乎！」故以彘季屏其宗〔一三〕。使令狐文子佐之〔一四〕，曰：「昔克潞之役，秦来图败晋功，魏颗以其身却退秦师于辅氏，亲止杜回，其勳铭于景锺〔一五〕。至于今不育，其子不可不兴也〔一六〕。」

　　〔一〕　先馆于外，至此乃就宫朝也。传曰「馆于伯子同氏」是也。

　　〔二〕　案：「将」，公序本作「佐」。述闻卷二一：「当云『使吕宣子将新军』。」

　　〔三〕　宣子，吕錡之子吕相。

　　〔四〕　上，当为下字之误也。吕錡，厨武子也。智庄子，荀首也，时为下军大夫。事在鲁宣十二年。唐尚书云「荀首时将上军」，误也。

　　〔五〕　连尹，楚官名。子羽，智庄子之子智罃之字。邲之战，楚人囚智罃，庄子以其族反之，厨武子御庄子射襄老，获之，遂载其尸，射公子穀臣，囚之，以二者归。鲁成三年，晋人归楚穀臣与襄老之尸，以求智罃，楚人许之，故曰「以免子羽」。

　　〔六〕　鲁成十六年，晋楚战于鄢陵，吕錡射楚恭王中目，楚师败，楚养由基射吕錡，中项而死。

　　〔七〕　无后，子孙无在显位者。

　　〔八〕　崇，高也。

　　〔九〕　案述闻卷二一：「当云『使彘恭子佐下军』」并以为自此句至「故以彘季屏其宗」一段当在「公即位」句之下、「使吕宣子将新军」句之上。

　　〔一０〕季，少子。武子，士会也。文子，士燮也。母弟，同母弟。

　　〔一一〕宣，明也。法，执秩之法。

　　〔一二〕定诸侯，谓为军帅能使诸侯事晋。赖，蒙也。

　　〔一三〕屏，藩也。

　　〔一四〕文子，魏犨之孙、颗之子魏颉也。令狐，邑名。

　　〔一五〕克，胜也。鲁宣十五年六月癸卯，晋荀林父将灭赤狄潞氏。七月，秦桓公伐晋，次于辅氏，欲败晋兵。壬午，晋景公治兵以略狄土。及雒，魏颗败秦师于辅氏，获杜回。辅氏，晋地。杜回，秦力士。勳，功也。景锺，景公锺。

　　〔一六〕育，遂也。

　　君知士贞子之帅志博闻而宣惠于教也，使为太傅〔一〕。知右行辛之能以数宣物定功也，使为元司空〔二〕。知栾纠之能御以和于政也，使为戎御〔三〕。知荀宾之有力而不暴也，使为戎右〔四〕。

　　〔一〕　贞子，晋卿士穆子之子士渥浊也。帅，循也。宣，遍也。惠，顺也。

　　〔二〕　右行辛，晋大夫贾辛也。数，计也。宣，明也。物，事也。能以计数明事定功，故为司空。司空掌邦事，谓建都邑、起宫室、经封血之属。

　　〔三〕　栾纠，晋大夫弁纠。政，军政。戎御，御公戎车。

　　〔四〕　荀宾，晋大夫。戎右，公戎车之右。知有力而不暴，故可亲近。

　　栾伯请公族大夫〔一〕，公曰：「荀家惇惠〔二〕，荀会文敏，〔三〕黶也果敢〔四〕，无忌镇静〔五〕，使兹四人者为之〔六〕。夫膏粱之性难正也〔七〕，故使惇惠者教之〔八〕，使文敏者导之，〔九〕使果敢者谂之〔一０〕，使镇静者修之〔一一〕。惇惠者教之，则遍而不倦〔一二〕；文敏者导之，则婉而入〔一三〕；果敢者谂之，则过不隐；镇静者修之，则一〔一四〕。使兹四人者为公族大夫。

　　〔一〕　栾伯，栾武子。公族大夫，掌公族与卿之子弟。

　　〔二〕　荀家，晋大夫。

　　〔三〕　荀会，荀家之族。

　　〔四〕　黶，栾书之子桓子。

　　〔五〕　无忌，韩厥之子公族穆子。镇，重也。静，安也。

　　〔六〕　兹，此也。

　　〔七〕　膏，肉之肥者；粱，食之精者。言食肥美者，率多骄放，其性难正。

　　〔八〕　教之道艺。

　　〔九〕　导其志也。

　　〔一０〕谂，告也，告得失。

　　〔一一〕修治其气性。

　　〔一二〕倦，懈也。

　　〔一三〕婉，顺也。

　　〔一四〕一，均一也。

　　公知祁奚之果而不淫也，使为元尉〔一〕。知羊舌职之聪敏肃给也，使佐之〔二〕。知魏绦之勇而不乱也，使为元司马〔三〕。知张老之智而不诈也，使为元候〔四〕。知铎遏寇之恭敬而信疆也，使为舆尉〔五〕。知籍偃之惇帅旧职而恭给也，使为舆司马〔六〕。知程郑端而不淫，且好谏而不隐也，使为赞僕〔七〕。

　　〔一〕　祁奚，晋大夫，高梁伯之子。元尉，中军尉。

　　〔二〕　羊舌职，晋羊舌大夫之子。敏，达也。肃，敬也。给，足也。

　　〔三〕　魏绦，犨之子庄子也。元司马，中军司马。

　　〔四〕　张老，晋大夫张孟。元候，中军候奄。

　　〔五〕　遏寇，晋大夫。舆尉，上军尉。

　　〔六〕　籍偃，晋大夫，籍季之子籍游也。舆司马，上军司马也。

　　〔七〕　程郑，晋大夫，荀驩之曾孙、程季之子。端，正也。淫，邪也。赞僕，乘马御也，六驺属焉。案：「荀驩」，发正卷一三：「『

　　驩』，当作『骓』字之误也。」

　　３　始合诸侯于虚朾以救宋〔一〕，使张老延君誉于四方，且观道逆者〔二〕。吕宣子卒〔三〕，公以赵文子为文也〔四〕，而能恤大事，使佐新军〔五〕。三年，公始合诸侯〔六〕。四年，诸侯会于鸡丘〔七〕，于是乎布命、结援、修好、申盟而还〔八〕。令狐文子卒〔九〕，公以魏绦为不犯〔一０〕，使佐新军〔一一〕。使张老为司马〔一二〕，使范献子为候奄〔一三〕。公誉达于戎〔一四〕。五年，诸戎来请服，使魏庄子盟之，于是乎始复霸〔一五〕。

　　〔一〕　虚朾，宋地。宋鱼石叛宋而之楚，楚伐宋，取彭城以封之，故悼公合诸侯以救宋。在鲁成十八年。

　　〔二〕　延，陈也，陈君之称誉于四方，且观察诸侯之有道德与逆乱者。

　　〔三〕　宣子，吕相。

　　〔四〕　文子，赵武。文，有文德。

　　〔五〕　说云：「新军，中军也。」昭谓：时但言新军，新军无中。　案：正文「使佐新军」，述闻卷二一：「『佐』字涉下文『使佐新军』而讹，『佐』当为『将』。」

　　〔六〕　悼公三年，鲁襄二年。悼公元年，始合诸侯于虚朾。此言始合者，谓四年将会于鸡丘，于此始命。

　　〔七〕　鸡丘，鸡泽也。在鲁襄三年。

　　〔八〕　命谓朝聘之数，同好恶、救灾患之属。申，寻也。

　　〔九〕　文子，魏颉。

　　〔一０〕不可犯以罪。

　　〔一一〕传曰：「魏绦多功，以赵武为贤而为之佐。」然则让武使为将，而绦佐之。

　　〔一二〕代魏绦。

　　〔一三〕代张老。候奄，元候也。献子，范文子之族昆弟士富也。

　　〔一四〕戎，诸戎无终子之属。

　　〔一五〕庄子，魏绦。继文公后，故曰复霸。

　　四年，会诸侯于鸡丘〔一〕，魏绦为中军司马，公子扬干乱行于曲梁〔二〕，魏绦斩其僕〔三〕。公谓羊舌赤〔四〕曰：「寡人属诸侯〔五〕，魏绦戮寡人之弟，为我勿失〔六〕。」赤对曰：「臣闻绦之志，有事不避难，有罪不避刑，其将来辞〔七〕。」言终，魏绦至，授僕人书而伏剑〔八〕。士鲂、张老交止之〔九〕。僕人授公，公读书曰：「臣诛于扬干，不忘其死〔一０〕。日君乏使，使臣纽中军之司马〔一一〕。臣闻师众以顺为武〔一二〕，军事有死无犯为敬，〔一三〕君合诸侯，臣敢不敬〔一四〕，君不说，请死之〔一五〕。」公跣而出〔一六〕，曰：「寡人之言，兄弟之礼也。子之诛，军旅之事也，请无重寡人之过。」反役，与之礼食〔一七〕，令之佐新军〔一八〕。

　　〔一〕　述上会时。

　　〔二〕　扬干，悼公之弟。行，行列。曲梁，晋地。

　　〔三〕　僕，御也。

　　〔四〕　赤，羊舌职之子铜鞮伯华。

　　〔五〕　属，会也。

　　〔六〕　戮，辱也。为我执之勿失。

　　〔七〕　辞，陈其辞状。

　　〔八〕　僕人，掌传命。绦闻公怒，欲自杀。

　　〔九〕　交，夹也。

　　〔一０〕诛，责也。

　　〔一一〕日，前日。纽，正也。

　　〔一二〕顺，顺令也。

　　〔一三〕有死其事，无犯其令，是为敬命。

　　〔一四〕敢不敬奉其职。

　　〔一五〕请就死。

　　〔一六〕跣，徒跣也。

　　〔一七〕反役，自役反也。礼食，公食大夫之礼。

　　〔一八〕上章曰「以魏绦为不犯，使佐新军」是也。

　　４　祁奚辞于军尉〔一〕，公问焉，曰：「孰可〔二〕﹖」对曰：「臣之子午可。人有言曰：『择臣莫若君，择子莫若父。』午之少也，婉以从令〔三〕，游有乡，处有所，好学而不戏〔四〕。其壮也，疆志而用命〔五〕，守业而不淫〔六〕。其冠也，和安而好敬〔七〕，柔惠小物〔八〕，而镇定大事〔九〕，有直质而无流心〔一０〕，非义不变〔一一〕，非上不举〔一二〕。若临大事，其可以贤于臣。〔一三〕臣请荐所能择而君比义焉〔一四〕。」公使祁午为军尉，殁平公，军无秕政〔一五〕。

　　〔一〕　辞，请老也。

　　〔二〕　谁可自代。

　　〔三〕　少，稚也。婉，顺也。

　　〔四〕　不戏弄也。

　　〔五〕　此壮，谓未二十时。志，识也。命，父命。

　　〔六〕　业，所学事业。

　　〔七〕　冠，二十也。

　　〔八〕　柔，仁也。惠，爱也。

　　〔九〕　镇，安也。言智思能安定也。

　　〔一０〕流，放也。

　　〔一一〕言从义也。

　　〔一二〕举，动也。放上而动。

　　〔一三〕大事，军事。

　　〔一四〕荐，进也。所能择，父能择子，比，比方也。义，宜也。

　　〔一五〕殁，终也。平公，悼公之子彪。秕，以穀谕也。

　　５　五年，无终子嘉父使孟乐因魏庄子纳虎豹之皮以和诸戎〔一〕。公曰：「戎、狄无亲而好得，不若伐之〔二〕。」魏绦曰：「劳师于戎，而失诸华〔三〕，虽有功，犹得兽而失人也，安用之﹖且夫戎、狄荐处〔四〕，贵货而易土〔五〕。予之货而获其土，其利一也；边鄙耕农不儆，其利二也；戎、狄事晋，四邻莫不震动，其利三也。〔六〕君其图之！」公说，故使魏绦抚诸戎，于是乎遂伯。

　　〔一〕　悼公五年，鲁襄四年。无终，山戎之国，今为县，在北平。子，爵也。嘉父，名也。孟乐，嘉父之臣。庄子，魏绦。和诸戎，诸戎欲服从于晋。

　　〔二〕　无亲，无恩亲。好得，贪货财。

　　〔三〕　诸华，华夏。用师于戎，不得存恤诸侯，诸侯必叛，故失。

　　〔四〕　荐，聚也。

　　〔五〕　贵，重也。易，轻也。

　　〔六〕　震，惧也。

　　６　韩献子老〔一〕，使公族穆子受事于朝〔二〕。辞曰：「厉公之乱，无忌备公族，不能死〔三〕。臣闻之曰：『无功庸者，不敢居高位〔四〕。』今无忌，智不能匡君，使至于难，仁不能救，勇不能死，敢辱君朝以忝韩宗，请退也。」固辞不立。悼公闻之，曰：「难虽不能死君而能让，不可不赏也。」使掌公族大夫〔五〕。

　　〔一〕　献子，韩厥。说云：「为公族大夫，老而辞位。」昭谓：韩厥，晋卿。鲁成十六年传曰：「韩厥将下军。」十八年，晋悼公即位，传曰：「韩献子为政。」

　　〔二〕　穆子，厥之长子无忌也。唐尚书云：「献子致仕，而用其子为公族大夫。」昭谓：初，悼公元年使无忌为公族大夫，后七年，献子告老，欲使为卿，有废疾，让其弟起，公听之，更使掌公族大夫，在鲁襄七年。

　　〔三〕　乱，谓见弑。公族，同姓。

　　〔四〕　国功曰功，民功曰庸。

　　〔五〕　掌，主也。初为公族大夫，今使主之，以是为赏。

　　７　悼公使张老为卿〔一〕，辞曰：「臣不如魏绦。夫绦之智能治大官〔二〕，其仁可以利公室不忘〔三〕，其勇不疚于刑〔四〕，其学不废其先人之职。若在卿位，外内必平。且鸡丘之会，其官不犯〔

　　五〕而辞顺，不可不赏也。」公五命之，固辞，乃使为司马。使魏绦佐新军〔六〕。

　　〔一〕　卿，佐新军。

　　〔二〕　大官，卿也。

　　〔三〕　不忘利公室。

　　〔四〕　疚，病也。能断决。

　　〔五〕　不犯，戮扬干。

　　〔六〕　事已见上，欲见张老之让，故复言之。

　　８　十二年，公伐郑，军于萧鱼〔一〕。郑伯嘉来纳女、工、妾三十人，女乐二八〔二〕，歌锺二肆〔三〕，及宝鎛〔四〕，辂车十五乘〔五〕。公锡魏绦女乐一八、歌锺一肆，曰：「子教寡人和诸戎、狄而正诸华，于今八年，七合诸侯，寡人无不得志，请与子共乐之。〔六〕」魏绦辞曰：「夫和戎、狄，君之幸也〔七〕。八年之中，七合诸侯，君之灵也〔八〕。二三子之劳也〔九〕，臣焉得之〔一０〕﹖」公曰：「微子，寡人无以待戎，无以济河〔一一〕，二三子何劳焉！子其受之。」君子曰：「能志善也〔一二〕。」

　　〔一〕　悼公十二年，鲁襄十一年。郑从楚，故伐之。军萧鱼，郑服也。

　　〔二〕　嘉，郑僖公子简公也。女，美女也。工，乐师也。传曰「赂晋侯以师悝、师触、师蠲」是也。妾，给使者。女、工、妾，凡三十人。女乐，今伎女也。八人为悄，备八音也。或云：「女工，有巧伎者也。」与传相违，失之矣。贾侍中云：「妾，女乐也。」下别有女乐二八，则贾君所云似非也。

　　〔三〕　歌锺，歌时通奏。肆，列也。凡悬锺磬，全为肆，半为堵。

　　〔四〕　鎛，小锺也。宝，郑所宝。

　　〔五〕　辂，广车。车，軘车也。十五，各十五也。传曰：「广车、軘车，淳十五，凡兵车百乘。」淳，偶也。

　　〔六〕　八年，和戎、狄后八年也。七合诸侯，一谓鲁襄五年会于戚，二谓七年会于鄬，三谓八年会于邢丘，四谓九年同盟于戏，五谓十年会于柤，六谓十一年会于亳城北，七谓今会于萧鱼。

　　〔七〕　幸，幸而合。

　　〔八〕　灵，神也。

　　〔九〕　谓诸军帅。

　　〔一０〕焉得专也。

　　〔一一〕微，无也。济河，南服郑。

　　〔一二〕志，识也。

　　９　悼公与司马侯升台而望曰：「乐夫〔一〕！」对曰：「临下之乐则乐矣，德义之乐则未也〔二〕。」公曰：「何谓德义﹖」对曰：「诸侯之为，日在君侧〔三〕，以其善行，以其恶戒，可谓德义矣。」公曰：「孰能﹖」对曰：「羊舌肸习于春秋〔四〕。乃召叔向使傅太子彪〔五〕。

　　〔一〕　司马侯，晋大夫汝叔齐。乐见士民之殷富。

　　〔二〕　善善为德。恶恶为义。

　　〔三〕　为，行也。

　　〔四〕　肸，叔向之名。春秋，纪人事之善恶而目以天时，谓之春秋，周史之法也。时孔子未作春秋。

　　〔五〕　彪，平公也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十四

晋语八

　　１　平公六年〔一〕，箕遗及黄渊、嘉父作乱，不克而死〔二〕。公遂逐群贼〔三〕，谓阳毕曰：「自穆侯以至于今，乱兵不辍〔四〕，民志不厌，祸败无已〔五〕。离民且速寇，恐及吾身，若之何〔六〕﹖」阳毕对曰：「本根犹树〔七〕，枝叶益长，本根益茂，是以难已也。今若大其柯〔八〕，去其枝叶，绝其本根，可以少閒〔九〕。」

　　〔一〕　平公，悼公之子彪。六年，鲁襄二十一年。

　　〔二〕　箕遗、黄渊、嘉父，皆晋大夫，栾盈之党。盈父栾黶娶范宣子之女曰叔祁，生盈。黶卒，祁与其老州宾通，盈患之。祁惧，塑诸宣子，曰：「盈将为乱。」盈好施，士归之。宣子执政，畏其多士，使城著，将逐之，箕遗、黄渊等知之而作乱。宣子杀遗、渊、嘉父、司空靖、邴豫、董叔、邴师、申书、羊舌虎、叔罴。

　　〔三〕　群贼，栾盈之党。谓智起、中行喜、州绰、邢蒯之属。逐之出奔齐。

　　〔四〕　阳毕，晋大夫。穆侯，唐叔八世孙、桓叔之父，晋乱自桓叔始。辍，止也。

　　〔五〕　厌，极也。已，止也。

　　〔六〕　速，召也。

　　〔七〕　本根，乱本，谓栾氏犹尚树立。

　　〔八〕　柯，斧柄，所操以伐木。

　　〔九〕　閒，息也。谓灭栾氏而去其党。

　　公曰：「子实图之。」对曰：「图在明训〔一〕，明训在威权，〔二〕威权在君〔三〕。君抡贤人之后有常位于国者而立之〔四〕，亦抡逞志亏君以乱国者之后而去之〔五〕，是遂威而远权〔六〕。民畏其威，而怀其德，莫能勿从〔七〕。若从，则民心皆可畜〔八〕。畜其心而知其欲恶，人孰偷生〔九〕？若不偷生，则莫思乱矣。且夫栾氏之诬晋国久也〔一０〕，栾书实覆宗，弑厉公以厚其家〔一一〕，若灭栾氏，则民威矣〔一二〕。今吾若起瑕、原、韩、魏之后而赏立之，则民怀矣〔一三〕。威与怀各当其所，则国安矣，君治而国安，欲作乱者谁与﹖」

　　〔一〕　训，教也。

　　〔二〕　言既有明教，在威权以行之。

　　〔三〕　言不在臣。

　　〔四〕　抡，择也。常位，谓世有功烈于国而中微者。

　　〔五〕　逞，快也。

　　〔六〕　遂，申也。远权，权及后嗣。

　　〔七〕　言皆从君。

　　〔八〕　皆可畜养而教导之。

　　〔九〕　欲恶，情欲好恶。偷，苟也。

　　〔一０〕诬，罔也。以恶取善曰诬。谓栾书弑厉公，然民被其德，不以为恶。传曰：「武子之德在民，若周人之思邵公。」

　　〔一一〕覆，败也。宗，大宗也。谓杀厉立悼，以取重于国厚其家。

　　〔一二〕威，畏也。

　　〔一三〕瑕、瑕嘉；原、原轸；韩、韩万；魏，毕万之后：皆晋贤人有常位于国者。

　　君曰：「栾书立吾先君〔一〕，栾盈不获罪，如何〔二〕﹖」阳毕曰：「夫正国者，不可以暱于权〔三〕，行权不可以隐于私〔四〕。暱于权，则民不导〔五〕；行权隐于私，则政不行。政不行，何以导民？民之不导，亦无君也〔六〕，则其为暱与隐也，复害矣，且勤身〔七〕。君其图之！若爱栾盈，则明逐群贼，而以国伦数而遣之，〔八〕厚箴戒图以待之〔九〕。彼若求逞志而报于君，罪孰大焉，灭之犹少〔一０〕。彼若不敢而远逃，乃厚其外交而勉之，以报其德，不亦可乎〔一一〕？」

　　〔一〕　先君，悼公。

　　〔二〕　言盈不得罪于国，为其母范祁所谮耳，如何可灭。

　　〔三〕　暱，近也。言当远权为久长计。

　　〔四〕　以私恩隐蔽其罪，无以正国。

　　〔五〕　不可训导。

　　〔六〕　与无君同。

　　〔七〕　复，反也。勤，劳也。反害于国而劳君身。

　　〔八〕　群贼，盈之党。伦，理也。

　　〔九〕　箴，犹敕也。待，备也。

　　〔一０〕犹少，灭之恐少。

　　〔一一〕谓赂其所适之国，厚寄託之而劝勉焉。

　　公许诺，尽逐群贼而使祁午及阳毕适曲沃逐栾盈〔一〕，栾盈出奔楚。遂令于国人曰：「自文公以来有力于先君而子孙不立者，将授立之，得之者赏〔二〕。」居三年〔三〕，栾盈昼入，为贼于绦〔四〕。范宣子以公入于襄公之宫〔五〕，栾盈不克，出奔曲沃〔六〕，遂刺栾盈，灭栾氏〔七〕。是以没平公之身无内乱也。

　　〔一〕　祁午，中军尉。曲沃，栾盈邑。

　　〔二〕　授以爵位而立之。

　　〔三〕　后三年也。

　　〔四〕　栾盈在楚一年而奔齐。鲁襄二十三年，齐庄公使析归父以藩载盈及其士纳诸曲沃。夏四月，盈帅曲沃之甲因魏献子以昼入绦。

　　〔五〕　襄宫完固，故就之。传曰：「奉公以如固宫。」

　　〔六〕　传曰：「晋围曲沃。」

　　〔七〕　刺，杀也。传曰：「晋人克栾盈于曲沃，尽杀栾氏之族党。」

　　２　栾怀子之出〔一〕，执政使栾氏之臣勿从〔二〕，从栾氏者为大戮施〔三〕。栾氏之臣辛俞行〔四〕，吏执之，献诸公。公曰：「

　　国有大令，何故犯之？」对曰：「臣顺之也，岂敢犯之？执政曰『无从栾氏而从君』，是明令必从君也。臣闻之曰：『三世事家，君之；〔五〕再世以下，主之〔六〕。』事君以死，事主以勤，君之明令也。自臣之祖，以无大援于晋国，世隶于栾氏，于今三世矣，臣故不敢不君。今执政曰：『不从君者为大戮』，臣敢忘其死而叛其君，以烦司寇〔七〕。」公说〔八〕，固止之，不可，厚赂之。辞曰：「臣尝陈辞矣，心以守志，辞以行之，所以事君也。若受君赐，是堕其前言〔九〕。君问而陈辞，未退而逆之，何以事君〔一０〕？」君知其不可得也，乃遣之。

　　〔一〕　怀子，盈也，出奔楚。

　　〔二〕　执政，正卿范宣子也。

　　〔三〕　施，陈也，陈其尸。

　　〔四〕　行，从盈也。

　　〔五〕　三世为大夫家臣，事之如国君。

　　〔六〕　大夫称主。

　　〔七〕　敢，不敢也。言不敢忘死而叛其君，烦君司寇以刑臣。

　　〔八〕　说其执义。

　　〔九〕　堕，坏也。臣无二君，若受君赐，是有二心。

　　〔一０〕逆，反也。

　　３　叔鱼生，其母视之〔一〕，曰：「是虎目而豕喙〔二〕，鸢肩而牛腹〔三〕，谿壑可盈，是不可餍也〔四〕，必以贿死〔五〕。」遂不视〔六〕。杨食我生〔七〕，叔向之母闻之，往，及堂，闻其号也，乃还，曰：「其声，豺狼之声，终灭羊舌氏之宗者，必是子也。〔八〕」

　　〔一〕　叔鱼，晋大夫，叔向母弟羊舌鲋。视，相察也。

　　〔二〕　虎视眈眈。豕喙长而锐。

　　〔三〕　鸢肩，肩井斗出。牛腹，胁胀。

　　〔四〕　水注川曰谿。壑，沟也。

　　〔五〕　后为赞理，受雍子女而抑邢侯，邢侯杀之。

　　〔六〕　不自养视。

　　〔七〕　杨，叔向邑。食我，叔向子伯石也，其母夏姬之女。

　　〔八〕　宗，同宗也。食我既长，党于祁盈，盈获罪，晋杀盈及食我，遂灭祁氏、羊舌氏，在鲁昭二十八年。

　　４　鲁襄公使叔孙穆子来聘〔一〕，范宣子问焉〔二〕，曰：「人有言曰：『死而不朽』，何谓也〔三〕？」穆子未对。宣子曰：「昔亡之祖，自虞以上为陶唐氏〔四〕，在夏为御龙氏〔五〕，在商为豕韦氏〔六〕，在周为唐、杜氏〔七〕。周卑，晋继之，为范氏，其此之谓也〔八〕？」对曰：「以豹所闻，此之谓世禄，非不朽也〔九〕。鲁先大夫臧文仲，其身殁矣，其言立于后世〔一０〕，此之谓死而不朽。」

　　〔一〕　在襄二十四年。

　　〔二〕　宣子，晋正卿士亡。

　　〔三〕　言身死而名不朽灭。

　　〔四〕　言在舜世不改尧号。

　　〔五〕　夏，夏后孔甲之世。传曰：「陶唐氏既衰，其后曰刘累，学扰龙于豢龙氏，以事孔甲，能饮食龙，夏后嘉之，赐氏曰御龙氏。」

　　〔六〕　商，谓武丁之后为豕韦氏。初，祝融之后彭姓为大彭，大彭、豕韦二国，为商伯。其后商灭豕韦，刘氏自御龙代豕韦，故传曰：「以更豕韦之后。」

　　〔七〕　周，武王之世。唐、杜，二国名。豕韦自商之末，改国于唐，周成王灭唐而封弟唐叔虞，迁唐于杜，谓之杜伯。

　　〔八〕　卑，王室微也。晋继之者，谓为盟主以总诸侯。为范氏者，杜伯为宣王大夫，宣王杀之，其子隰叔去周适晋，生子舆，为晋理官，其孙士会为晋正卿，食邑于范为范氏。

　　〔九〕　世禄，世食官邑。

　　〔一０〕言其立言可法者，谓若教行父事君，告籴于齐之属。

　　５　范宣子与和大夫争田，久而无成〔一〕。宣子欲攻之，问于伯华〔二〕。伯华曰：「外有军，内有事。赤也，外事也〔三〕，不敢侵官〔四〕。且吾子之心有出焉，可徵讯也〔五〕。」问于孙林甫，〔六〕孙林甫曰：「旅人，所以事子也，唯事是待〔七〕。」问于张老〔八〕，张老曰：「老也以军事承子，非戎，则非吾所知也〔九〕。」问于祁奚〔一０〕，祁奚曰：「公族之不恭，公室之有回〔一一〕，内事之邪〔一二〕，大夫之贪，是吾罪也〔一三〕。若以君官从子之私，惧子之应且憎也〔一四〕。」问于籍偃〔一五〕，籍偃曰：「偃也以斧钺从于张孟〔一六〕，日听命焉，若夫子之命也，何二之有〔一七〕？释夫子而举〔一八〕，是反吾子也〔一九〕。」问于叔鱼〔二０〕，叔鱼曰：「待吾为子杀之。」

　　〔一〕　成，平也。和，晋和邑之大夫也。争田之疆界，久而不平。　案：「和，晋和邑之大夫也」，攷异卷三：「当作『和大夫，晋和邑之大夫也』十字，今各本误夺。」

　　〔二〕　伯华，羊舌赤，鲁襄三年，代父职为中军尉之佐。

　　〔三〕　言主军也。

　　〔四〕　非其官而举之，为侵官。

　　〔五〕　出，以军旅出也。徵，召也。讯，问也。

　　〔六〕　林甫，卫大夫孙文子，鲁襄十四年，逐卫献公，立孙剽。二十六年，甯喜杀剽而纳献公，林甫遂以戚叛事晋。

　　〔七〕　旅，客也，言寄客之人，不敢违命。

　　〔八〕　三君云：「张老，中军司马也。」昭谓：鲁襄三年，悼公以张老为司马，至襄十六年，平公即位，以其子张君臣代之，此时为上军将。

　　〔九〕　戎，兵也。

　　〔一０〕祁奚既老，平公元年，复为公族大夫。

　　〔一一〕回，邪也。

　　〔一二〕内，朝内也。

　　〔一三〕大夫，公族大夫也，然则祁奚掌之。

　　〔一四〕外应受我，内憎其非。

　　〔一五〕籍偃，上军司马籍游。

　　〔一六〕孟，张老字。

　　〔一七〕夫子，张孟。

　　〔一八〕释，舍也。举，动也。

　　〔一九〕吾子，宣子，宣子为上卿。本使我听命于张孟，今若背之而从子之私，是反吾子之前令。

　　〔二０〕叔鱼，叔向之弟。

　　叔向闻之，见宣子曰：「闻子与和未宁〔一〕，遍问于大夫，又无决，盍访之訾祏〔二〕。訾祏实直而博，直能端辨之〔三〕，博能上下比之，且吾子之家老也〔四〕。吾闻国家有大事，必顺于典刑，〔五〕而访谘于耇老，而后行之。」司马侯见〔六〕，曰：「闻吾子有和之怒，吾以为不信。诸侯皆有二心，是之不忧〔七〕，而怒和大夫，非子之任也。」祁午见〔八〕，曰：「晋为诸侯盟主，子为正卿，若能靖端诸侯，使服听命于晋，晋国其谁不为子从，何必和〔九〕？盍密和〔一０〕，和大以平小乎〔一一〕！」

　　〔一〕　宁，息也。

　　〔二〕　訾祏，宣子家臣。

　　〔三〕　端，正也。辨，别也。

　　〔四〕　家臣室老。

　　〔五〕　典，常也。刑，法也。

　　〔六〕　侯，汝叔齐。

　　〔七〕　二心，欲叛晋。

　　〔八〕　午，中军尉。

　　〔九〕　言皆从子之命，何但和大夫乎。

　　〔一０〕和，和平也。

　　〔一一〕劝以大德平小怨。

　　宣子问于訾祏，訾祏对曰：「昔隰叔子违周难于晋国〔一〕，生子舆为理〔二〕，以正于朝，朝无姦官；为司空，以正于国，国无败绩〔三〕。世及武子，佐文、襄为诸侯，诸侯无二心〔四〕。及为卿，以辅成、景，军无败政〔五〕。及为成师，居太傅〔六〕，端刑法，缉训典〔七〕，国无姦民〔八〕，后之人可则，是以受随、范〔九〕。及文子成晋、荆之盟〔一０〕，丰兄弟之国，使无有閒隙〔一一〕，是以受郇、栎〔一二〕。今吾子嗣位，于朝无姦行，于国无邪民，于是无四方之患，而无外内之忧，赖三子之功而飨其禄位〔一三〕。今既无事矣，而非和〔一四〕，于是加宠，将何治为〔一五〕？」宣子说，乃益和田而与之和〔一六〕。

　　〔一〕　隰叔，杜伯之子。违，避也。宣王杀杜伯，隰叔避害适晋。

　　〔二〕　子舆，士蒍之字。理，士官也。

　　〔三〕　绩，功也。

　　〔四〕　父子为世。及，至也。谓士蒍生成伯缺，成伯缺生武子士会。文公五年，士会摄右，为大夫，佐襄公以伯诸侯，诸侯无二心。

　　〔五〕　文公生成公，成公生景公。

　　〔六〕　唐尚书云：「为成公军师，兼太傅官。」昭谓：此「成」当为「景」字误耳，鲁宣九年，晋成公卒，至十六年，晋景公请于王，以黻冕命士会将中军，且为太傅。

　　〔七〕　缉，和也。

　　〔八〕　士会为政，盗贼奔秦是也。

　　〔九〕　随、范，晋二邑。

　　〔一０〕文子，武子之子燮也。晋使士燮盟楚于宋西门之外，在鲁成十二年。

　　〔一一〕丰，厚也。閒隙，瑕衅也。兄弟，郑、卫之属。晋、楚为好，不相加戎，所以厚兄弟之国。

　　〔一二〕郇、栎，晋二邑。

　　〔一三〕三子，子舆、武子、文子。

　　〔一四〕非，恨也。

　　〔一五〕晋加宠于子，将何为治乎。

　　〔一六〕以所争田益之，与之平和也。

　　６　訾祏死，范宣子谓献子〔一〕曰：「鞅乎！昔者吾有訾祏也，吾朝夕顾焉〔二〕，以相晋国，且为吾家。今吾观女也，专则不能，谋则无与也〔三〕，将若之何？」对曰：「鞅也，居处恭，不敢安易〔四〕，敬学而好仁，和于政而好其道〔五〕，谋于众不以贾好〔六〕，私志虽衷，不敢谓是也，必长者之由〔七〕。」宣子曰：「可以免身。」

　　〔一〕　献子，宣子之子范鞅。

　　〔二〕　顾，问也。

　　〔三〕　无贤臣也。

　　〔四〕　易，简也，不敢自安，而为简略。

　　〔五〕　言己为政贵和，而好说其道。

　　〔六〕　贾，求也。言心乐咨，不以求为好。

　　〔七〕　衷，善也。由，从也。

　　７　平公说新声〔一〕，师旷曰：「公室其将卑乎〔二〕！君之明兆于衰矣〔三〕。夫乐以开山川之风也〔四〕，以耀德于广远也〔五〕。风德以广之〔六〕，风山川以远之〔七〕，风物以听之〔八〕，修诗以咏之，修礼以节之。夫德广远而有时节〔九〕，是以远服而迩不迁。」

　　〔一〕　说，乐也。新声者，卫灵公将如晋，舍于濮水之上，闻琴声焉，甚哀，使师捐以琴写之。至晋，为平公鼓之，师旷抚其手而止之曰：「止，此亡国之音也。昔师延为纣作靡靡之乐，后而自沉于濮水之中，闻此声者，必于濮水之上乎！」

　　〔二〕　师旷，晋主乐太师子野。

　　〔三〕　兆，形也。　案：太平御览乐部七引国语正文此句，「明」作「萌」，无「于」字。

　　〔四〕　开，通也。故八音以通八风。

　　〔五〕　耀，明也。

　　〔六〕　风，风宣其德，广之于四方也。作乐各象其德，韶、夏、护、武是也。

　　〔七〕　远，远其德。周礼，每乐一变，各有所致，谓鳞介毛羽之物，山林川泽天地之神祗也。

　　〔八〕　言风化之动，物莫不倾耳而听。

　　〔九〕　作之有时，动有礼节。

　　８　平公射鴳，不死〔一〕，使竖襄搏之，失〔二〕。公怒，拘将杀之。叔向闻之，夕〔三〕，君告之。叔向曰：「君必杀之。昔吾先君唐叔射兕于徒林，殪，以为大甲〔四〕，以封于晋〔五〕。今君嗣吾先君唐叔，射鴳不死，搏之不得，是扬吾君之耻者也。君其必速杀之，勿令远闻〔六〕。」君丑怩，乃趣赦之〔七〕。

　　〔一〕　鴳，鳸，小鸟。

　　〔二〕　竖，内竖，襄，名也。

　　〔三〕　夕至于朝。

　　〔四〕　兕，似牛而青，善触人。徒林，林名。一发而死曰殪。甲，铠也。

　　〔五〕　言有才艺以受封爵。

　　〔六〕　杀之益闻，诡辞以谏。

　　〔七〕　丑怩，惭貌。

　　９　叔向见司马侯之子，抚而泣之〔一〕，曰：「自此其父之死，吾蔑与比而事君矣！昔者此其父始之，我终之〔二〕，我始之，夫子终之，无不可〔三〕。」籍偃在侧，曰：「君子有比乎〔四〕？」叔向曰：「君子比而不别。比德以赞事，比也〔五〕引党以封己〔六〕，利己而忘君，别也〔七〕。」

　　〔一〕　抚，拊之也。

　　〔二〕　谓其所建为及谏争，相为终始，以成其事。

　　〔三〕　无不可，言皆从。

　　〔四〕　君子周而不比，故偃问之。

　　〔五〕　赞，佐也。

　　〔六〕　引，取也。封，厚也。

　　〔七〕　别，别为朋党也。

　　１０秦景公使其弟鍼来求成〔一〕，叔向命召行人子员〔二〕。行人子朱曰：「朱也在此。」叔向曰：「召子员。」子朱曰：「朱也当御〔三〕。」叔向曰：「肸也欲子员之对客也。」子朱怒曰：「皆君之臣也，班爵同〔四〕，何以黜朱也〔五〕？」抚剑就之。叔向曰：「秦、晋不和久矣，今日之事幸而集〔六〕，子孙飨之〔七〕。不集，三军之士暴骨〔八〕。夫子员导宾主之言无私，子常易之〔九〕。姦以事君者，吾所能御也。」拂衣从之〔一０〕，人救之。平公闻之曰：「晋其庶乎〔一一〕！吾臣之所争者大。」师旷侍，曰：「公室惧卑，其臣不心竞而力争。」

　　〔一〕　景公，秦穆公之玄孙、桓公之子。鍼，后子伯车也。在鲁襄二十六年。

　　〔二〕　行人，掌宾客之官。员，名也。

　　〔三〕　当，直也。御，进也。言次应直事。

　　〔四〕　与员同也。

　　〔五〕　黜，退也。

　　〔六〕　集，成也。

　　〔七〕　飨，飨其福。飨，或为赖。

　　〔八〕　必复战斗。

　　〔九〕　易，变也。

　　〔一０〕拂，褰也。

　　〔一一〕庶几于兴。

　　１１诸侯之大夫盟于宋〔一〕，楚令尹子木欲袭晋军〔二〕，曰：「若尽晋师而杀赵武，则晋可弱也〔三〕。」文子闻之，谓叔向曰：「若之何？」叔向曰：「子何患焉。忠不可暴〔四〕，信不可犯〔五〕，忠自中〔六〕，而信自身〔七〕，其为德也深矣，其为本也固矣，故不可抈也〔八〕。今我以忠谋诸侯〔九〕，而以信覆之〔一０〕，荆之逆诸侯也亦云〔一一〕，是以在此。若袭我，是自背其信而塞其忠也〔一二〕。信反必毙〔一三〕，忠塞无用〔一四〕，安能害我？且夫合诸侯以为不信，诸侯何望焉。为此行也，荆败我，诸侯必叛之〔一五〕，子何爱于死，死而可以固晋国之盟主，何惧焉〔一六〕？」是行也，以藩为军〔一七〕，攀辇即利而舍〔一八〕，候遮扞卫不行〔一九〕，楚人不敢谋，畏晋之信也〔二０〕。自是没平公无楚患。

　　〔一〕　盟在鲁襄二十七年，晋、楚始同盟，以弭诸侯之兵。

　　〔二〕　子木，屈到之子屈建也。传曰：「将盟，楚人衷甲。」袭，掩也。

　　〔三〕　赵武，晋正卿文子也。

　　〔四〕　不可侵暴。

　　〔五〕　犯，陵也。

　　〔六〕　自中出也。

　　〔七〕　身行信也。

　　〔八〕　抈，动也。

　　〔九〕　谋安诸侯。

　　〔一０〕覆验其忠。

　　〔一一〕亦云欲弭兵为忠信。逆，迎也。

　　〔一二〕塞，绝也。

　　〔一三〕毙，踣也。

　　〔一四〕无以用诸侯也。

　　〔一五〕以弭兵召诸侯，而衷甲以袭晋，故诸侯必叛之。

　　〔一六〕言晋有信，诸侯必归之。

　　〔一七〕藩，篱落也。不设垒壁。

　　〔一八〕攀，引也。辇，辇车也。即，就也。言人引车就水草便利之地而舍之。

　　〔一九〕候，候望。遮，遮罔。昼则候遮，夜则扞卫。扞卫，谓罗闉、狗附也。张罗闉，去垒五十步而陈，周军之前后左右，彉弩注矢以谁何，谓之罗闉。又二十人为曹辈，去垒三百步，畜犬其中，或视前后、左右，谓之狗附。皆昏而设，明而罢。候遮二十人居狗附处，以视听候望，明而设，昏而罢。不行者，不设之。

　　〔二０〕畏晋守信，诸侯与之，故不敢谋。

　　１２宋之盟〔一〕，楚人固请先砍〔二〕。叔向谓赵文子曰：「夫霸王之势，在德不在先砍，子若能以忠信赞君〔三〕，而脾诸侯之阙〔四〕，砍虽在后，诸侯将载之，何争于先？若违于德而以贿成事，〔五〕今虽先砍，诸侯将弃之，何欲于先？昔成王盟诸侯于岐阳〔六〕，楚为荆蛮〔七〕，置茅绝，设望表，与鲜卑〔八〕守燎，故不与盟〔九〕。今将与狎主诸侯之盟，唯有德也〔一０〕，子务德无争先，务德，所以服楚也。」乃先楚人〔一一〕。

　　〔一〕　弭兵之盟。

　　〔二〕　楚人，子木。砍，砍血也。

　　〔三〕　赞，佐也。

　　〔四〕　脾，补也。阙，缺也。

　　〔五〕　政以贿成。

　　〔六〕　岐山之阳。

　　〔七〕　荆州之蛮。

　　〔八〕　案：「鲜卑」，公序本作「鲜牟」。注同。

　　〔九〕　置，立也。绝，谓束茅而立之，所以缩酒。望表，谓望祭山川，立木以为表，表其位也。鲜卑，东夷国。燎，庭燎也。

　　〔一０〕狎，更也。

　　〔一一〕让使楚先。

　　１３虢之会〔一〕，鲁人食言〔二〕，楚令尹围将以鲁叔孙穆子为戮〔三〕，乐王鲋求货焉不予〔四〕。赵文子谓叔孙曰：「夫楚令尹有欲于楚〔五〕，少懦于诸侯〔六〕。诸侯之故，求治之，不求致也〔七〕。其为人也，刚而尚宠〔八〕，若及，必不避也〔九〕。子盍逃之？不幸，必及于子。」对曰：「豹也受命于君，以从诸侯之盟，为社稷也〔一０〕。若鲁有罪，而受盟者逃，必不免〔一一〕，是吾出而危之也。若为诸侯戮者，鲁诛尽矣，必不加师，请为戮也。夫戮出于身实难〔一二〕，自他及之何害〔一三〕？苟可以安君利国，美恶一心也〔一四〕。」

　　〔一〕　诸侯之大夫寻宋之盟，在鲁昭元年。

　　〔二〕　食，伪也。言鲁使叔孙穆子如会寻宋之盟，欲以脩好弭兵，寻盟未退，而鲁伐莒取郓，是虚伪其言。

　　〔三〕　令尹围，楚恭王之子。

　　〔四〕　鲋，晋大夫乐桓子也。

　　〔五〕　欲得楚国。

　　〔六〕　懦，弱也。以诸侯为弱。

　　〔七〕　故，事也。必欲治之，非但求致之而已。

　　〔八〕　尚，好也。好自尊宠。

　　〔九〕　以事及于罪者，必加治戮，无所避也。

　　〔一０〕为欲卫社稷也。

　　〔一一〕不免于讨。

　　〔一二〕难居也。

　　〔一三〕何害于义。

　　〔一四〕美生恶死。

　　文子将请之于楚，乐王鲋曰：「诸侯有盟未退，而鲁背之，安用齐盟〔一〕？纵不能讨，又免其受盟者，晋何以为盟主矣〔二〕，必杀叔孙豹。」文子曰：「有人不难以死安利其国，可无爱乎！若皆卹国如是，则大不丧威，而小不见陵矣。若是道也果〔三〕，可以教训，何败国之有！吾闻之曰：『善人在患，弗救不祥；恶人在位，不去亦不祥。』必免叔孙。」固请于楚而免之。

　　〔一〕　齐，一也。

　　〔二〕　言无以复齐一诸侯。

　　〔三〕　果，必行也。

　　１４赵文子为室〔一〕，斲其椽而砻之〔二〕，张老夕焉而见之，〔三〕不谒而归〔四〕。文子闻之，驾而往，曰：「吾不善，子亦告我，何其速也〔五〕？」对曰：「天子之室，斲其椽而砻之，加密石焉〔六〕；诸侯砻之〔七〕；大夫斲之〔八〕；士首之〔九〕。备其物，义也〔一０〕；从其等，礼也〔一一〕。今子贵而忘义，富而忘礼，吾惧不免，何敢以告。」文子归，令之勿砻也。匠人请皆斲之，〔一二〕文子曰：「止。为后世之见之也〔一三〕，其斲者，仁者之为也，其砻者，不仁者之为也。」

　　〔一〕　室，宫也。

　　〔二〕　椽，榱也。砻，磨也。

　　〔三〕　见匠者为之也。

　　〔四〕　谒，告也。

　　〔五〕　速，去速也。

　　〔六〕　密，细密文理。石，谓砥也。先粗砻之，加之密砥。

　　〔七〕　无密石也。

　　〔八〕　不砻。

　　〔九〕　斲其首也。

　　〔一０〕物备得宜，谓之义。

　　〔一一〕从尊卑之等，谓之礼。

　　〔一二〕通更斲之。

　　〔一三〕为，使也。

　　１５赵文子与叔向游于九原〔一〕，曰：「死者若可作也〔二〕，吾谁与归？」叔向曰：「其阳子乎〔三〕！」文子曰：「夫阳子行廉直于晋国，不免其身〔四〕，其知不足称也〔五〕。」叔向曰：「其舅犯乎！」文子曰：「夫舅犯见利而不顾其君，其仁不足称也〔六〕。其随武子乎〔七〕！纳谏不忘其师〔八〕，言身不失其友〔九〕，事君不援而进〔一０〕，不阿而退〔一一〕。」

　　〔一〕　「原」，当作「京」也。京，晋墓地。

　　〔二〕　作，起也。

　　〔三〕　阳子，处父。

　　〔四〕　廉直，刚而无计，为狐射姑所杀。

　　〔五〕　称，述也。

　　〔六〕　见利。见全身之利。谓与晋文避难，至将反国，无辅佐安国之心，授璧请亡，其仁不足称也。郑后司农以为诈请亡，要君以利也。

　　〔七〕　武子，范会。

　　〔八〕　言闻之于师。

　　〔九〕　身有善行，称友之道。

　　〔一０〕进，进贤也。

　　〔一一〕阿，随也。退，退不肖也。言不随君，必欲进贤退不肖。

　　１６秦后子来奔〔一〕，赵文子见之，问曰：「秦君道乎〔二〕？」对曰：「不识〔三〕。」文子曰：「公子辱于敝邑，必避不道也。」对曰：「有焉〔四〕。」文子曰：「犹可以久乎？」对曰：「鍼闻之，国无道而年穀龢熟〔五〕，鲜不五稔〔六〕。」文子视日曰：「

　　朝夕不相及，谁能俟五〔七〕！」文子出，后子谓其徒〔八〕曰：「

　　赵孟将死矣！夫君子宽惠以卹后，犹恐不济。今赵孟相晋国，以主诸侯之盟，思长世之德，历远年之数，犹惧不终其身；今忨日而｛渴欠｝岁，〔九〕怠偷甚矣〔一０〕，非死逮之，必有大咎〔一一〕。」冬，赵文子卒。

　　〔一〕　后子，景公之弟鍼。来在鲁昭元年。

　　〔二〕　问有道否。

　　〔三〕　难即言之，故曰不识。

　　〔四〕　有不道事。

　　〔五〕　言国无道而年穀和熟，天不谴觉，必恃而骄也。

　　〔六〕　鲜，少也。稔，年也。少不至五年而亡也。

　　〔七〕　言朝恐不至夕。

　　〔八〕　徒，从者也。

　　〔九〕　忨，偷也。｛渴欠｝，迟也。

　　〔一０〕怠，懈也。偷，苟也。

　　〔一一〕逮，及也。大咎，非常之祸。

　　１７平公有疾，秦景公使医和视之〔一〕，出曰：「不可为也〔二〕。是谓远男而近女〔三〕，惑以生蛊〔四〕；非鬼非食，惑以丧志〔五〕。良臣不生，天命不右〔六〕。若君不死，必失诸侯。」赵文子闻之曰：「武从二三子〔七〕以佐君为诸侯盟主，于今八年矣，内无苛慝，诸侯不二〔八〕，子胡曰『良臣不生，天命不右』？」对曰：「自今之谓〔九〕。和闻之曰：『直不辅曲，明不规闇〔一０〕，拱〔一一〕木不生危〔一二〕，松柏不生埤〔一三〕。』吾子不能谏惑，使至于生疾，又不自退而宠其政〔一四〕，八年之谓多矣〔一五〕，何以能久！」文子曰：「医及国家乎？」对曰：「上医医国〔一六〕，其次疾人，固医官也〔一七〕。」文子曰：「子称蛊，何实生之？」对曰：「蛊之慝，穀之飞实生之〔一八〕。物莫伏于蛊，莫嘉于穀〔一九〕，穀兴蛊伏而章明者也〔二０〕。故食穀者，昼选男德以象穀明〔二一〕，宵静女德以伏蛊慝〔二二〕，今君一之〔二三〕，是不飨穀而食蛊也〔二四〕，是不昭穀明而皿蛊也〔二五〕。夫文，『虫』、『皿』为『蛊』，吾是以云〔二六〕。」文子曰：「君其几何？」对曰：「若诸侯服不过三年，不服不过十年〔二七〕，过是，晋之殃也〔二八〕。」是岁也，赵文子卒，诸侯叛晋〔二九〕，十年，平公薨〔三０〕。

　　〔一〕　和，名也。

　　〔二〕　为，治也。

　　〔三〕　远师辅，近女色。

　　〔四〕　惑于女以生蛊疾。

　　〔五〕　疾非鬼神，亦非饮食，生于淫惑，以丧其志。

　　〔六〕　右，助也。良臣，谓赵孟。不生，将死。

　　〔七〕　二三子，晋诸卿。

　　〔八〕　苛，烦也。慝，恶也。

　　〔九〕　从今以往。

　　〔一０〕言文子不能以明直规辅平公之闇曲，使至淫惑。

　　〔一一〕案：「拱」，公序本作「摇」。注同。

　　〔一二〕拱木，大木也。危，高险也。

　　〔一三〕埤，下湿也。以言文子不久存。

　　〔一四〕宠，荣也。

　　〔一五〕已为多也。

　　〔一六〕止其淫惑，是为医国。

　　〔一七〕官，犹职也。

　　〔一八〕慝，恶也。言蛊之为恶害于嘉穀，穀为之飞，若是类生蛊疾也。

　　〔一九〕伏，藏也。嘉，善也。

　　〔二０〕穀气起则蛊伏藏，穀不朽蠹而人食之，章明之道也。

　　〔二一〕选择有德者而亲近之，以象人之食穀而有聪明。

　　〔二二〕静，安也。伏，去也。言夜当安女之有德者以礼自节，以去己蛊害之疾。言蛊害穀，犹女害男。

　　〔二三〕一，一昼夜也。

　　〔二四〕蛊，喻女也。

　　〔二五〕皿，器也。为蛊作器而受也。

　　〔二六〕文，字也。

　　〔二七〕诸侯服，则专于色。

　　〔二八〕过十年，荒淫之祸及国。

　　〔二九〕叛晋从楚。

　　〔三０〕十年，后十年，在鲁昭十年。

　　１８秦后子来仕〔一〕，其车千乘〔二〕。楚公子干来仕，其车五乘〔三〕。叔向为太傅，实赋禄，韩宣子问二公子之禄焉〔四〕，对曰：「大国之卿，一旅之田〔五〕，上大夫，一卒之田〔六〕。夫二公子者，上大夫也，皆一卒可也。」宣子曰：「秦公子富，若之何其钧之〔七〕？」对曰：「夫爵以建事〔八〕，禄以食爵〔九〕，德以赋之，功庸以称之〔一０〕，若之何以富赋禄也！夫绦之富商，韦藩木键以过于朝〔一一〕，唯其功庸少也〔一二〕，而能金玉其车，文错其服〔一三〕，能行诸侯之贿〔一四〕，而无寻尺之禄，无大绩于民故也〔一五〕。且秦、楚匹也，若之何其回于富也〔一六〕。」乃均其禄。

　　〔一〕　避景公，仕于晋。

　　〔二〕　从车千乘。

　　〔三〕　子干，恭王之庶子公子比。鲁昭元年，楚公子围弑郏敖，子干奔晋。

　　〔四〕　宣子，韩起，代赵文子为政。

　　〔五〕　公之孤四命，五百人为旅，为田五百顷。

　　〔六〕　上大夫一命，百人为卒，为田百顷。

　　〔七〕　钧，同也。

　　〔八〕　事，职事也。

　　〔九〕　随禄尊卑。

　　〔一０〕称，副也。

　　〔一一〕韦藩，蔽前后。木键，木檐也。

　　〔一二〕言无功庸，虽富不得服尊服过于朝。

　　〔一三〕文，文织。错，错镂。言富商之财，足以金玉其车，文错其服，以无爵位，故不得为耳，则上韦藩木键是也。

　　〔一四〕言其财贿足以交于诸侯。

　　〔一五〕绩，功也。八尺曰寻。

　　〔一六〕回，曲也。

　　１９郑简公使公孙成子来聘〔一〕，平公有疾，韩宣子赞授客馆。〔二〕客问君疾，对曰：「寡君之疾久矣，上下神祇无不遍谕〔三〕，而无除。今梦黄熊入于寝门〔四〕，不知人杀乎，抑厉鬼邪〔五〕！」子产曰：「以君之明，子为大政，其何厉之有〔六〕？侨闻之，〔七〕昔者鲧违帝命，殛之于羽山〔八〕，化为黄熊，以入于羽渊，〔九〕实为夏郊〔一０〕，三代举之〔一一〕。夫鬼神之所及〔一二〕，非其族类，则绍其同位〔一三〕，是故天子祀上帝〔一四〕，公侯祀百辟〔一五〕，自卿以下不过其族〔一六〕。今周室少卑〔一七〕，晋实继之〔一八〕，其或者未举夏郊邪？」宣子以告，祀夏郊，〔一九〕董伯为尸〔二０〕，五日，公见子产〔二一〕，赐之莒鼎。〔二二〕

　　〔一〕　简公，僖公之子嘉也。成子，子产之谥，郑穆公之孙、子国之子也。

　　〔二〕　赞，导也。

　　〔三〕　谕，谓祭祀告谢。

　　〔四〕　公梦熊似罴。

　　〔五〕　人杀，主杀人。厉鬼，恶鬼。

　　〔六〕　大政，美大之政。

　　〔七〕　侨，子产名。

　　〔八〕　帝，尧也。殛，放而杀也。

　　〔九〕　羽山之渊，鲧既死而神化也。

　　〔一０〕禹有天下而郊祀也。

　　〔一一〕举，谓不废其礼。

　　〔一二〕吉凶所及。

　　〔一三〕绍，继也。殷、周祀之是也。

　　〔一四〕上帝，天也。

　　〔一五〕以死勤事，功及民者。

　　〔一六〕族，亲族也。

　　〔一七〕卑，微也。

　　〔一八〕谓为盟主统诸侯也。

　　〔一九〕为周祀也。

　　〔二０〕董伯，晋大夫。神不歆非类，则董伯其似姓乎！尸，主也。

　　〔二一〕祭后五日，平公有瘳，故见之。

　　〔二二〕莒鼎出于莒。传曰：「赐子产莒之二方鼎。」方鼎，鼎方上也。

　　２０叔向见韩宣子，宣子忧贫，叔向贺之，宣子曰：「吾有卿之名，而无其实〔一〕，无以从二三子〔二〕，吾是以忧，子贺我何故？」对曰：「昔栾武子无一卒之田〔三〕，其宫不备其宗器〔四〕，宣其德行，顺其宪则，使越于诸侯〔五〕，诸侯亲之，戎、狄怀之〔六〕，以正晋国，行刑不疚〔七〕，以免于难〔八〕。及桓子骄泰奢侈，贪欲无艺〔九〕，略则行志〔一０〕，假贷居贿〔一一〕，宜及于难，而赖武之德，以没其身。及怀子改桓之行，而修武之德〔一二〕，可以免于难，而离桓之罪，以亡于楚〔一三〕。夫郄昭子〔一四〕，其富半公室，其家半三军，恃其富宠，以泰于国〔一五〕，其身尸于朝，其宗灭于绦。不然，夫八郄，五大夫三卿〔一六〕，其宠大矣，一朝而灭，莫之哀也，唯无德也。今吾子有栾武子之贫，吾以为能其德矣〔一七〕，是以贺。若不忧德之不建，而患货之不足，将弔不暇，何贺之有？」宣子拜稽首焉，曰：「起也将亡，赖子存之，非起也敢专承之〔一八〕，其自桓叔以下嘉吾子之赐〔一九〕。」

　　〔一〕　实，财也。

　　〔二〕　从，随其赙赠之属。

　　〔三〕　上大夫一卒之田，栾书为晋上卿，而又不及。

　　〔四〕　宫，室。宗器，祭器。

　　〔五〕　越，发闻也。

　　〔六〕　怀，归也。

　　〔七〕　疚，病也。

　　〔八〕　免弑君之难。

　　〔九〕　艺，极也。桓子，栾书之子黶。

　　〔一０〕略，犯也。则，法也。

　　〔一一〕居，蓄也。

　　〔一二〕怀子，桓子之子盈也。

　　〔一三〕亡，奔。

　　〔一四〕郄至也。

　　〔一五〕奢泰于国。

　　〔一六〕三卿，郄錡、郄犨、郄至，又有五人为大夫也。

　　〔一七〕能行其德。

　　〔一八〕专独承受。

　　〔一九〕桓叔，韩氏之祖曲沃桓叔也。桓叔生子万，受韩以为大夫，是为韩万。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十五

晋语九

　　１　士景伯如楚〔一〕，叔鱼为赞理〔二〕。邢侯与雍子争田〔三〕，雍子纳其女于叔鱼以求直〔四〕。及断狱之日，叔鱼抑邢侯〔五〕，邢侯杀叔鱼与雍子于朝。韩宣子患之，叔向曰：「三姦同罪，请杀其生者而戮其死者〔六〕。」宣子曰：「若何？」对曰：「鲋也鬻狱〔七〕，雍子贾之以其子，邢侯非其官也而干之〔八〕。夫以回鬻国之中〔九〕，与绝亲以买直，与非司寇而擅杀，其罪一也。」邢侯闻之，逃。遂施邢侯氏〔一０〕，而尸叔鱼与雍子于市〔一一〕。

　　〔一〕　景伯，晋理官士弥牟。如楚，聘也。

　　〔二〕　叔鱼，羊舌鲋。赞，佐也。景伯如楚，故叔鱼摄其官也。传曰：「叔鱼摄理。」

　　〔三〕　二子皆晋大夫。邢侯，楚申公巫臣之子，巫臣奔晋，晋与之邢。雍子，故楚大夫，奔晋，晋与之鄐。争鄐田之疆界也。

　　〔四〕　不直，故纳直女。传曰：「罪在雍子。」

　　〔五〕　断，决也。抑，枉也。

　　〔六〕　陈尸为戮。

　　〔七〕　鬻，卖也。

　　〔八〕　官，司寇。干，犯也。

　　〔九〕　回，邪也。中，平也。

　　〔一０〕施，核捕也。

　　〔一一〕死时在朝，故尸于市。在鲁昭十四年。

　　２　中行穆子帅师伐狄，围鼓〔一〕。鼓人或请以城叛，穆子不受，军吏曰：「可无劳师而得城，子何不为？」穆子曰：「非事君之礼也。夫以城来者，必将求利于我〔二〕。夫守而二心，姦之大者也；赏善罚姦，国之宪法也。许而弗予，失吾信也；若其予之，赏大姦也。姦而盈禄，善将若何〔三〕？且夫狄之憾者以城来盈愿〔四〕，晋岂其无〔五〕？是我以鼓教吾边鄙贰也〔六〕。夫事君者，量力而进〔七〕，不能则退，不以安贾贰〔八〕。」令军吏呼城，儆将攻之，未傅而鼓降〔九〕。中行伯既克鼓，以鼓子苑支来〔一０〕。令鼓人各复其所，非僚勿从〔一一〕。

　　〔一〕　穆子，晋卿，中行偃之子荀吴中行伯也。狄，鲜虞也。鼓，白狄别邑。事在鲁昭十五年。

　　〔二〕　利，爵赏也。

　　〔三〕　盈，满也。

　　〔四〕　憾，恨也。

　　〔五〕　岂无恨者。

　　〔六〕　贰，二心也。

　　〔七〕　进，取也。

　　〔八〕　贾，市也。安，谓不劳师而得鼓。

　　〔九〕　傅，著也。

　　〔一０〕苑支，鼓子鸢鞮也。穆子既克鼓，以鸢鞮归，既献而反之。其后，又叛。鲁昭二十二年，荀吴袭鼓，灭之，以鸢鞮归，使涉佗守之。

　　〔一一〕僚，官也。

　　鼓子之臣曰夙沙釐，以其孥行〔一〕，军吏执之，辞曰：「我君是事，非事土也。名曰君臣，岂曰土臣？今君实迁〔二〕，臣何赖于鼓〔三〕？」穆子召之，曰：「鼓有君矣〔四〕，尔心〔五〕事君，吾定而禄爵〔六〕。」对曰：「臣委质于狄之鼓，未委质于晋之鼓也〔七〕。臣闻之：委质为臣，无有二心。委质而策死，古之法也〔八〕。君有烈名，臣无叛质〔九〕。敢即私利以烦司寇而乱旧法，其若不虞何〔一０〕！」穆子歎而谓其左右曰：「吾何德之务而有是臣也〔一一〕？」乃使行。既献〔一二〕，言于公〔一三〕，与鼓子田于河阴〔一四〕，使夙沙釐相之。

　　〔一〕　釐将妻子从鼓子也。

　　〔二〕　迁，徒也。

　　〔三〕　赖，利也。

　　〔四〕　君，谓涉佗。

　　〔五〕　案：「心」，公序本作「止」。

　　〔六〕　定，安也。而，女也。

　　〔七〕　质，贽也。士贽以稚，委贽而退。

　　〔八〕　言委贽于君，书名于册，示必死也。

　　〔九〕　烈，明也。

　　〔一０〕即，就也。虞，度也。若就私利，是谓叛君。叛君有罪，故烦司寇。旧法，册死之法。若臣皆如是，是将有不意度而至之患者，晋其如之何也。

　　〔一一〕吾当修务何德，而得若此之臣乎？

　　〔一二〕既献功也。

　　〔一三〕言釐之贤于公。公，倾公，昭公之子去疾也。

　　〔一四〕河阴，晋河南之田，使君而田也。

　　３　范献子聘于鲁〔一〕，问具山、敖山，鲁人以其乡对〔二〕。献子曰：「不为具、敖乎？」对曰：「先君献、武之讳也〔三〕。」献子归，遍戒其所知曰：「人不可以不学。吾适鲁而名其二讳，为笑焉，唯不学也〔四〕。人之有学也，犹木之有枝叶也。木有枝叶，犹庇廕人，而况君子之学乎？」

　　〔一〕　献子，范宣子之子士鞅。聘在鲁昭二十一年。

　　〔二〕　言其乡之山也。

　　〔三〕　献，伯禽之曾孙、微公之子献公具。武，献公之庶子武公敖。

　　〔四〕　言学则必知讳，不见笑也。礼，入境而问禁，入门而问讳。

　　４　董叔将娶于范氏〔一〕，叔向曰：「范氏富，盍已乎〔二〕！」曰：「欲为繫援焉〔三〕。」他日，董祁塑于范献子〔四〕曰：「

　　不吾敬也。」献子执而纺于庭之槐〔五〕，叔向过之，曰：「子盍为我请乎？」叔向曰：「求繫，既繫矣；求援，既援矣。欲而得之，又何请焉？」

　　〔一〕　董叔，晋大夫。范氏，范宣子之女。

　　〔二〕　言富必骄，骄必陵人。已，止也。

　　〔三〕　欲自繫缀，以为援助。

　　〔四〕　祁，董叔之妻、献子之殊，范姓祁名也。　案：「范姓祁名也」，札记：「此当读『范姓祁』三字为句，『名也』二字，浅人添之耳。」

　　〔五〕　纺，悬也。

　　５　赵简子曰：「鲁孟献子有斗臣五人。我无一，何也〔一〕？」叔向曰：「子不欲也。若欲之，肸也待交捽可也〔二〕。」

　　〔一〕　简子，晋卿，赵文子之孙、景子之子赵鞅志父。孟献子，鲁大夫仲孙蔑。斗臣，捍难之士。

　　〔二〕　此言欲勇则勇士至。

　　６　梗阳人有狱，将不胜〔一〕，请纳赂于魏献子，献子将许之。〔二〕阎没谓叔宽曰：「与子谏乎〔三〕！吾主以不贿闻于诸侯〔四〕，今以梗阳之贿殃之，不可〔五〕。」二人朝，而不退。献子将食，问谁于庭，曰：「阎明、叔褒在。」召之，使佐食〔六〕。比已食，三歎。既饱，献子问焉，曰：「人有言曰：唯食可以忘忧。吾子一食之閒而三歎，何也？」同辞对曰：「吾小人也，贪。馈之始至，惧其不足，故歎。中食而自咎也，曰：岂主之食而有不足？是以再歎。主之既已食，愿以小人之腹，为君子之心，属餍而已，是以三歎〔七〕。」献子曰：「善。」乃辞梗阳人〔八〕。

　　〔一〕　梗阳，魏氏之邑。狱，讼也。

　　〔二〕　献子，晋正卿，魏戊之父魏舒也。传曰：「梗阳人有狱，魏戊不能断，以狱上其大宗，赂以女乐，献子将受之。」或云：「大宗，即舒也。」昭谓：大宗，讼者之大宗也，为讼者纳赂。

　　〔三〕　阎没，阎明；叔宽，女齐之子叔褒：皆晋大夫。传曰：「魏戊使二子谏。」

　　〔四〕　主，献子。不贿，不贪财。

　　〔五〕　殃，犹病也。

　　〔六〕　佐，犹劝也。

　　〔七〕　属，适也。餍，饱也。已，止也。适小饱足，则自节止也。

　　〔八〕　善，二子善谕而不逆，献子能觉改也。

　　７　下邑之役，董安于多〔一〕。赵简子赏之，辞〔二〕，固赏之，对曰：「方臣之少也，进秉笔，赞为名命，称于前世，立义于诸侯〔三〕，而主弗志〔四〕。及臣之壮也，耆其股肱以从司马〔五〕，苛慝不产。及臣之长也，端委韠带以随宰人，民无二心〔六〕。今臣一旦为狂疾，而曰『必赏女〔七〕』，与余〔八〕以狂疾赏也，不如亡！」趋而出，乃释之。

　　〔一〕　下邑，晋邑。董安于，赵简子家臣。多，多功也。周礼曰：「战功曰多。」鲁定十三年，简子杀邯郸大夫赵午，午之子稷以邯郸叛。午，荀寅之甥也。荀寅，范吉射之姻也。二人作乱，攻赵氏之宫。简子奔晋阳，晋人围之，时安于力战有功。

　　〔二〕　辞，不受也。

　　〔三〕　言见称誉于前世，诸侯以为义。

　　〔四〕　志，识也。

　　〔五〕　耆，致也。司马，掌兵。

　　〔六〕　端，玄端也。委，委貌也。韠，韦蔽膝也。带，大带也。宰人，宰官也。

　　〔七〕　言战斗为凶事，犹人有狂易之疾相杀伤也。

　　〔八〕　案：「与余」二字公序本作「是」字。

　　８　赵简子使尹铎为晋阳〔一〕。请曰：「以为茧丝乎？抑为保鄣乎〔二〕？」简子曰：「保鄣哉！」尹铎损其户数〔三〕。简子诫襄子〔四〕曰：「晋国有难，而无以尹铎为少，无以晋阳为远，必以为归〔五〕。」

　　〔一〕　尹铎，简子家臣。晋阳，赵氏邑。为，治也。

　　〔二〕　茧丝，赋税。保鄣，蔽捍也。小城曰保。礼记曰：「遇入保者。」

　　〔三〕　损其户，则民优而税少。

　　〔四〕　襄子，简子之子无恤。

　　〔五〕　所谓保鄣。

　　９　赵简子使尹铎为晋阳，曰：「必堕其垒培〔一〕。吾将往焉，若见垒培，是见寅与吉射也〔二〕。」尹铎往而增之〔三〕。简子如晋阳，见垒，怒〔四〕曰：「必杀铎也而后入。」大夫辞之〔五〕，不可〔六〕，曰：「是昭余雠也〔七〕。」邮无正进〔八〕，曰：「

　　昔先主文子少衅于难〔九〕，从姬氏于公宫〔一０〕，有孝德以出在公族〔一一〕，有恭德以升在位〔一二〕，有武德以羞为正卿〔一三〕，有温德以成其名誉，失赵氏之典刑〔一四〕，而去其师保〔一五〕，基于其身，以克复其所〔一六〕。及景子长于公宫〔一七〕，未及教训而嗣立矣，亦能纂修其身以受先业，无谤于国，顺德以学子，〔一八〕择言以教子，择师保以相子。今吾子嗣位，有文之典刑，有景之教训，重之以师保，加之以父兄〔一九〕，子皆疏之，以及此难〔二０〕。夫尹铎曰：『思乐而喜，思难而惧，人之道也。委土可以为师保，吾何为不增〔二一〕？』是以修之，庶曰可以鑑而鸠赵宗乎〔二二〕！若罚之，是罚善也。罚善必赏恶。臣何望矣！」简子说，曰：「微子，吾几不为人矣〔二三〕！」以免难之赏赏尹铎〔二四〕。初，伯乐与尹铎有怨〔二五〕，以其赏如伯乐氏〔二六〕，曰：「

　　子免吾死，敢不归禄〔二七〕。」辞曰：「吾为主图，非为子也。怨若怨焉〔二八〕。」

　　〔一〕　堕，坏也。垒，荀寅、士吉射围赵氏所作壁垒也。

　　〔二〕　垒墼曰培。　案攷异卷三：「此四字当在注『垒壁也』之下。」

　　〔三〕　增高其垒，因以自备。

　　〔四〕　既不堕，又增之，故怒。

　　〔五〕　辞，请也。

　　〔六〕　可，肯也。

　　〔七〕　昭，明也。明我怨雠以辱我。

　　〔八〕　无正，晋大夫邮良伯乐也。

　　〔九〕　文子，简子之祖赵武。衅，犹离也。难，谓庄姬之谗，赵氏见讨。

　　〔一０〕姬氏，庄姬，赵朔之妻、文子之母、晋景公之女，淫于赵婴，婴之二兄赵同、赵括放之。姬谗同、括，景公杀之，文子从庄姬于公宫。　案攷异卷三：「景公」当作「成公」。

　　〔一一〕为公族大夫。

　　〔一二〕在卿位也。

　　〔一三〕正卿，上卿。羞，进也。

　　〔一四〕典，常也。刑，法也。

　　〔一五〕在公宫，故无师保。

　　〔一六〕基，始也。始更修之于身，以能复其先。

　　〔一七〕景子，文子之子、简子之父赵成也。从其王母在公宫。

　　〔一八〕学，教也。

　　〔一九〕同宗之父兄也。

　　〔二０〕荀、士之难。

　　〔二一〕言见垒培可以戒惧，足当师保，何为不增。

　　〔二二〕鑑，镜也。鸠，安也。

　　〔二三〕微，无也。

　　〔二四〕免难之赏，军赏也。言见戒而惧，惧则有备，是为免难。

　　〔二五〕伯乐，无正字。

　　〔二六〕如，之也。

　　〔二七〕禄，所得赏。

　　〔二八〕若，如也。怨自如故。

　　１０铁之战，赵简子曰：「郑人击我，吾伏弢衉血，鼓音不衰〔

　　一〕。今日之事，莫我若也。」卫庄公为右〔二〕，曰：「吾九上九下，击人尽殪〔三〕。今日之事，莫我加也。」邮无正御〔四〕，曰：「吾两鞁将绝，吾能止之〔五〕。今日之事，我上之次也〔六〕。」驾而乘材，两鞁皆绝〔七〕。

　　〔一〕　铁，卫地。弢，弓衣也。晋中行寅、范吉射以朝歌叛，齐、郑与之。鲁哀二年，齐人输范氏粟，郑罕达、驷弘送之，范吉射逆之，简子御之，遇于戚，遂战于铁。郑人击简子中肩，毙于车中，伏弢上，犹能击鼓。面污血曰衉血。

　　〔二〕　庄公，卫灵公太子蒯聩，图杀少君不成，奔晋，简子许纳之，时为简子车右。

　　〔三〕　殪，死也。九上九下车以救简子。

　　〔四〕　无正，王良。御，为简子御。

　　〔五〕　鞁，靷也。能止马徐行，故不绝。

　　〔六〕　言次蒯聩。

　　〔七〕　乘，轹也。材，横木也。

　　１１卫庄公祷〔一〕，曰：「曾孙蒯聩以谆〔二〕赵鞅之故〔三〕，敢昭告于皇祖文王〔四〕、烈祖康叔〔五〕、文祖襄公〔六〕、昭考灵公〔七〕，夷请无筋无骨〔八〕，无面伤〔九〕，无败用〔一０〕，无陨惧〔一一〕，死不敢请〔一二〕。」简子曰：「志父寄也。〔一三〕」

　　〔一〕　祷，谓将战时请福也。

　　〔二〕　案述闻卷二一：「『谆』当为『谅』。」注同。

　　〔三〕　谆，佐也。

　　〔四〕　昭，明也。皇，大也。文王，康叔之父。

　　〔五〕　烈，显也。

　　〔六〕　文，言有文德也。襄公，蒯聩之祖父、灵公之考。

　　〔七〕　昭，明也。灵公，蒯聩之父。

　　〔八〕　夷，伤也。战斗不能无伤。无筋，无绝筋。无骨，无折骨。

　　〔九〕　伤于面。

　　〔一０〕用，兵用也。

　　〔一一〕陨，陨越也。

　　〔一二〕言不敢请，归之神也。

　　〔一三〕志父，简子后名。春秋书赵鞅入晋阳以叛，后得反国，故改为志父。寄，寄请也。

　　１２赵简子田于蝼〔一〕，史黯闻之，以犬待于门〔二〕。简子见之，曰：「何为？」曰：「有所得犬，欲试之兹囿〔三〕。」简子曰：「何为不告？」对曰：「君行臣不从，不顺〔四〕。主将适蝼而麓不闻〔五〕，臣敢烦当日〔六〕。」简子乃还。

　　〔一〕　蝼，晋君之囿。

　　〔二〕　史黯，晋太史墨，时为简子史。犬，田犬。门，君囿门。

　　〔三〕　兹，此也。

　　〔四〕　言君从法，臣从君。

　　〔五〕　麓，主君苑囿之官。传曰：「山林之木，衡麓守之。」

　　〔六〕　当日，直日也。言主将之君囿，不烦麓以告君，臣亦不敢烦主之直日以自白也。

　　１３少室周为赵简子之右〔一〕，闻牛谈有力〔二〕，请与之戏，〔三〕弗胜，致右焉〔四〕。简子许之，使少室周为宰〔五〕，曰：「知贤而让，可以训矣。」

　　〔一〕　少室周，简子之臣。右，戎右。

　　〔二〕　牛谈，简子臣也。

　　〔三〕　戏，角力也。

　　〔四〕　致右于谈。

　　〔五〕　宰，家宰也。

　　１４赵简子曰：「吾愿得范、中行之良臣〔一〕。」史黯侍，曰：「将焉用之？」简子曰：「良臣，人之所愿也，又何问焉？」对曰：「臣以为不良故也。夫事君者，谏过而赏善〔二〕，荐可而替否〔三〕，献能而进贤，择材而荐之，朝夕诵善败而纳之。道之以文，行之以顺，勤之以力，致之以死〔四〕。听则进，否则退。今范、中行氏之臣不能匡相其君，使至于难〔五〕；君出在外〔六〕，又不能定，而弃之，则何良之为？若弗弃，则主焉得之？夫二子之良，将勤营其君，复使立于外，死而后止，何日以来〔七〕？若来，乃非良臣也。」简子曰：「善。吾言实过矣。」

　　〔一〕　范吉射、中行寅。

　　〔二〕　谏过，匡救其恶。赏善，将顺其美。

　　〔三〕　荐，进也。替，去也。传曰：「君所谓可而有否焉，臣献其否以成其可。君所谓否而有可焉，臣献其可以去其否。」

　　〔四〕　死其难也。

　　〔五〕　难，谓为乱见逐，伐君而败，事在鲁定公、哀公时。　案：「伐君而败」下，公序本有「见讨伐也」四字。

　　〔六〕　以朝歌叛。鲁哀五年，又奔齐。

　　〔七〕　立于外，有爵土于他国也。

　　１５赵简子问于壮驰兹〔一〕曰：「东方之士孰为愈〔二〕？」壮驰兹拜曰：「敢贺！」简子曰：「未应吾问，何贺？」对曰：「臣闻之：国家之将兴也，君子自以为不足；其亡也，若有馀。今主任晋国之政而问及小人，又求贤人，吾是以贺。」

　　〔一〕　壮驰兹，晋大夫，盖吴人也。

　　〔二〕　愈，贤也。

　　１６赵简子歎曰：「雀入于海为蛤，稚入于淮为蜃〔一〕。鼋鼍鱼鳖，莫不能化〔二〕，唯人不能。哀夫！」窦犨侍〔三〕，曰：「臣闻之：君子哀无人〔四〕，不哀无贿；哀无德，不哀无宠；哀名之不令，不哀年之不登〔五〕。夫范、中行氏不恤庶难，欲擅晋国，今其子孙将耕于齐，宗庙之牺为畎亩之勤〔六〕，人之化也，何日之有！」

　　〔一〕　小曰蛤，大曰蜃。皆介物，蚌类。

　　〔二〕　化，谓蛇成鳖鼋，石首成〈鸟邑〉之类。

　　〔三〕　窦犨，晋大夫也。

　　〔四〕　人，贤人也。

　　〔五〕　登，高也。

　　〔六〕　纯色为牺，谕二子皆名族之后，当为祭主，在于宗庙，今反放逐畎亩之中，亦是人之化也。

　　１７赵襄子使新稚穆子伐狄〔一〕，胜左人、中人〔二〕，遽人来告〔三〕，襄子将食，寻饭〔四〕有恐色。侍者曰：「狗之事大矣，〔五〕而主之色不怡，何也〔六〕？」襄子曰：「吾闻之：德不纯〔

　　七〕而福禄并至，谓之幸。夫幸非福〔八〕，非德不当雍〔九〕，雍不为幸〔一０〕，吾是以惧。」

　　〔一〕　襄子，晋正卿，简子之子无卹。穆子，晋大夫新稚狗也。伐狄在春秋后。

　　〔二〕　左人、中人，狄二邑。

　　〔三〕　遽，传也。

　　〔四〕　案：寻饭，各本同。述闻卷二一：「『寻』当作『专』，『

　　专』即古『抟』字。」「抟饭」，并见曲礼和吕氏春秋慎大篇。

　　〔五〕　大，谓胜二邑也。

　　〔六〕　怡，悦也。

　　〔七〕　纯，一也。

　　〔八〕　德不能服，必致寇，故曰非福。

　　〔九〕　当，犹任也。雍，龢也。言唯有德者任以福禄为龢乐也。

　　〔一０〕能龢乐则不为幸。

　　１８智宣子将以瑶为后〔一〕，智果曰：「不如宵也〔二〕。」宣子曰：「宵也很〔三〕。」对曰：「宵之很在面，瑶之很在心。心很败国，面很不害。瑶之贤于人者五，其不逮者一也〔四〕。美鬓长大则贤〔五〕，射御足力则贤，伎艺毕给则贤〔六〕，巧文辩惠则贤，〔七〕疆毅果敢则贤。如是而甚不仁。以其五贤陵人，而以不仁行之，其谁能待之〔八〕？若果立瑶也，智宗必灭。」弗听。智果别族于太史为辅氏〔九〕。及智氏之亡也，唯辅果在〔一０〕。

　　〔一〕　智宣子，晋卿，荀跞之子甲也。瑶，宣子之子襄子智伯。　案：「荀跞之子甲也」，史记赵世家索隐引世本，「甲」作「申」。

　　〔二〕　智果，晋大夫，智氏之族。宵，宣子之庶子也。

　　〔三〕　很，很戾，不从人也。

　　〔四〕　不仁也。

　　〔五〕　鬓，髮颖也。

　　〔六〕　给，足也。

　　〔七〕　巧文，巧于文辞。

　　〔八〕　待，犹假也。

　　〔九〕　太史掌氏姓。

　　〔一０〕善其知人。

　　１９智襄子为室美〔一〕，士茁夕焉〔二〕。智伯曰：「室美夫！」对曰：「美则美矣，抑臣亦有惧也。」智伯曰：「何惧？」对曰：「臣以秉笔事君。志有之曰：『高山峻原，不生草木〔三〕。松柏之地，其土不肥〔四〕。』今土木胜，臣惧其不安人也〔五〕。」室成，三年而智氏亡〔六〕。

　　〔一〕　襄子，智伯瑶也。美，丽好也。

　　〔二〕　士茁，智伯家臣。夕，夕往也。

　　〔三〕　志，记也。峻，峭也。原，陆也。其言高嶮不安，故不生草木。

　　〔四〕　言上茂盛，冬夏有荫，故土不肥。

　　〔五〕　言不两兴。

　　〔六〕　三年，智伯与韩、魏伐赵襄子，围晋阳而灌之，城不浸者三板。智伯行水，魏桓子御，韩康子骖乘，智伯曰：「吾始知水可以亡人国也。」汾水可以灌安邑。安邑，魏也。绦水可以灌平阳。平阳，韩也。桓子肘康子，康子履桓子之跗。赵襄子夜使张孟私于韩、魏。韩、魏与之合，遂灭智伯而分其地。在春秋后。

　　２０还自卫，三卿宴于蓝台〔一〕，智襄子戏韩康子而侮段规〔二〕。智伯国闻之，谏〔三〕曰：「主不备，难必至矣。」曰：「难将由我，我不为难，谁敢兴之！」对曰：「异于是〔四〕。夫郄氏有车辕之难〔五〕，赵有孟姬之谗〔六〕，栾有叔祁之塑〔七〕，范、中行有亟治〔八〕之难〔九〕，皆主之所知也。夏书有之曰：『一人三失〔一０〕，怨岂在明〔一一〕？不见是图〔一二〕。』周书有之曰：『怨不在大〔一三〕，亦不在小〔一四〕。』夫君子能勤小物，故无大患〔一五〕。今主一宴而耻人之君相〔一六〕，又弗备，曰『不敢兴难』，无乃不可乎？夫谁不可喜，而谁不可惧？〈虫苪〉蚁蜂虿，皆能害人，况君相乎！」弗听。自是五年，乃有晋阳之难〔一七〕。段规反，首难，而杀智伯于师〔一八〕，遂灭智氏。

　　〔一〕　智襄子伐郑，自卫还也。三卿，智襄子、韩康子、魏桓子。蓝台，地名。

　　〔二〕　康子，韩宣子之曾孙、庄子之子虎。段规，魏桓子之相。

　　〔三〕　伯国，晋大夫，智氏之族。

　　〔四〕　言所闻与此异。

　　〔五〕　郄犨与长鱼矫争田，执而梏之，与其父母妻子同一辕。既，矫嬖于厉公而灭三郄。在鲁成十七年。

　　〔六〕　赵，赵同、括也。孟姬，赵文子之母庄姬也。庄姬通于赵婴，婴兄同、括放之。孟姬惭怨，谗之于景公，景公杀之。在鲁成八年。

　　〔七〕　栾，栾盈。叔祁，范宣子之女、盈之母，与老州宾通，盈患之。祁塑之于宣子，遂灭栾氏。

　　〔八〕　案：「亟治」，公序本作「函冶」。注同。

　　〔九〕　亟治，范皋夷之邑。皋夷无宠于范吉射而欲为乱于范氏。中行寅与范氏相睦，故皋夷谋逐二子，卒灭之。在鲁定十三年。

　　〔一０〕三失，三失人也。

　　〔一一〕明，著也。

　　〔一二〕不见，未形也。

　　〔一三〕或大而不为怨。

　　〔一四〕祸难或起于小怨。

　　〔一五〕物，事也。

　　〔一六〕君，康子。相，段规。

　　〔一七〕自蓝台后五年也。

　　〔一八〕言段规首为策作难，反智伯者也。

　　２１晋阳之围〔一〕，张谈曰：「先主为重器也，为国家之难也，〔二〕盍姑无爱宝于诸侯乎〔三〕？」襄子曰：「吾无使也。」张谈曰：「地也可〔四〕。」襄子曰：「吾不幸有疾，不夷于先子〔五〕，不德而贿〔六〕。夫地也求饮吾欲〔七〕，是养吾疾而干吾禄也。〔八〕吾不与皆毙〔九〕。」襄子出，曰：「吾何走乎？」从者曰：「长子近，且城厚完〔一０〕。」襄子曰：「民罢力以完之，又毙死以守之，其谁与我〔一一〕？」从者曰：「邯郸之仓库实〔一二〕。」襄子曰：「浚民之膏泽以实之〔一三〕，又因而杀之，其谁与我？其晋阳乎！先主之所属也〔一四〕，尹铎之所宽也，民必和矣。」乃走晋阳，晋师围而灌之〔一五〕，沉灶产鼃，民无叛意〔一六〕。

　　〔一〕　智襄子围赵襄子于晋阳也。鲁悼四年，智瑶伐郑，耻赵襄子，襄子怨之。智瑶骄泰，请地于赵，赵弗与。瑶帅韩、魏攻赵襄子，襄子保晋阳，三家围之，在春秋后也。

　　〔二〕　张谈，赵襄子之宰孟谈。重器，圭璧锺鼎之属。

　　〔三〕　欲令行赂以求助也。

　　〔四〕　地，襄子之臣。

　　〔五〕　夷，平也。疾，病也。言己行有阙病，不及先子。

　　〔六〕　言无德而以贿求助也。

　　〔七〕　言地求饮食我以情欲，无忠谏。

　　〔八〕　养，长也。干，求也。

　　〔九〕　皆，俱也。毙，踣也。

　　〔一０〕长子，晋别县也。

　　〔一一〕毙，踣也。谁与我，谁与我同力也。

　　〔一二〕邯郸，晋别县也。

　　〔一三〕浚，煎也，读若醮。

　　〔一四〕先主，简子也，请无以尹铎为少，晋阳为远，必以为归。

　　〔一五〕晋师，三卿之师。灌，引汾水以灌之。

　　〔一六〕沉灶，悬釜而炊也。产鼃，鼃生于灶也。鼃，虾蟆也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十六

郑语

　　１　桓公为司徒〔一〕，甚得周众与东土之人〔二〕，问于史伯曰：「王室多故〔三〕，余惧及焉，其何所可以逃死？」史伯对曰：「

　　王室将卑，戎、狄必昌，不可偪也〔四〕。当成周者〔五〕，南有荆蛮、申、吕、应、邓、陈、蔡、随、唐〔六〕；北有卫、燕、狄、鲜虞、潞、洛、泉、徐、蒲〔七〕；西有虞、虢、晋、愧、霍、杨、魏、芮〔八〕；东有齐、鲁、曹、宋、滕、薛、邹、莒〔九〕；是非王之支子母弟甥舅也，则皆蛮、荆〔一０〕、戎、狄之人也〔一一〕。非亲则顽，不可入也〔一二〕。其济、洛、河、颍之间乎〔一三〕！是其子男之国，虢、郐为大〔一四〕，虢叔恃势，郐仲恃险〔一五〕，是皆有骄侈怠慢之心，而加之以贪冒。君若以周难之故，寄孥与贿焉，不敢不许〔一六〕。周乱而弊，是骄而贪，必将背君，君若以成周之众，奉辞伐罪，无不克矣〔一七〕。若克二邑〔一八〕，邬、弊、补、舟、依、〈黑柔〉〔一九〕、历、华，君之土也〔二０〕。若前华〔二一〕后河，右洛左济〔二二〕，主不、騩而食溱、有〔二三〕，修典刑以守之，是可以少固〔二四〕。」

　　〔一〕　桓公，郑始封之君、周厉王之少子、宣王之弟桓公友也。宣王封之于郑。幽王八年为司徒。

　　〔二〕　周众，西周之民。东土，陕以东也。

　　〔三〕　史伯，周太史。故，犹难也。

　　〔四〕　昌，盛也。偪，迫也。

　　〔五〕　成周，雒邑。

　　〔六〕　荆蛮，芈姓之蛮，鬻熊之后。申、吕，姜姓也。应、蔡、随、唐，皆姬姓也。应，武王子所封。邓，曼姓也。陈，妫姓也。

　　〔七〕　卫，康叔之封；燕，邵公之封：皆姬姓也。狄，北狄也。鲜虞，姬姓在狄者也。潞、洛、泉、徐、蒲，皆赤狄，愧姓也。

　　〔八〕　八国，姬姓也。虞，虞仲之后。虢，虢叔之后，西虢也。

　　〔九〕　齐，姜姓。鲁、曹、滕，皆姬姓。宋，子姓。薛，任姓。邹，曹姓。莒，己姓，东夷之国也。

　　〔一０〕案：「蛮、荆」，攷异卷四：「太平御览州郡部五引国语，『蛮、荆』作『蛮、夷』，是也。蛮、夷、戎、狄皆统举之词，不应独称荆国，下注云『顽，谓蛮、夷、戎、狄』，即其证。」

　　〔一一〕王支子母弟，姬姓是也。甥舅，异姓是也。蛮、荆，楚也。戎、狄，北狄、潞、洛、泉、徐、蒲是也。戎，或为夷。

　　〔一二〕亲，谓支子甥舅也。顽，谓蛮、夷、戎、狄也。

　　〔一三〕言此四水之间可逃，谓左济右洛前颍后河。

　　〔一四〕是，是四水也。虢，东虢也，虢仲之后，姬姓也。郐，妘姓也。当幽王时，于子男，此二国为大。

　　〔一五〕此虢叔，虢仲之后。叔、仲皆当时二国君之字。势，阻国也；险，阨也：皆恃之而不修德。案：「阻国也」，公序本作「地势阻固也」。

　　〔一六〕妻子曰孥。贿，财也。

　　〔一七〕桓公甚得周众，奉直辞，伐有罪，故必胜也。

　　〔一八〕二邑，虢、郐。

　　〔一九〕案：「邬」、「弊」、「舟」、「〈黑柔〉」，公序本作「鄢」、「蔽」、「丹」、「�」。「〈黑柔〉」，董增龄《正义》以为即「畴」，古国名，任姓，在今何地不详。

　　〔二０〕言克虢、郐，此八邑皆可得也。

　　〔二一〕案：「华」。据上文注疑为「颍」字之误。下注亦同误。

　　〔二二〕华，华国也。

　　〔二三〕不、騩，山名。主，为之神主。孔子曰：「夫颛臾为东蒙主。」食，谓居其土，食其水。

　　〔二四〕其后卒如史伯之言。

　　公曰：「南方不可乎〔一〕？」对曰：「夫荆子熊严生子四人：伯霜、仲雪、叔熊、季驯〔二〕。叔熊逃难于濮而蛮，季驯是立，薳氏将起之，祸又不克〔三〕。是天启之心也〔四〕，又甚聪明和协，盖其先王〔五〕。臣闻之，天之所启，十世不替〔六〕。夫其子孙必光启土，不可偪也〔七〕。且重、黎之后也〔八〕，夫黎为高辛氏火正〔九〕，以淳燿敦大，天明地德，光照四海，故命之曰『祝融』，其功大矣〔一０〕。

　　〔一〕　南方，当成周之南，申、邓之閒。

　　〔二〕　荆，楚也。熊严，楚子鬻熊之后十世也。伯霜，楚子熊霜。季驯，楚子熊驯也。仲不立，叔在濮。

　　〔三〕　濮，蛮邑。薳氏，楚大夫。先熊霜之世，叔熊逃难奔濮，而从蛮俗。熊霜死，国人立季驯。薳氏将起叔熊而立之，又有祸难，而熊不立。

　　〔四〕　启，开也。天开季驯，故叔熊不得立。有「心」字误。

　　〔五〕　言季驯又聪明，能和协其民臣之心，功德盖其先王也。

　　〔六〕　替，废也。

　　〔七〕　光，大也。

　　〔八〕　重、黎，官名。楚语曰：「颛顼乃命南正重司天，北正黎司地。」言楚之先为此二官。

　　〔九〕　高辛，帝喾。黎，颛顼之后也。颛顼生老童，老童产重、黎及吴回，吴回产陆终，陆终生六子，其季曰连，为芈姓，楚之先祖也。季连之后曰鬻熊，事周文王，其曾孙熊绎，当成王时，封为楚子。黎当高辛氏为火正。

　　〔一０〕淳，大也。耀，明也。敦，厚也。言黎为火正，能理其职，以大明厚大天明地德，故命之为「祝融」。祝，始也。融，明也。大明天明，若历象三辰也。厚大地德，若敬授民时也。光照四海，使上下有章也。

　　「夫成天地之大功者，其子孙未尝不章〔一〕，虞、夏、商、周是也〔二〕。虞幕能听协风，以成乐物生者也〔三〕。夏禹能单平水土，以品处庶类者也〔四〕。商契能和合五教，以保于百姓者也〔五〕。周弃能播殖百穀蔬，以衣食民人者也〔六〕。其后皆为王公侯伯〔七〕。祝融亦能昭显天地之光明，以生柔嘉材者也〔八〕，其后八姓于周未有侯伯〔九〕。佐制物于前代者〔一０〕，昆吾为夏伯矣，〔一一〕大彭、豕韦为商伯矣〔一二〕。当周未有〔一三〕。己姓昆吾、苏、顾、温、董〔一四〕，董姓鬷夷、豢龙，则夏灭之矣〔一五〕。彭姓彭祖、豕韦、诸稽，则商灭之矣〔一六〕，秃姓舟人，则周灭之矣〔一七〕。妘姓邬〔一八〕、郐、路、偪阳〔一九〕，曹姓邹、莒〔二０〕，皆为采卫〔二一〕，或在王室，或在夷、狄，莫之数也〔二二〕。而又无令闻，必不兴矣。斟姓无后〔二三〕。融之兴者，其在芈姓乎？芈姓夔越不足命也〔二四〕。蛮芈蛮矣〔二五〕，唯荆实有昭德，若周衰，其必兴矣〔二六〕。姜、嬴、荆、芈，实与诸姬代相干也〔二七〕。姜，伯夷之后也〔二八〕，嬴，伯翳之后也。〔二九〕伯夷能礼于神以佐尧者也〔三０〕，伯翳能议百物以佐舜者也〔三一〕。其后皆不失祀而未有兴者〔三二〕，周衰其将至矣〔三三〕。」

　　〔一〕　章，显也。

　　〔二〕　是成天地之功者。

　　〔三〕　虞幕，舜后虞思也。协，和也。言能听知和风，因时顺气，以成育万物，使之乐生。周语曰「瞽告有协风至」，乃耕籍之类是也。　案发正卷一六：「虞幕为虞舜之上祖，韦解以为舜后虞思，误与鲁语同。」

　　〔四〕　单，尽也。庶，众也。品，高下之品也。禹除水灾，使万物高下各得其所。

　　〔五〕　保，养也。五教：父义、母慈、兄友、弟恭、子孝。鲁语曰：「契为司徒而民辑。」

　　〔六〕　弃，后稷也。播，布也。殖，长也。百穀，黍稷稻粱麻麦荏菽雕胡之属。蔬，草菜之可食者。

　　〔七〕　禹身王。稷弃在子孙。公侯伯，谓其后杞、宋及幕后陈侯也。　案：「稷弃在子孙」，攷异卷四：「『弃』，公序本作『契』，疑『稷』乃『契』之讹，『契』、『弃』承上传文而言也。」

　　〔八〕　柔，润也。嘉，善也。善材，五穀材木。

　　〔九〕　八姓，祝融之后。八姓：己、董、彭、秃、妘、曹、斟、芈也。侯伯，诸侯之伯。

　　〔一０〕佐，助也。物，事也。前代，夏、殷也。

　　〔一一〕昆吾，祝融之孙、陆终第一子，名樊，为己姓，封于昆吾，昆吾卫是也。其后夏衰，昆吾为夏伯，迁于旧许。传曰：「楚之皇祖伯父昆吾，旧许是宅。」

　　〔一二〕大彭，陆终第三子，曰籛，为彭姓，封于大彭，请之彭祖，彭城是也。豕韦，彭姓之别封于豕韦者也。殷衰，二国相继为商伯。

　　〔一三〕未有侯伯。

　　〔一四〕五国皆昆吾之后别封者，莒其后。

　　〔一五〕董姓，己姓之别受氏为国者也。有飂叔安之｛商衣｝子曰董父，以扰龙服事帝舜，赐姓曰董，氏曰豢龙，封之鬷川，当夏之兴，别封鬷夷，于孔甲前而灭矣。传曰：「孔甲不能食龙而未获豢龙氏，刘累学扰龙于豢龙氏以事孔甲。」

　　〔一六〕彭祖，大彭也。豕韦、诸稽，其后别封也。大彭、豕韦为商伯，其后世失道，殷复兴而灭之。

　　〔一七〕秃姓，彭祖之别。舟人，国名。

　　〔一八〕案：「邬」，攷异卷四据左传襄公十年疏及诗桧谱疏引国语并作「鄢」；札记卷一六据惠栋云潜夫论亦作「鄢」。注同。

　　〔一九〕陆终第四子曰求言，为妘姓，封于郐。郐，今新郑也。邬、路、偪阳，其后别封也。

　　〔二０〕陆终第五子曰安，为曹姓，封于邹。

　　〔二一〕皆，妘、曹也。采，采服，去王城二千五百里。卫，卫服，去王城三千里。

　　〔二二〕或，六姓之后。在王室，苏子、温子也。在夷狄，莒、偪阳也。

　　〔二三〕斟姓，曹姓之别。或云夏少康灭之，非也。传有斟灌、斟鄩，浇所灭，非少康，又皆夏同姓，非此也。

　　〔二四〕夔越，芈姓之别国，楚熊绎六世孙曰熊挚，有恶疾，楚人废之，立其弟熊延。挚自弃于夔，其子孙有功，王命为夔子。

　　〔二五〕蛮芈，谓叔熊在濮从蛮俗。

　　〔二六〕昭，明也。

　　〔二七〕姜，齐姓。嬴，秦姓。芈，楚姓。代，更也。干，犯也。言其代疆更相犯间。

　　〔二八〕伯夷，尧秩宗，炎帝之后，四岳之族。

　　〔二九〕伯翳，舜虞官，少皞之后伯益也。

　　〔三０〕秩宗之官，于周为宗伯，汉为太常，掌国祭祀。书曰：「典朕三礼。」谓天神、人鬼、地祇之礼。

　　〔三一〕百物，草木鸟兽。议，使各得其宜。

　　〔三二〕兴，谓为侯伯也。

　　〔三三〕至于伯也。

　　公曰：「谢西之九州，何如〔一〕？」对曰：「其民踏贪而忍，不可因也〔二〕。唯谢、郏之间〔三〕，其冢君侈骄〔四〕，其民怠踏其君，而未及周德〔五〕；若更君而周训之，是易取也〔六〕，且可长用也〔七〕。」

　　〔一〕　谢，宣王之舅申伯之国，今在南阳。谢西有九州，二千五百家曰州。何如，问可居否。

　　〔二〕　踏，黩也。忍，忍行不义。因，就也。

　　〔三〕　閒，谓郏南谢北，虢、郐在焉。郏，后属郑，郑衰，楚取之。鲁昭元年传曰「葬王于郏，谓之郏敖」是也。

　　〔四〕　冢，大也。

　　〔五〕　怠，慢也。忠信为周。言民慢黩其君，而未及于忠信。

　　〔六〕　更，更以君道导之则易取。

　　〔七〕　长用，久处之。

　　公曰：「周其弊乎〔一〕？」对曰：「殆于必弊者也〔二〕。泰誓曰：『民之所欲，天必从之〔三〕。』今王弃高明昭显，而好谗慝暗昧〔四〕；恶角犀丰盈，而近顽童穷固〔五〕。去和而取同〔六〕。夫和实生物，同则不继〔七〕。以他平他谓之和〔八〕，故能丰长而物归之〔九〕；若以同脾同，尽乃弃矣〔一０〕。故先王以土与金木水火杂，以成百物〔一一〕。是以和五味以调口，刚四支以卫体，〔一二〕和六律以聪耳〔一三〕，正七体以役心〔一四〕，平八索以成人〔一五〕，建九纪以立纯德〔一六〕，合十数以训百体〔一七〕。出千品，具万方〔一八〕，计亿事，材兆物，收经入，行该极〔一九〕。故王者居九畡之田，收经入以食兆民〔二０〕，周训而能用之，和乐如一〔二一〕。夫如是，和之至也〔二二〕。于是乎先王聘后于异姓〔二三〕，求财于有方〔二四〕，择臣取谏工而讲以多物，务和同也〔二五〕。声一无听〔二六〕，物一无文〔二七〕，味一无果〔二八〕，物一不讲〔二九〕。王将弃是类也而与剸同〔三０〕。天夺之明，欲无弊，得乎？

　　〔一〕　弊，败也。

　　〔二〕　殆，近也。

　　〔三〕　泰誓，周书。言民恶幽王犹恶纣，欲令之亡，天必从之。

　　〔四〕　王，幽王。高明昭显，谓明德之臣。暗昧，幽冥不见光明之德也。

　　〔五〕　角犀，谓颜角有伏犀；丰盈，谓颊辅丰满：皆贤明之相。顽童，童昏。固，陋也。谓皆昧暗穷陋，不识德义。

　　〔六〕　和，谓可否相济。同，谓同欲。君子和而不同。

　　〔七〕　阴阳和而万物生。同，同气。

　　〔八〕　谓阴阳相生，异味相和。

　　〔九〕　土气和而物生之，国家和而民附之。

　　〔一０〕脾，益也。同者，谓若以水益水，水尽乃弃之，无所成也。

　　〔一一〕杂，合也。成百物，谓若铸冶煎烹之属。

　　〔一二〕刚，疆也。

　　〔一三〕听和则聪。

　　〔一四〕役，营也。七体，七窍也。谓目为心视，耳为心听，口为心谈，鼻为心芳。

　　〔一五〕平，正也。八索，八体，以应八卦，谓乾为首，坤为腹，震为足，巽为股，离为目，兑为口，坎为耳，根为手。

　　〔一六〕建，立也。纯，纯一不驳也。九纪，九藏也：正藏五，又有胃、膀胱、肠、胆也。纪，所以经纪性命，立纯德也。周礼曰：「九藏之动。」贾、唐云：「九纪，九功也。」

　　〔一七〕此所谓近取诸身，远取诸物。贾、唐云：「十数，自王以下位有十等：王臣公，公臣大夫，大夫臣士，士臣早，早臣舆，舆臣隶，隶臣僚，僚臣僕，僕臣台。百体，百官各有体属也，合此十数之位，以训导百官之体。」

　　〔一八〕百官，官有彻品，十于王位，谓之千品。五物之官，陪属万位，谓之万方。方，道也。

　　〔一九〕计，算也。材，裁也。贾、虞说，皆以万万为亿。郑后司农云：「十万曰亿，万亿曰兆，从古数也。」经，常也。该，备也。数极于该也，万万兆曰该。自十等至千品万方，转相生，故有亿事兆物，王收其常入，举九该之数。　案：「虞」，公序本作「唐」。「万亿曰兆」，公序本作「十亿曰兆」。

　　〔二０〕九畡，九州之极数。楚语曰：「天子之田九畡，以食兆民，王取经入焉，以食万官。」

　　〔二一〕忠信为周。训，教也。言以忠信教导之，其民和乐如一室。

　　〔二二〕至，极也。

　　〔二三〕同则不继。

　　〔二四〕使各以其方贿来，方之所无，则不贡。

　　〔二五〕工，官也。讲，犹校也。多，众也。物，事也。

　　〔二六〕五声杂，然后可听。

　　〔二七〕五色杂，然后成文。

　　〔二八〕五味合，然后可食。果，美。

　　〔二九〕讲，论校也。

　　〔三０〕类，谓和也。

　　「夫虢石父谗谄巧从之人也，而立以为卿士，与剸同也〔一〕；弃聘后而立内妾，好穷固也〔二〕；侏儒戚施，实御在侧，近顽童也〔三〕；周法不昭，而妇言是行，用谗慝也；不建立卿士，而妖试幸措，行暗昧也〔四〕。是物也，不可以久。且宣王之时有童谣〔五〕曰：『檿弧箕服，实亡周国〔六〕。』于是宣王闻之，有夫妇鬻是器者〔七〕，王使执而戮之〔八〕。府之小妾生女而非王子也，惧而弃之〔九〕。此人也，收以奔褒〔一０〕。天之命此久矣〔一一〕，其又何可为乎〔一二〕？训语有之〔一三〕曰：『夏之衰也，褒人之神化为二龙，以同于王庭〔一四〕，而言曰：「余，褒之二君也〔一五〕。」夏后卜杀之与去之与止之，莫吉〔一六〕。卜请其漦而藏之，吉〔一七〕。乃布币焉而策告之〔一八〕，龙亡而漦在，椟而藏之，〔一九〕传郊之〔二０〕。』及殷、周，莫之发也。及厉王之末，发而观之〔二一〕，漦流于庭，不可除也〔二二〕。王使妇人不帏而譟之〔二三〕，化为玄鼋，以入于王府〔二四〕。府之童妾未既齓而遭之〔二五〕，既笄而孕〔二六〕，当宣王时而生〔二七〕。不夫而育〔二八〕，故惧而弃之。为弧服者方戮在路，夫妇哀其夜号也，而取之以逸，逃于褒〔二九〕。褒人褒姁有狱，而以为入于王〔三０〕，王遂置之〔三一〕，而嬖是女也，使至于为后而生伯服〔三二〕。天之生此久矣，其为毒也大矣，将使候淫德而加之焉〔三三〕。毒之酋腊者，其杀也滋速〔三四〕。申、缯、西戎方疆〔三五〕，王室方骚〔三六〕，将以纵欲，不亦难乎？王欲杀太子以成伯服，必求之申，〔三七〕申人弗畀，必伐之〔三八〕。若伐申，而缯与西戎会以伐周，周不守矣〔三九〕！缯与西戎方将德申〔四０〕，申、吕方疆〔四一〕，其隩爱太子亦必可知也〔四二〕，王师若在〔四三〕，其救之亦必然矣。王心怒矣，虢公从矣〔四四〕，凡周存亡，不三稔矣〔四五〕！君若欲避其难，其速规所矣，时至而求用，恐无及也〔四六〕！」

　　〔一〕　石父，虢君之名。巧从，巧于媚从。

　　〔二〕　聘后，申后。内妾，褒似。

　　〔三〕　侏儒、戚施，皆优笑之人。御，侍也。

　　〔四〕　试，用也。措，置也。不建立有德以为卿士，而妖嬖之臣用之于位，徼倖之人置之于侧。案：「徼倖之人」，公序本作「佞幸之人」。

　　〔五〕　宣王，幽王之父。

　　〔六〕　山桑曰檿。弧，弓也。箕，木名。服，矢房。

　　〔七〕　鬻，卖也。

　　〔八〕　戮之于路。

　　〔九〕　府，王内之府藏。

　　〔一０〕此人，卖弧服者。收，取也。

　　〔一一〕案：此句上，公序本有「褒人有狱而以为入」八字，并有注文：「褒人，褒君姁也。狱，罪也。入，进之于王。」

　　〔一二〕为，治也。

　　〔一三〕训语，周书。

　　〔一四〕褒人，褒君。共处曰同。

　　〔一五〕二先君。

　　〔一六〕止，留也。

　　〔一七〕漦，龙所吐沫，龙之精气也。

　　〔一八〕布，陈也。币，玉帛也。陈其玉帛，以简策之书告龙，而请其漦。

　　〔一九〕椟，柜也。

　　〔二０〕传祭之郊。

　　〔二一〕末，末年，流彘之岁。

　　〔二二〕言流于庭前，谓取而发之也。

　　〔二三〕裳正幅曰帏。譟，讙呼。

　　〔二四〕鼋，或为「蚖」。蚖，蜇蝪，象龙。

　　〔二五〕既，尽也。遭，遇也。毁齿曰齓。未尽齓，毁未毕也。女七岁而毁齿。

　　〔二六〕孕，任身也。女十五而笄。

　　〔二七〕厉王流彘，共和十四年死。十五年，宣王立，立四十六年，幽王在位，十一年而灭。

　　〔二八〕育，生也。

　　〔二九〕逃，亡也。

　　〔三０〕褒姁，褒君。

　　〔三一〕置，赦褒姁。

　　〔三二〕以邪辟取爱曰嬖。使至，有渐之言也。

　　〔三三〕加，遗也，遗以褒女。

　　〔三四〕精熟为酋。腊，极也。滋，益也。

　　〔三五〕申，姜姓，幽王前后太子宜臼之舅也。缯，似姓，申之与国也。西戎亦党于申。周衰，故戎、狄疆。

　　〔三六〕骚，扰也。

　　〔三七〕太子将奔申。　案攷异卷四：「诗王风谱疏引注，『将』作『时』，『将』字误。」

　　〔三八〕畀，予也。

　　〔三九〕言幽王无道，无与共守者。

　　〔四０〕申修德于二国，二国亦欲助正，徼其后福。

　　〔四一〕吕，申同姓。

　　〔四二〕隩，隐也。

　　〔四三〕在于申。

　　〔四四〕言石父亦从王而怒。

　　〔四五〕稔，年也。

　　〔四六〕时，难也。用，备也。

　　公曰：「若周衰，诸姬其孰兴？」对曰：「臣闻之，武实昭文之功〔一〕，文之祚尽，武其嗣乎〔二〕！武王之子，应、韩不在〔三〕，其在晋乎！距险而邻于小〔四〕，若加之以德，可以大启〔五〕。」公曰：「姜、嬴其孰兴？」对曰：「夫国大而有德者近兴，秦仲、齐侯，姜、嬴之隽也，且大，其将兴乎〔六〕？」公说，乃东寄帑与贿，虢、郐受之，十邑皆有寄地〔七〕。

　　〔一〕　武，武王。文，文王。

　　〔二〕　文王子孙，鲁、卫是也。祚尽，谓衰也。嗣，继也。武王子孙当继之而兴。

　　〔三〕　三君云：「不在，时已亡也。」昭谓：若已亡，无宜说也。近宣王时，命韩侯为侯伯，其后为晋所灭，以为邑，以赐桓叔之子万，是为韩万，则其亡非平王时也。应则在焉，上史伯云「南有应、邓」是也。不在，言不在应、韩，当在晋。　案：「则其亡非平王时也」，攷异卷四：「『非』字误，诗韩奕疏引注作『在』字，是也。」

　　〔四〕　距，距守之地险也。小，小国，谓虞、虢、霍、杨、韩、魏、芮之属。

　　〔五〕　国已险固，若增之以德，可以大开土宇。后鲁闵元年，晋灭魏、霍；僖五年，灭虞、虢也。

　　〔六〕　秦仲，嬴姓，附庸秦公伯之子，为宣王大夫。诗序云：「秦仲始大。」齐侯，齐庄公，姜姓之有德者也。此二人为姜、嬴之隽，且国大，故近兴。

　　〔七〕　十邑，谓虢、郐、邬、蔽、补、舟、依、柔、历、华也。后桓公之子武公，竟取十邑之地而居之，今河南新郑是也。贾侍中云：「寄地，寄止。」　案：「邬」、「舟」、「柔」，公序本作「鄢」、「丹」、「�」。

　　２　幽王八年而桓公为司徒〔一〕，九年而王室始骚〔二〕，十一年而毙〔三〕。及平王之末，而秦、晋、齐、楚代兴〔四〕，秦景、襄于是乎取周土〔五〕，晋文侯于是乎定天子〔六〕，齐庄、僖于是乎小伯〔七〕，楚蚡冒于是乎始启濮〔八〕。

　　〔一〕　即位八年。

　　〔二〕　骚，谓适庶交争，乱虐滋甚。

　　〔三〕　幽王伐申，申、缯召西戎以伐周，杀幽王于骊山戏下，桓公死之。　案：「骊山戏下」，公序本作「丽山戏水」，攷异卷四：「

　　案『水』字疑误。鲁语注云：『戏，戏山』」。

　　〔四〕　代，更也。平王即位五十一年。

　　〔五〕　「景」，当为「庄」。庄公，秦仲之子、襄公之父。取周土，谓庄公有功于周，周赐之土。及平王东迁，襄公佐之，故得西周酆、镐之地，始命为诸侯。三君皆云：「秦景公，宣王季年伐西戎，破之，遂有其地。」昭谓：幽王为西戎所杀，故史伯云「申、缯、西戎方疆」。至平王时，秦襄公征伐之，故诗叙云襄公「备其兵甲，以讨西戎。西戎方疆，而征伐不休」是也。又景公乃襄公十世之孙，而云宣王时破之，遂取其地，误矣。

　　〔六〕　文侯，仇也。定，谓迎平王，定之于洛邑。

　　〔七〕　庄，齐太公后十二世庄公购。僖公，庄公之子禄父。小伯，小主诸侯盟会。

　　〔八〕　蚡冒，楚季驯之孙、若敖之子熊率。濮，南蛮之国，叔熊避难处也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十七

楚语上

　　１　庄王使士亹傅太子箴〔一〕，辞曰：「臣不才，无能益焉。」王曰：「赖子之善善之也〔二〕。」对曰：「夫善在太子，太子欲善，善人将至；若不欲善，善则不用。故尧有丹朱〔三〕，舜有商均，〔四〕启有五观〔五〕，汤有太甲〔六〕，文王有管、蔡〔七〕。是五王者，皆有元德也，而有姦子。夫岂不欲其善，不能故也。若民烦，可教训〔八〕。蛮、夷、戎、狄，其不宾也久矣〔九〕，中国所不能用也。」王卒使傅之。

　　〔一〕　庄王，楚成王之孙、穆王之子旅也。士亹，楚大夫。审，恭王名也。　案：「审」，公序本作「箴」。札记：「案此当是『箴』，或作『审』，恭王名也。」

　　〔二〕　赖，恃也。

　　〔三〕　朱，尧子，封于丹。

　　〔四〕　均，舜子，封于商。

　　〔五〕　启，禹子。五观，启子，太康昆弟也。观，洛汭之地。书序曰：「太康失国，昆弟五人，须于洛汭。」传曰：「夏有观、扈。」

　　〔六〕　太甲，汤孙，太丁之子。不遵汤法，伊尹不能正，放之于桐。

　　〔七〕　管、蔡，文王之子、周公之兄。

　　〔八〕　烦，乱也。

　　〔九〕　宾，服也。

　　问于申叔时〔一〕，叔时曰：「教之春秋，而为之耸善而抑恶焉，以戒劝其心〔二〕；教之世，而为之昭明德而废幽昏焉〔三〕，以休惧其动〔四〕；教之诗，而为之导广显德，以耀明其志〔五〕；教之礼，使知上下之则〔六〕；教之乐，以疏其秽而镇其浮〔七〕，教之令，使访物官〔八〕；教之语，使明其德，而知先王之务用明德于民也〔九〕；教之故志，使知废兴者而戒惧焉〔一０〕；教之训典，使知族类，行比义焉〔一一〕。

　　〔一〕　叔时，楚贤大夫申公。

　　〔二〕　以天时纪人事，谓之春秋。耸，奖也。抑，贬也。

　　〔三〕　世，谓先王之世繫也。昭，显也。幽，闇也。昏，乱也。为之陈有明德者世显，而闇乱者世废也。

　　〔四〕　休，嘉也。动，行也。使之嘉显而惧废也。

　　〔五〕　导，开也。显德，谓若成汤、文、武、周邵僖公之属，诸诗所美者也。

　　〔六〕　案：此句下，公序本有注文「则，法也」三字。

　　〔七〕　疏，涤也。乐者，所以移风易俗，荡涤人之邪秽也。镇，重也。浮，轻也。

　　〔八〕　令，谓先王之官法、时令也。访，议也。物，事也。使议知百官之事业。

　　〔九〕　语，治国之善语。

　　〔一０〕故志，谓所记前世成败之书。

　　〔一一〕训典，五帝之书。族类，谓若惇序九族。比义，义之与比也。

　　「若是而不从〔一〕，动而不悛〔二〕，则文咏物以行之〔三〕，求贤良以翼之〔四〕。悛而不摄，则身勤之〔五〕，多训典刑以纳之〔六〕，务慎惇笃以固之。摄而不彻〔七〕，则明施舍以导之忠，〔八〕明久长以导之信〔九〕，明度量以导之义〔一０〕，明等级以导之礼〔一一〕，明恭俭以导之孝〔一二〕，明敬戒以导之事〔一三〕，明慈爱以导之仁，明昭利以导之文〔一四〕，明除害以导之武，〔一五〕明精意以导之罚〔一六〕，明正德以导之赏〔一七〕，明齐肃以耀之临〔一八〕。若是而不济，不可为也〔一九〕。

　　〔一〕　案：此句下，公序本有注文「不见从也」四字。

　　〔二〕　悛，改也。

　　〔三〕　文，文辞也。咏，风也。谓以文辞风託事物以动行也。

　　〔四〕　翼，辅也。

　　〔五〕　摄，固也。勤，勤身以勖勉也。

　　〔六〕　刑，法也。

　　〔七〕　彻，通也。

　　〔八〕　施己所欲，原心舍过，谓之忠恕。

　　〔九〕　有信然后可以长久。

　　〔一０〕义，宜也。言度量所宜。

　　〔一一〕等级，贵贱之品。

　　〔一二〕恭俭，所以事亲。

　　〔一三〕敬戒于事，则无败功。

　　〔一四〕昭，明也。明利，言利人及物。

　　〔一五〕除害，去暴乱也。

　　〔一六〕明尽精意，断之以情。

　　〔一七〕正德，谓不私于所爱。

　　〔一八〕齐，一也。肃，敬也。耀，明也。临，临事也。

　　〔一九〕济，成也。为，为师傅也。

　　「且夫诵诗以辅相之，威仪以先后之，体貌以左右之，明行以宣翼之〔一〕，制节义以动行之，恭敬以临监之，勤勉以劝之，孝顺以纳之，忠信以发之，德音以扬之，教备而不从者，非人也。其可兴乎〔二〕！夫子践位则退〔三〕，自退则敬〔四〕，否则赧〔五〕。」

　　〔一〕　宣，遍也。

　　〔二〕　兴，犹成也。

　　〔三〕　夫子，太子也。退，谦退也。

　　〔四〕　自退，则见敬。

　　〔五〕　赧，惧也。不自退，则常忧惧。

　　２　恭王有疾〔一〕，召大夫曰：「不穀不德，失先君之业〔二〕，覆楚国之师，不穀之罪也〔三〕。若得保其首领以殁〔四〕，唯是春秋所以从先君者，请为『灵』若『厉〔五〕。』大夫许诺。

　　〔一〕　恭王，太子审也。疾在鲁襄十三年。　案：「审」，公序本作「箴」。

　　〔二〕　业，伯业也。

　　〔三〕　覆，败也。谓鄢陵之战为晋所败。

　　〔四〕　保首领，免刑诛也。

　　〔五〕　乱而不损曰「灵」，杀戮不辜曰「厉」。言春秋禘、祫，当以立諡，序昭穆，从先君于庙堂也。

　　王卒，及葬，子囊议諡〔一〕。大夫曰：「王有命矣。」子囊曰：「不可。夫事君者，先其善不从其过〔二〕。赫赫楚国，而君临之〔三〕，抚征南海，训及诸夏，其宠大矣〔四〕。有是宠也，而知其过，可不谓『恭』乎〔五〕？若先君善〔六〕，则请为『恭』。」大夫从之。

　　〔一〕　子囊，恭王弟令尹公子贞也。

　　〔二〕　先其善，先举君之善事以为其称，不从其过行。

　　〔三〕　赫赫，显盛也。

　　〔四〕　抚，安也。征，正也。南海，群蛮也。训，教也。宠，荣也。教及诸夏，谓主盟会、班号令也。

　　〔五〕　諡法，既过能改曰「恭」。

　　〔六〕　先其善事。

　　３　屈到嗜芰〔一〕。有疾，召其宗老而属之〔二〕，曰：「祭我必以芰。」及祥〔三〕，宗老将荐芰，屈建命去之〔四〕。宗老曰：「夫子属之〔五〕。」子木曰：「不然。夫子承楚国之政〔六〕，其法刑在民心而藏在王府，上之可以比先王，下之可以训后世，虽微楚国，诸侯莫不誉〔七〕。其祭典有之曰：国君有牛享〔八〕，大夫有羊馈〔九〕，士有豚犬之奠〔一０〕，庶人有鱼炙之荐〔一一〕，笾豆、脯醢则上下共之〔一二〕。不羞珍异，不陈庶侈〔一三〕。夫子不以其私欲干国之典。」遂不用〔一四〕。

　　〔一〕　屈到，楚卿，屈荡之子子夕。芰，蔆也。

　　〔二〕　家臣曰老。宗老，谓宗人也。

　　〔三〕　祥，祭也。

　　〔四〕　建，屈到之子子木也。

　　〔五〕　夫子，屈到也。

　　〔六〕　承，奉也。

　　〔七〕　微，无也。虽使无楚国之称，诸侯犹皆誉之以为善。

　　〔八〕　诸侯以太牢。

　　〔九〕　羊馈，少牢也。

　　〔一０〕士以特牲。

　　〔一一〕庶人祀以鱼。

　　〔一二〕共之，以多少为差也。

　　〔一三〕羞，进也。庶，众也。侈，犹多也。

　　〔一四〕干，犯也。

　　４　椒举娶于申公子牟〔一〕，子牟有罪而亡〔二〕，康王以为椒举遣之〔三〕，椒举奔郑，将遂奔晋〔四〕。蔡声子将如晋〔五〕，遇之于郑，飨之以璧侑〔六〕，曰：「子尚良食〔七〕，二先子其皆相子〔八〕，尚能事晋君以为诸侯主〔九〕。」辞曰：「非所愿也。若得归骨于楚，死且不朽〔一０〕。」声子曰：「子尚良食，吾归子〔一一〕。」椒举降三拜〔一二〕，纳其乘马，声子受之〔一三〕。

　　〔一〕　椒举，楚大夫，伍参之子、伍奢之父伍举也。子牟，楚申公王子牟也。

　　〔二〕　亡，奔也。

　　〔三〕　康王，恭王之子康王昭也。

　　〔四〕　郑小而近，故欲奔晋。

　　〔五〕　蔡声子，蔡公孙归生子家也。唐云：「楚灭蔡，蔡声子为楚大夫。」昭谓：蔡时尚存，声子通使于晋、楚耳。在鲁襄二十六年。

　　〔六〕　飨，食也。璧侑，以璧侑食也。

　　〔七〕　尚，犹疆也。良，善也。

　　〔八〕　相，助也。二先子，谓椒举之父伍参，声子之父子朝也。传曰：「楚伍参与蔡太师子朝友，其子伍举与声子相善也。」

　　〔九〕　主，盟主也。

　　〔一０〕自谓不朽。

　　〔一一〕使子得归也。

　　〔一二〕拜善言也。

　　〔一三〕四马曰乘，受而不辞，定其心也。

　　还见令尹子木〔一〕，子木与之语，曰：「子虽兄弟于晋，然蔡吾甥也〔二〕，二国孰贤？」对曰：「晋卿不若楚〔三〕，其大夫则贤〔四〕，其大夫皆卿材也。若杞梓、皮革焉，楚实遗之〔五〕，虽楚有材，不能用也。」子木曰：「彼有公族甥、舅，若之何其遗之材也？」对曰：「昔令尹子元之难〔六〕，或谮王孙启于成王〔七〕，王弗是〔八〕，王孙启奔晋，晋人用之。及城濮之役，晋将遁矣〔九〕，王孙启与于军事，谓先轸〔一０〕曰：『是师也，唯子玉欲之，〔一一〕与王心违〔一二〕，故唯东宫与西广寔来〔一三〕。诸侯之从者，叛者半矣〔一四〕，若敖氏离矣〔一五〕，楚师必败，何故去之！』先轸从之，大败楚师，则王孙启之为也。

　　〔一〕　子木，屈建也。传曰「声子通使于晋，还如楚」也。

　　〔二〕　蔡、晋同姓。谓吾舅者，吾谓之甥也。

　　〔三〕　顺说之辞。言时赵武为晋正卿，不及子木之忠，然而有德。

　　〔四〕　贤于楚大夫。

　　〔五〕　杞梓，良材也。皮革，犀兕也。

　　〔六〕　子元，楚武王子、文王弟王子善也，欲蛊文夫人，遂处王宫，斗班杀之。在鲁庄二十八年及三十年。

　　〔七〕　启，子元子也。成王，文王子也。或谮启与父同罪。

　　〔八〕　是，理也。

　　〔九〕　晋、楚战于城濮，在鲁僖二十八年。遁　逃退也。

　　〔一０〕先轸，晋中军帅。

　　〔一一〕子玉，楚令尹得臣也。

　　〔一二〕王不欲战，子玉固请，王怒，少与之师。

　　〔一三〕东宫、西广，楚军营名。

　　〔一四〕叛，舍子玉。

　　〔一五〕若敖氏，子玉同族。离，谓不欲战也。

　　「昔庄王方弱〔一〕，申公子仪父为师〔二〕，王子燮为傅〔三〕，使师崇、子孔帅师以伐舒〔四〕。燮及仪父施二帅而分其室〔五〕。师还至，则以王如庐〔六〕，庐戢黎杀二子而复王〔七〕。或谮析公臣于王〔八〕，王弗是，析公奔晋，晋人用之。寔谗败楚，使不规东夏，则析公之为也〔九〕。

　　〔一〕　方弱，未二十。

　　〔二〕　仪父，申公斗班之子，大司马斗克也。

　　〔三〕　燮，楚公子。

　　〔四〕　师崇，楚太师潘崇也。子孔，楚令尹成嘉也。舒，群舒也。

　　〔五〕　施罪于二帅。二帅，子孔、潘崇也。室，家资也。

　　〔六〕　师，子孔、潘崇之师。二子惧，故以王如庐。庐，楚邑也。传曰：「初，斗克囚于秦，秦有殽之败，而使归求成，成而不得志，公子燮求令尹不得，故作乱。城郢，而使贼杀子孔，弗克而还。」

　　〔七〕　戢黎，庐大夫也。二子，燮及仪父。

　　〔八〕　析公臣，楚大夫。或谮之，言与知二子之乱。

　　〔九〕　规，犹有也。东夏，蔡、沉也。传曰：「绕角之役，晋将遁矣，析公曰：『楚师轻窕，易震荡也。若多鼓钧声，以夜军之，楚师必遁。』晋人从之，楚师宵溃。晋人遂侵蔡，袭沉，获其君。郑于是不敢南面，楚失诸华。」绕角之役，在鲁成六年。

　　「昔雍子之父兄谮雍子于恭王〔一〕，王弗是，雍子奔晋，晋人用之。及鄢之役，晋将遁矣〔二〕，雍子与于军事，谓栾书曰：『楚师可料也〔三〕，在中军王族而已〔四〕。若易中下，楚必歆之〔五〕。若合而陷〔六〕吾中〔七〕，吾上下必败其左右〔八〕，则三萃以攻其王族，必大败之〔九〕。』栾书从之，大败楚师，王亲面伤，则雍子之为也〔一０〕。

　　〔一〕　雍子，楚大夫。父兄，同宗之父兄。

　　〔二〕　鄢，鄢陵。役在鲁成十六年。

　　〔三〕　栾书，晋正卿。料，数也。

　　〔四〕　唐云：「族，亲族，同姓也。」昭谓：族，部属也。传曰：「栾、范以其族夹公行。」时二子将中军，中军非二子之亲也。

　　〔五〕　中下，中军之下也。歆，犹贪也。易，易栾、范之行，示之弱，以诱楚也。传曰：「栾、范易行以诱之。」郑司农以为易行，中军与上下军易卒伍也。中军之卒良，故易之。

　　〔六〕　案：「臽」原作「函」。攷异卷四引述闻，以「函」为「臽」之误，据改。注同。

　　〔七〕　合，合战也。陷，入也。中，中军也。

　　〔八〕　晋上下军必败楚之左右军也。

　　〔九〕　萃，集也。时晋有四军，言三集者，中军先入，而上下及新军乃三集以攻也。　案：发正卷十七引王引之说，以为「三萃」当据左传襄二十六年作「四萃」。

　　〔一０〕王，楚恭王也。面伤，谓吕錡射其目。

　　「昔陈公子夏为御叔娶于郑穆公〔一〕，生子南。子南之母乱陈而亡之〔二〕，使子南戮于诸侯〔三〕。庄王既以夏氏之室赐申公巫臣，则又畀之子反，卒于〔四〕襄老〔五〕。襄老死于邲，二子争之，未有成〔六〕。恭王使巫臣聘于齐，以夏姬行〔七〕，遂奔晋。晋人用之，寔通吴、晋使其子狐庸为行人于吴〔八〕，而教之射御，导之伐楚。至于今为患，则申公巫臣之为也。

　　〔一〕　公子夏，陈宣公之子、御叔之父也，为御叔娶郑穆公少妃姚子之女夏姬也。

　　〔二〕　子南，夏徵舒之字。御叔早死，陈灵公与孔宁、仪行父淫夏姬，徵舒弑灵公。楚庄王以诸侯讨之而灭陈。

　　〔三〕　言为诸侯所戮。在鲁宣十一年。

　　〔四〕　案：「于」，攷异卷四引考正，疑为「与」之讹。

　　〔五〕　畀，与也。巫臣，楚申公屈巫子灵也。子反，司马公子侧也。襄老，楚连尹也。初，庄王欲纳夏姬，巫臣谏曰：「不可。君召诸侯，以讨罪也。今纳夏姬，贪其色也。贪色为淫，淫为大罚。」王乃止，将以赐巫臣，则又与子反。子反欲取，巫臣又难之，卒与襄老。

　　〔六〕　晋、楚战于邲，在鲁宣十二年。晋智庄子射襄老，获之，以其尸归。二子，子反、巫臣也。争，争夏姬。成，犹定也。

　　〔七〕　巫臣导夏姬使归，託以求襄老之尸，恭王遣焉。巫臣聘诸郑，郑伯许之。及使适齐，至郑，遂以夏姬行焉。

　　〔八〕　子反杀巫臣之族，巫臣在晋，请使于吴，吴子寿梦说之，乃通吴于晋，使其子为吴行人。

　　「今椒举娶于子牟，子牟得罪而亡，执政弗是〔一〕，谓椒举曰：『女实遣之。』彼惧而奔郑，缅然引领南望〔二〕，曰：『庶几赦吾罪。』又不图也，乃遂奔晋，晋人又用之矣。彼若谋楚，其亦必有丰败也哉〔三〕。」

　　〔一〕　执政，卿也。

　　〔二〕　缅，犹貌也。领，颈也。

　　〔三〕　丰，犹大也。

　　子木愀然〔一〕，曰：「夫子何如，召之其来乎？」对曰：「亡人得生，又何不来为〔二〕。子木曰：「不来，则若之何？」对曰：「夫子不居矣〔三〕，春秋相事，以还轸于诸侯〔四〕。若资东阳之盗使杀之，其可乎〔五〕？不然，不来矣。」子木曰：「不可。我为楚卿，而赂盗以贼一夫于晋，非义也。子为我召之，吾倍其室〔六〕。」乃使椒鸣召其父而复之。

　　〔一〕　愀，愁貌。

　　〔二〕　案：「又何不来为」，札记：「补音本或曰『又何来为』，无『不』字。丕烈案：下文云『不然，不来矣』，或本是也。」

　　〔三〕　不居，言当奉命于他国。

　　〔四〕　轸，车后横木。言四时相聘问之事，迴车于诸侯。

　　〔五〕　资，赂也。东阳，楚北邑。

　　〔六〕　倍其室，益其家也。

　　５　灵王为章华之台〔一〕，与伍举升焉，曰：「台美夫〔二〕！」对曰：「臣闻国君服宠以为美〔三〕，安民以为乐〔四〕，听德以为聪〔五〕，致远以为明〔六〕。不闻其以土木之崇高、彤镂为美，〔七〕而以金石匏竹之昌大、嚣庶为乐〔八〕；不闻其以观大、视侈、淫色以为明，而以察清浊为聪〔九〕。

　　〔一〕　灵王，楚恭王之庶子、灵王熊虔也。章华，地名。吴语曰：「乃筑台于章华之上。」

　　〔二〕　伍举，椒举也。椒，邑也。

　　〔三〕　服宠，谓以贤受宠服，以是为美。

　　〔四〕　以能安民为乐。

　　〔五〕　听用有德也。

　　〔六〕　能致远人也。

　　〔七〕　彤，谓丹楹。镂，谓刻桷。

　　〔八〕　金，锺也。石，磬也。匏，笙也。竹，箫管也。昌，盛也。嚣，譁也。庶，众也。

　　〔九〕　察，审也。清浊，宫羽也。

　　「先君庄王为匏居之台〔一〕，高不过望国氛〔二〕，大不过容宴豆〔三〕，木不妨守备〔四〕，用不烦官府〔五〕，民不废时务，官不易朝常。问谁宴焉，则宋公、郑伯〔六〕；问谁相礼，则华元、驷騑〔七〕；问谁赞事，则陈侯、蔡侯、许男、顿子〔八〕，其大夫侍之〔九〕。先君以是除乱克敌，而无恶于诸侯。今君为此台也，国民罢焉，财用尽焉，年穀败焉〔一０〕，百官烦焉〔一一〕，举国留之〔一二〕，数年乃成。愿得诸侯与始升焉，诸侯皆距无有至者。而后使太宰启疆请于鲁侯〔一三〕，惧之以蜀之役〔一四〕，而仅得以来〔一五〕。使富都那竖赞焉〔一六〕，而使长鬣之士相焉〔一七〕，臣不知其美也。

　　〔一〕　匏居，台名。

　　〔二〕　氛，祲气也。

　　〔三〕　言宴有折俎笾豆之陈。

　　〔四〕　不妨城郭守备之材。

　　〔五〕　材用不出府藏。

　　〔六〕　言二国朝事楚。

　　〔七〕　相，相导也。华元，宋卿，华御事之子、右师元也。騑，郑穆公之子子驷也。

　　〔八〕　赞，佐也。

　　〔九〕　各侍其君。

　　〔一０〕败，废民之时务。

　　〔一一〕为之徵发。

　　〔一二〕留，治之也。

　　〔一三〕启疆，楚卿薳子也。鲁侯，昭公也。事在昭七年。

　　〔一四〕蜀，鲁地。鲁宣公使求好于楚，楚庄王卒，宣公薨，不克作好。成公即位，受盟于晋，楚子怒，使公子婴齐帅师侵鲁，至蜀，鲁人惧之，使孟孙赂楚以请盟。在鲁成二年。

　　〔一五〕仅，犹劣也。

　　〔一六〕富，富于容貌。都，闲也。那，美也。竖，未冠者也。言取美好不尚德。

　　〔一七〕长鬣，美鬚髯也。

　　「夫美也者，上下、内外、小大、远近皆无害焉，故曰美。若于目观则美〔一〕，缩于财用则匮〔二〕，是聚民利以自封而瘠民也，胡美之为〔三〕？夫君国者，将民之与处；民实瘠矣，君安得肥〔四〕？且夫私欲弘侈，则德义鲜少；德义不行，则迩者骚离而远者距违〔五〕。天子之贵也，唯其以公侯为官正〔六〕，而以伯子男为师旅〔七〕。其有美名也，唯其施令德于远近，而小大安之也。若敛民利以成其私欲，使民蒿焉忘其安乐，而有远心〔八〕，其为恶也甚矣，安用目观？

　　〔一〕　于目则美，于德则不美。

　　〔二〕　缩，言取也。

　　〔三〕　封，厚也。胡，何也，何以为美。

　　〔四〕　安得独肥，言将有患。

　　〔五〕　骚，愁也。离，叛也。迩，境内。远，邻国。

　　〔六〕　正，长也。

　　〔七〕　帅师旅也。

　　〔八〕　蒿，耗也。远心，叛离。

　　「故先王之为台榭也〔一〕，榭不过讲军实〔二〕，台不过望氛祥〔三〕。故榭度于大卒之居〔四〕，台度于临观之高〔五〕。其所不夺穑地〔六〕，其为不匮财用〔七〕，其事不烦官业〔八〕，其日不废时务〔九〕。瘠硗之地，于是乎为之〔一０〕；城守之木〔一一〕，于是乎用之〔一二〕；官僚之暇，于是乎临之〔一三〕；四时之隙，于是乎成之〔一四〕。故周诗曰：『经始灵台〔一五〕，经之营之。庶民攻之，不日成之〔一六〕。经始勿亟，庶民子来〔一七〕。王在灵囿，麀鹿攸伏〔一八〕。』夫为台榭，将以教民利也〔一九〕，不知其以匮之也〔二０〕。若君谓此台美而为之正〔二一〕，楚其殆矣〔二二〕！」

　　〔一〕　积土为台。无室曰榭。

　　〔二〕　讲，习也。军实，戎事也。

　　〔三〕　凶气为氛，吉气为祥。

　　〔四〕　大卒，王士卒也。度，谓足以临见也。

　　〔五〕　足以临下观上，使屋榭不蔽目明而已。

　　〔六〕　稼穑之地。

　　〔七〕　为，作也。

　　〔八〕　业，事也。

　　〔九〕　以农隙也。

　　〔一０〕不害穀土也。硗，确也。

　　〔一一〕案札记：「依解云『城守之馀』，『木』当是『末』字之误也。」攷异卷四：「案周礼掌固郑司农注引国语作『木』，疑韦解有讹脱。」

　　〔一二〕城守之馀，然后用之。

　　〔一三〕暇，闲也。

　　〔一四〕隙，空闲时也。

　　〔一五〕经，谓经度之，立其基址也。天子曰灵台。

　　〔一六〕攻，治也。不日，不程课以期日。

　　〔一七〕亟，疾也。子来，如子为父也。

　　〔一八〕囿，域也。麀，牝鹿。攸，所也。视牝鹿所伏，息爱字任之类。

　　〔一九〕台，所以望氛祥而备灾害；榭，所以讲军实而御寇乱：皆所以利民者。

　　〔二０〕知，闻也。

　　〔二一〕以为得事之正。

　　〔二二〕殆，危也。

　　６　灵王城陈、蔡、不羹〔一〕，使僕夫子皙问于范无宇〔二〕，曰：「吾不服诸夏而独事晋何也〔三〕，唯晋近我远也。今吾城三国，赋皆千乘，亦当晋矣〔四〕。又加之以楚，诸侯其来乎？」对曰：「其在志也，国为大城，未有利者〔五〕。昔郑有京、栎〔六〕，卫有蒲、戚〔七〕，宋有萧、蒙〔八〕，鲁有弁、费〔九〕，齐有渠丘〔一０〕，晋有曲沃〔一一〕，秦有徵、衙〔一二〕。叔段以京患庄公，郑几不克〔一三〕，栎人寔使郑子不得其位〔一四〕。卫蒲、戚寔出献公〔一五〕，宋萧、蒙寔弑昭公〔一六〕，鲁弁、费寔弱襄公〔一七〕，齐渠丘寔杀无知〔一八〕，晋曲沃寔纳齐师〔一九〕，秦徵、衙寔难桓、景〔二０〕，皆志于诸侯，此其不利者也〔二一〕。

　　〔一〕　三国，楚别都也。鲁昭八年，楚灭陈，使穿封戍为陈公。十一年，灭蔡，使公子弃疾为蔡公。今颍川定陵西北有不羹亭，襄城西北有不羹城。

　　〔二〕　子皙，楚大夫僕皙父也。范无宇，楚大夫芋尹申无宇也。

　　〔三〕　不服，心不服也。

　　〔四〕　礼，地方十里为成，出长毂一乘，马四匹，牛十二头，步卒七十二人，甲士三人。三国各千乘，其地三千成。

　　〔五〕　志，记也。言在书籍所记，国作大城，未有利也。

　　〔六〕　京，庄公弟叔段之邑。栎，郑子元之邑。鲁桓十五年，郑厉公因栎人杀檀伯，遂居栎。檀伯，子元也。

　　〔七〕　蒲，甯殖之邑。戚，孙林父之邑。

　　〔八〕　萧、蒙，宋公子鲍之邑。

　　〔九〕　弁、费，季氏之邑。

　　〔一０〕渠丘，齐大夫雍廪之邑。

　　〔一一〕曲沃，栾盈之邑。

　　〔一二〕徵、衙，桓公之子、景公之弟公子鍼之邑。

　　〔一三〕叔段图篡庄公，不克，出奔。在鲁隐元年。

　　〔一四〕鲁庄十四年，厉公自栎侵郑，获大夫傅瑕，与之盟而赦之，使杀郑子而纳厉公。郑子，庄公子子仪也。

　　〔一五〕甯殖、孙林父逐卫献公，献公奔齐。在鲁襄十四年。

　　〔一六〕昭公兄鲍弑昭公而立。在鲁文十六年。

　　〔一七〕襄公十一年，季武子卑公室，作三军，而自征之。二十九年，又取弁以自予。

　　〔一八〕鲁庄八年，无知弑襄公而立。九年，雍廪杀之。

　　〔一九〕栾盈奔齐，齐庄公纳之，盈以曲沃之甲，昼入为贼于绦。在鲁襄二十三年。

　　〔二０〕公子鍼有宠于桓，如二君于景。难，谓侵偪也。鲁昭元年，鍼奔晋，其车千乘。

　　〔二一〕皆见记录于诸侯。

　　「且夫制城邑若体性焉，有首领股肱，至于手拇毛脉〔一〕，大能掉小，故变而不勤〔二〕。地有高下，天有晦明，民有君臣，国有都鄙，古之制也。先王惧其不帅〔三〕，故制之以义，旌之以服，行之以礼〔四〕，辩之以名〔五〕，书之以文〔六〕，道之以言。既其失也，易物之由〔七〕。夫边境者，国之尾也，譬之如牛马，处暑之既至〔八〕，虻｛维虫｝之既多，而不能掉其尾，臣亦惧之〔九〕。不然，是三城也，岂不使诸侯之心惕惕焉〔一０〕。」

　　〔一〕　拇，大指也。毛，鬚髮也。

　　〔二〕　掉，作也。变，动也。勤，劳也。

　　〔三〕　帅，循也。

　　〔四〕　谓名位不同，礼亦异数。

　　〔五〕　名，号也。

　　〔六〕　书其名位，及所掌主。

　　〔七〕　易物，易其尊卑服物之宜。

　　〔八〕　处暑，在七月节。处，止也。

　　〔九〕　虻｛维虫｝：即牛虻，大曰虻，小曰｛维虫｝。不能掉尾，

　　益重也，以言三国亦将然也。

　　〔一０〕惕惕，惧也。

　　子皙复命，王曰：「是知天咫，安知民则〔一〕？是言诞也〔二〕。」右尹子革侍〔三〕，曰：「民，天之生也。知天，必知民矣。是其言可以惧哉！」三年，陈、蔡及不羹人纳弃疾而弑灵王〔三〕。

　　〔一〕　咫，言少也。此言少知天道耳，何知治民之法。

　　〔二〕　诞，虚也。

　　〔三〕　子革，楚大夫，故郑国大夫子然之子然丹也。

　　〔四〕　城后三年也，在鲁昭十三年。弃疾，恭王之子、灵王之弟平王也。灵王无道，弃疾入国为乱，三军叛之于乾谿，王自杀。言弑者，王之死由三国也。

　　７　左史倚相廷见〔一〕申公子亹〔二〕，子亹不出，左史谤之，举伯以告〔二〕。子亹怒而出，曰：「女无亦谓我老耄而舍我，而又谤我〔三〕！」

　　〔一〕　案：「廷见」，述闻卷二一：「『廷』当为『逛』。『逛』与『往』同，谓往至子亹之家而请见，故下文曰『子亹不出』也。说文：『逛』，往也。」

　　〔二〕　倚相，楚左史也。子亹，楚申公史老也。廷见，见于廷也。

　　〔三〕　举伯，楚大夫也。

　　〔四〕　八十曰耄。舍，弃也。

　　左史倚相曰：「唯子老耄，故欲见以交儆子〔一〕。若子方壮，能经营百事，倚相将奔走承序〔二〕，于是不给，而何暇得见〔三〕？昔卫武公年数九十有五矣〔四〕，犹箴儆于国〔五〕，曰：『自卿以下至于师长士〔六〕，苟在朝者，无谓我老耄而舍我〔七〕，必恭恪于朝，朝夕以交戒我；闻一二之言，必诵志而纳之，以训导我〔八〕。』在舆有旅贲之规〔九〕，位宁有官师之典〔一０〕，倚几有诵训之谏〔一一〕，居寝有亵御之箴〔一二〕，临事有瞽史之导〔一三〕，宴居有师工之诵〔一四〕。史不失书，矇不失诵，以训御之〔一五〕，于是乎作懿戒〔一六〕以自儆也〔一七〕。及其没也，谓之睿圣武公〔一八〕。子实不睿圣，于倚相何害〔一九〕。周书曰：『文王至于日中昃，不皇暇食〔二０〕。惠于小民，唯政之恭。』文王犹不敢骄〔二一〕。今子老楚国而欲自安也〔二二〕，以御数者，王将何为〔二三〕？若常如此，楚其难哉〔二四〕！」子亹惧，曰：「老之过也〔二五〕。」乃骤见左史。

　　〔一〕　交，夹也。

　　〔二〕　承受事业次序。

　　〔三〕　给，供也。

　　〔四〕　武公，卫僖公之子、共伯之弟武公和也。

　　〔五〕　箴，刺也。儆，戒也。

　　〔六〕　师长，大夫。士，众士。

　　〔七〕　舍，谓不谏诫。

　　〔八〕　言，谤誉之言也。志，记也。

　　〔九〕　规，规谏也。旅贲，勇力之士，掌执戈盾，夹车而趋，车止则持轮。

　　〔一０〕中庭之左右谓之位，门屏之间谓之宁。师，长也。典，常也。

　　〔一一〕诵训，工师所诵之谏，书之于几也。

　　〔一二〕亵，近也。

　　〔一三〕事，戎祀也。瞽，乐太师，掌诏吉凶。史，太史也，掌诏礼事。

　　〔一四〕师，乐师也。工，瞽矇也。诵，谓箴谏时世也。

　　〔一五〕御，进也。

　　〔一六〕案：「懿戒」，述闻卷二一：「『戒』字涉注文『戒书』而衍。」

　　〔一七〕三君云：「懿，戒书也。」昭谓：懿，诗大雅抑之篇也。「

　　懿」，读之曰「抑」，毛诗序曰：「抑，卫武公刺厉王，亦以自儆也。」

　　〔一八〕睿，明也。书曰：「睿作圣。」諡法曰：「威疆睿德曰『武。』」

　　〔一九〕害，伤也。

　　〔二０〕日昳曰昃。易曰：「日中则昃。」

　　〔二一〕案：「骄」，公序本作「惰」。

　　〔二二〕老，老恃楚国。

　　〔二三〕御，止也。数者，谓箴戒诽谤也。为人臣而尚如此，王将复何为也。

　　〔二四〕难以为治。

　　〔二五〕老，子亹名。

　　８　灵王虐，白公子张骤谏〔一〕。王患之，谓史老曰：「吾欲已子张之谏，若何〔二〕？」对曰：「用之寔难，已之易矣。若谏，君则曰：『余左执鬼中，右执殇宫〔三〕，凡百箴谏，吾尽闻之矣，宁闻他言〔四〕？』」

　　〔一〕　子张，楚大夫白公也。

　　〔二〕　史老，子亹。已，止也。

　　〔三〕　中，身也。礼曰：其中退然。夭死曰殇；殇宫，殇之居也。执，谓把其录籍，制服其身，知其居处，若今世云「能使殇矣」。

　　〔四〕　不欲闻谏也。

　　白公又谏，王如史老之言。对曰：「昔殷武丁能耸其德，至于神明〔一〕，以入于河〔二〕，自河徂亳〔三〕，于是乎三年，默以思道〔四〕。卿士患之〔五〕，曰：『王言以出令也，若不言，是无所禀令也〔六〕。』武丁于是作书〔七〕，曰：『以余正四方，余恐德之不类，兹故不言〔八〕。』如是而又使以象梦〔九〕旁求四方之贤〔一０〕，得傅说以来，升以为公〔一一〕，而使朝夕规谏，曰：『

　　若金，用女作砺〔一二〕。若津水，用女作舟〔一三〕。若天旱，用女作霖雨〔一四〕。启乃心，沃朕心〔一五〕。若药不瞑眩，厥疾不瘳〔一六〕。若跣不视地，厥足用伤〔一七〕。』若武丁之神明也，〔一八〕其圣之睿广也，其智之不疚也，犹自谓未乂〔一九〕，故三年默以思道。既得道，犹不敢专制，使以象旁求圣人。既得以为辅，又恐其荒失遗忘，故使朝夕规诲箴谏，曰：『必交修余，无余弃也。』今君或者未及武丁，而恶规谏者，不亦难乎〔二０〕！

　　〔一〕　武丁，高宗也。耸，敬也。至，通也。通于神明，谓梦见傅说。

　　〔二〕　迁于河内。

　　〔三〕　从河内往都亳也。

　　〔四〕　默，谅闇也。思道，思君人之道也。书曰：「高宗谅闇，三年不言，言乃雍。」

　　〔五〕　患其不言。

　　〔六〕　禀，受也。

　　〔七〕　作书，解卿士也。贾、唐云：「书，说命也。」昭曰：非也，其时未得傅说。

　　〔八〕　类，善也。兹，此也。

　　〔九〕　案述闻卷二一：「『象梦』，当为『梦象』，谓以所梦见之人作象而使求之也。」

　　〔一０〕思贤而梦见之，识其容状，故作其象，而使求之。

　　〔一一〕公，上公也。书序曰：「高宗梦得说，使百工营求诸野，得之傅岩，作说命。」

　　〔一二〕使磨砺也。

　　〔一三〕喻遭津水。

　　〔一四〕天旱，自比苗稼也。雨三日已上为霖。

　　〔一五〕启，开也。以贤者之心比霖雨也。

　　〔一六〕以药喻忠言也。瞑眩顿瞀，攻己之急也。瘳，愈也。

　　〔一七〕以失道比徒跣而不视地，必伤也。

　　〔一八〕通于神明。

　　〔一九〕乂，治也。

　　〔二０〕难以保国。

　　「齐桓、晋文，皆非嗣也〔一〕，还轸诸侯，不敢淫逸〔二〕，心类德音，以德有国〔三〕。近臣谏，远臣谤，舆人诵，以自诰也。〔四〕是以其入也，四封不备一同〔五〕，而至于有畿田〔六〕，以属诸侯〔七〕，至于今为令君。桓、文皆然，君不度忧于二令君，而欲自逸也，无乃不可乎？周诗有之曰：『弗躬弗亲，庶民弗信〔八〕。』臣惧民之不信君也，故不敢不言。不然，何急其以言取罪也？」

　　〔一〕　言非嫡嗣。

　　〔二〕　还轸，谓出奔也。

　　〔三〕　类，善也。

　　〔四〕　舆，众也。诵，诵善败也。诰，告也。

　　〔五〕　备，满也。地方百里曰同。方欲美之，故尤小焉。

　　〔六〕　方千里百畿。

　　〔七〕　属，会也。

　　〔八〕　言为政不躬亲之，则众民不信。

　　王病之，曰：「子复语〔一〕。不穀虽不能用，吾憖寘之于耳。〔二〕」对曰：「赖君用之也，故言〔三〕。不然，巴浦之犀、犛、兕、象，其可尽乎，其又以规为填也〔四〕？」遂趋而退，归，杜门不出。七月，乃有乾谿之乱，灵王死之〔五〕。

　　〔一〕　病不能然，故复使语。

　　〔二〕　憖，犹愿也。

　　〔三〕　赖，恃也。

　　〔四〕　犛，犛牛也。规，谏也。填，所以塞耳。言四兽之牙角可以为填难尽，而又以规谏为之乎？今象出徼外，其三兽则荆、交有焉。巴浦，地名。或曰：「巴，巴郡。浦，合浦。」

　　〔五〕　乾谿，楚之东地。

　　９　司马子期欲以妾为内子〔一〕，访之左史倚相，曰：「吾有妾而愿，欲笄之，其可乎〔二〕？」对曰：「昔先大夫子囊违王之命谥〔三〕；子夕嗜芰，子木有羊馈而无芰荐〔四〕。君子曰：违而道。〔五〕穀阳竖爱子反之劳也，而献饮焉，以毙于鄢〔六〕；芋尹申亥从灵王之欲，以陨于乾谿〔七〕。君子曰：从而逆〔八〕。君子之行，欲其道也〔九〕，故进退周旋，唯道是从。夫子木能违若敖之欲，〔一０〕以之道而去芰荐，吾子经营楚国〔一一〕，而欲荐芰以干之〔一二〕，其可乎？」子期乃止。

　　〔一〕　子期，楚平王之子、子西之弟公子结也，为大司马。卿之嫡妻曰内子。

　　〔二〕　愿，悫也。笄，内子首饰衡笄也。

　　〔三〕　违『厉』以为『恭』。

　　〔四〕　子木违父命，以羊馈易芰荐。

　　〔五〕　违命合道。

　　〔六〕　穀阳竖，子反之内竖也。毙，踣也。鲁成十六年，晋、楚战于鄢，楚恭王伤目。明日，将复战，王召子反，穀阳竖献饮于子反，醉不能见。王曰：「天败楚也。」乃宵遁。子反自杀。

　　〔七〕　芋尹申亥，申无宇之子。乾谿之役，申亥曰：「吾父再干王命，王不诛，惠孰大焉。」乃求王，遇诸棘围以归。王缢，申亥以二女殉葬之。

　　〔八〕　从，从其欲。

　　〔九〕　欲得其道。

　　〔一０〕若敖，子夕。

　　〔一一〕经，经纬也。

　　〔一二〕干，犯也。言以妾为妻，犹以芰当祭。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十八

楚语下

　　１　昭王问于观射父〔一〕，曰：「周书所谓重、黎寔使天地不通者，何也〔二〕？若无然，民将能登天乎〔三〕？」

　　〔一〕　昭王，楚平王之子昭王熊轸。观射父，楚大夫。

　　〔二〕　周书，周穆王之相甫侯所作吕刑也。重、黎，颛顼掌天地之臣。吕刑曰：「乃命重、黎，绝地天通。」谓少皞之末，民神杂糅，不可方物，颛顼受之，乃命南正重司天以属神，火正黎司地以属民，是谓绝地与天相通之道也。

　　〔三〕　若重、黎不绝天地，民岂能上天乎？

　　对曰：「非此之谓也。古者民神不杂〔一〕。民之精爽不携贰者，而又能齐肃衷正〔二〕，其智能上下比义〔三〕，其圣能光远宣朗〔四〕，其明能光照之，其聪能听彻之〔五〕，如是则明神降之〔六〕，在男曰觋，在女曰巫〔七〕。是使制神之处位次主〔八〕，而为之牲器时服〔九〕，而后使先圣之后之有光烈〔一０〕，而能知山川之号〔一一〕、高祖之主〔一二〕、宗庙之事、昭穆之世〔一三〕、齐敬之勤〔一四〕、礼节之宜、威仪之则、容貌之崇〔一五〕、忠信之质〔一六〕、禋絜之服〔一七〕，而敬恭明神者，以为之祝〔一八〕。使名姓之后，能知四时之生〔一九〕、牺牲之物、玉帛之类、采服之仪、彝器之量〔二０〕、次主之度〔二一〕、屏摄之位〔二二〕、坛场之所〔二三〕、上下之神、氏姓之出〔二四〕，而心率旧典者为之宗〔二五〕。于是乎有天地神民类物之官，是谓五官〔二六〕，各司其序，不相乱也。民是以能有忠信，神是以能有明德〔二七〕，民神异业〔二八〕，敬而不渎，故神降之嘉生〔二九〕，民以物享，祸灾不至，求用不匮。

　　〔一〕　杂，会也。谓司民、司神之官各异。

　　〔二〕　爽，明也。携，离也。贰，二也。齐，一也。肃，敬也。衷，中也。

　　〔三〕　义，宜也。

　　〔四〕　圣，通也。朗，明也。

　　〔五〕　彻，达也。

　　〔六〕　降，下也。

　　〔七〕　巫、觋，见鬼者。周礼，男亦曰巫。

　　〔八〕　处，居也。位，祭位也。次主，次其尊卑先后。

　　〔九〕　牲，牲之毛色、小大也。器，所当用也。时服，四时服色所宜。

　　〔一０〕烈，明也。

　　〔一一〕号，名位也。

　　〔一二〕高祖，庙之先也。

　　〔一三〕父昭，子穆，先后之次也。春秋跻僖公，谓之逆祀。

　　〔一四〕齐，庄也。

　　〔一五〕崇，饰也。

　　〔一六〕质，诚也。

　　〔一七〕絜祀曰禋。

　　〔一八〕祝，太祝，掌祈福祥。

　　〔一九〕名姓，谓旧族，若伯夷，炎帝之后，为尧秩宗。生，嘉穀韭卵之属。

　　〔二０〕彝，六彝。器，俎豆。量大小也。

　　〔二一〕疏数之度。

　　〔二二〕周氏云：「屏，并也。摄，主人之位。」昭谓：屏，屏风也。摄，形如今要扇。皆所以明尊卑，为祭祀之位。近汉亦然。

　　〔二三〕除地曰场。

　　〔二四〕所自出也。

　　〔二五〕宗，宗伯，掌祭祀之礼。

　　〔二六〕类物，谓别善恶、利器用之官。

　　〔二七〕明德，谓降福祥，不为灾孽。

　　〔二八〕业，事也。

　　〔二九〕嘉生，善物。

　　「及少皞之衰也，九黎乱德〔一〕，民神杂糅，不可方物〔二〕。夫人作享，家为巫史〔三〕，无有要质〔四〕。民匮于祀，而不知其福〔五〕。烝享无度，民神同位。民渎齐盟，无有严威〔六〕。神狎民则，不蠲其为〔七〕。嘉生不降，无物以享。祸灾荐臻，莫尽其气〔八〕。颛顼受之〔九〕，乃命南正重司天以属神〔一０〕，命火正黎司地以属民〔一一〕，使复旧常，无相侵渎〔一二〕，是谓绝地天通〔一三〕。

　　〔一〕　少皞，黄帝之子金天氏也。九黎，黎氏九人，蚩尤之徒也。　案：「蚩尤之徒也」五字原脱，据尚书吕刑疏引韦注补。

　　〔二〕　同位故杂糅。方，犹别也。物，名也。

　　〔三〕　夫人，人人也。享，祀也。巫，主接神。史，次位序。言人人自为之。

　　〔四〕　质，诚也。

　　〔五〕　言民困匮于祭祀，而不获其福。

　　〔六〕　齐，同也。严，敬也。威，畏也。

　　〔七〕　狎，习也。则，法也。蠲，絜也。其为，所为也。

　　〔八〕　荐，重也。臻，至也。气，受命之气也。

　　〔九〕　少皞氏殁，颛顼氏作。受，承服也。

　　〔一０〕南，阳位。正，长也。司，主也。属，会也。所以会群神，使各有分序，不相干乱也。周礼，则宗伯掌祭祀。

　　〔一一〕唐尚书云：「『火』，当为『北。』」北，阴位也。周礼，则司徒掌土地民人者也。

　　〔一二〕侵，犯也。

　　〔一三〕绝地民与天神相通之道。

　　「其后，三苗复九黎之德〔一〕，尧复育重、黎之后，不忘旧者，使复典之〔二〕。以至于夏、商，故重、黎氏世叙天地，而别其分主者也〔三〕。其在周，程伯休父其后也，当宣王时，失其官守，而为司马氏〔四〕。宠神其祖，以取威于民，曰：『重寔上天，黎寔下地〔五〕。』遭世之乱，而莫之能御也〔六〕。不然，夫天地成而不变〔七〕，何比之有〔八〕？」

　　〔一〕　其后，高辛氏之季年。三苗，九黎之后。高辛氏衰，三苗为乱，行其凶德，如九黎之为也。尧兴而诛之。

　　〔二〕　育，长也。尧继高辛氏，平三苗之乱，绍育重、黎之后，使复典天地之官，羲氏、和氏是也。

　　〔三〕　叙，次也。分，位也。

　　〔四〕　程，国。伯，爵。休父，名也。失官守，谓失天地之官，而以诸侯为大司马。诗曰「王谓尹氏，命程伯休父」是也。

　　〔五〕　宠，尊也。言休父之后世，尊神其祖，以威耀其民，言重能举上天，黎能抑下地，令相远，故不复通也。

　　〔六〕　乱，谓幽、平以下。御，止也。

　　〔七〕　天地体成，不复变改。

　　〔八〕　言不相比近也。

　　２　子期祀平王〔一〕，祭以牛俎于王〔二〕，王问于观射父，曰：「祀牲何及〔三〕？」对曰：「祀加于举〔四〕。天子举以大牢，祀以会〔五〕；诸侯举以特牛，祀以太牢〔六〕；卿举以少牢，祀以特牛〔七〕；大夫举以特牲，祀以少牢〔八〕；士食鱼炙，祀以特牲；庶人食菜，祀以鱼。上下有序，则民不慢。」

　　〔一〕　子期，楚平王之子结。平王，恭王之子、昭王之父。

　　〔二〕　致牛俎于昭王。

　　〔三〕　王惑俎肉，而问牲用所及。

　　〔四〕　加，增也。举，人君朔望之盛馔。

　　〔五〕　大牢，牛羊豕也。会，会三大牢。举，四方之贡。

　　〔六〕　特，一也。

　　〔七〕　少牢，羊豕。

　　〔八〕　特牲，豕也。

　　王曰：「其小大何如？」对曰：「郊禘不过茧栗〔一〕，烝尝不过把握〔二〕。」王曰：「何其小也？」对曰：「夫神以精明临民者也，故求备物，不求丰大〔三〕。是以先王之祀也，以一纯、二精、〔四〕三牲、四时、五色、六律、七事、八种〔五〕、九祭、十日、十二辰以致之〔六〕，百姓、千品、万官、亿丑，兆民经入畡数以奉之〔七〕，明德以昭之〔八〕，和声以听之〔九〕，以告遍至，则无不受休〔一０〕。毛以示物〔一一〕，血以告杀〔一二〕，接诚拔取以献具，为齐敬也〔一三〕。敬不可久，民力不堪，故齐肃以承之。〔一四〕」

　　〔一〕　角如茧栗。郊禘，祭天也。

　　〔二〕　把握，长不出把。

　　〔三〕　备物，体具而精絜者。

　　〔四〕　一纯，心纯一而絜者。二精，玉帛也。

　　〔五〕　七事，天、地、民、四时之务。八种，八音也。

　　〔六〕　九祭，九州助祭。十日，甲至癸。十二辰，子至亥。择其吉日令辰，以致神。

　　〔七〕　百姓，百官受氏姓也。千品，姓有彻品，十为千品。五物之官，陪属万为万官。官有十丑，为亿丑。天子之田九畡，以养兆民，王取经入，以食万官。

　　〔八〕　昭，昭孝敬也。

　　〔九〕　中和之声，使神听之。

　　〔一０〕至，神至也。休，庆也。

　　〔一一〕物，色也。

　　〔一二〕明不因故也。

　　〔一三〕接诚于神也。拔毛取血，献其备物也。齐，絜也。诗云：「

　　执其鸾刀，以启其毛，取其血膋。」

　　〔一四〕肃，疾也。承，奉也。

　　王曰：「刍豢几何〔一〕？」对曰：「远不过三月，近不过浃日〔二〕。」王曰：「祀不可以已乎〔三〕？」对曰：「祀所以昭孝息民〔四〕、抚国家、定百姓也，不可以已。夫民气纵则底〔五〕，底则滞，滞久而不振〔六〕，生乃不殖〔七〕。其用不从〔八〕，其生不殖，不可以封〔九〕。是以古者先王日祭、月享、时类、岁祀〔一０〕。诸侯舍日〔一一〕，卿、大夫舍月〔一二〕，士、庶人舍时。〔一三〕天子遍祀群神品物〔一四〕，诸侯祀天地、三辰及其土之山川〔一五〕，卿、大夫祀其礼〔一六〕，士、庶人不过其祖〔一七〕。日月会于龙〈豕尨〉〔一八〕，土气含收〔一九〕，天明昌作〔二０〕，百嘉备舍〔二一〕，群神频行〔二二〕。国于是乎蒸尝，家于是乎尝祀〔二三〕，百姓夫妇择其令辰〔二四〕，奉其牺牲，敬其资盛，絜其粪除，慎其采服，禋其酒醴，帅其子姓〔二五〕，从其时享，虔其宗祝〔二六〕，道其顺辞，以昭祀其先祖，肃肃济济，如或临之。于是乎合其州乡朋友婚姻，比尔兄弟亲戚〔二七〕。于是乎弭其百苛，殄其谗慝〔二八〕，合其嘉好，结其亲暱〔二九〕，亿其上下〔三０〕，以申固其姓。上所以教民虔也，下所以昭事上也。天子禘郊之事，必自射其牲〔三一〕，王后必自春其资〔三二〕；诸侯宗庙之事，必自射牛、刲羊、击豕〔三三〕，夫人必自春其盛〔三四〕。况其下之人，其谁敢不战战兢兢，以事百神！天子亲春禘郊之盛〔三五〕，王后亲缲其服〔三六〕，自公以下至于庶人，其谁敢不齐肃恭敬致力于神！民所以摄固者也，若之何其舍之也〔三七〕！」

　　〔一〕　草养曰刍，穀养曰豢。

　　〔二〕　远，谓三牲。近，谓鸡鹜之属。浃日，十日也。

　　〔三〕　已，止也。

　　〔四〕　昭孝养，使民蕃息也。

　　〔五〕　气，志气也。纵，放也。底，著也。

　　〔六〕　滞，废也。振，惧也。言无祭祀，则民无所畏忌；无所畏忌，则志放纵；志放纵，则遂废滞难复恐惧也。

　　〔七〕　生，生物也。殖，长也。生物不长，神不降以福也。　案：「生，生物也。」原作「生，生人物也。」攷异卷四：「『人』字衍。下云『生物不长』，蒙上而言可证。」据删。

　　〔八〕　不从上令也。

　　〔九〕　封，封国也。

　　〔一０〕告以事类曰类。日祭于祖、考，月荐于曾、高，时类及二祧，岁祀于坛墠。

　　〔一一〕有月享也。

　　〔一二〕有时祭也。

　　〔一三〕岁乃祭也。

　　〔一四〕品物，谓若八蜡所祭猫虎昆虫之类。

　　〔一五〕三辰，日、月、星。祀天地，谓二王之后，非二王之后，祭分野星、山川而已。

　　〔一六〕礼，谓五祀及祖所自出。

　　〔一七〕祖，王父也。

　　〔一八〕〈豕尨〉，龙尾也。谓周十二月、夏十月，日月合辰于尾上。月令：「孟冬，日在尾。」

　　〔一九〕含收，收缩。万物含藏。

　　〔二０〕昌，盛也。作，起也。谓天气上也。是月，纯坤用事。

　　〔二一〕嘉，善也。时物毕成，舍入室也。

　　〔二二〕频，并也。言并行欲求食也。

　　〔二三〕蒸，冬祭也。尝，尝百物也。月令：「孟冬，大饮烝。」传曰：「闲蛰而蒸。」

　　〔二四〕辰，十二辰。

　　〔二五〕禋，絜也。子，众子。姓，同姓也。

　　〔二六〕宗，主祭祀。祝，主祝祈。

　　〔二七〕合，会也。比，亲也。

　　〔二八〕弭，止也。苛，虐也。殄，覆也。止、覆，谓解怨除恨。

　　〔二九〕合、结，谓于此更申固之。

　　〔三０〕亿，安也。

　　〔三一〕牲，牛也。

　　〔三二〕资，器实也。

　　〔三三〕刲，刺也。击，杀也。

　　〔三四〕在器曰盛。上言资，此言盛，互其文也。

　　〔三五〕帅后春之。

　　〔三六〕服，祭服。祭义云：「夫人缲，三盆，则王后一盆与。」周语曰：「王耕一墢，班三之。」

　　〔三七〕摄，持也。舍，废也。

　　王曰：「所谓一纯、二精、七事者，何也？」对曰：「圣王正端冕，以其不违心，帅其群臣精物以临监享祀，无有苛慝于神者，谓之一纯〔一〕。玉、帛为二精〔二〕。天、地、民及四时之务为七事。」王曰：「三事者，何也？」对曰：「天事武〔三〕，地事文〔四〕，民事忠信〔五〕。」王曰：「所谓百姓、千品、万官、亿丑、兆民经入畡数者，何也？」对曰：「民之彻官百〔六〕。王公之子弟之质能言能听彻其官者〔七〕，而物赐之姓，以监其官，是为百姓〔八〕。姓有彻品，十于王谓之千品〔九〕。五物之官，陪属万为万官〔一０〕。官有十丑，为亿丑〔一一〕。天子之田九畡，以食兆民〔一二〕，王取经入焉，以食万官〔一三〕。」

　　〔一〕　端，玄端之服。冕，大冠也。监，视也。不违心，谓心思端正、服则端正也。

　　〔二〕　明絜为精。

　　〔三〕　乾称刚健，故武。

　　〔四〕　地质柔顺，故文。易曰：「坤为文。」

　　〔五〕　以忠信为行。

　　〔六〕　彻，达也。自以名达于上者，有百官也。

　　〔七〕　质，有贤质。能言，能言其官职也。

　　〔八〕　物，事也，以功事赐之姓。官有世功，则有官族，若太史、司马之属。

　　〔九〕　谓一官之职，其僚属彻于王者有十品，百官，故有千品。

　　〔一０〕五物，谓天、地、神、民、类物之官也。臣之臣为陪属。谓有僚属转陪贰相佐助，复有十等，千品，故万官也。

　　〔一一〕丑，类也。以十丑承万为十万，十万曰亿，古数也。今以万万为亿。

　　〔一二〕九畡，九州之内有畡数也。食兆民，民称耕而食其中也。天子曰兆民。

　　〔一三〕经，常也。常入，征税也。

　　３　斗且廷见〔一〕令尹子常〔二〕，子常与之语，问蓄货聚马。归以语其弟，曰：「楚其亡乎！不然，令尹其不免乎。吾见令尹，令尹问蓄聚积实，如饿豺狼焉〔三〕，殆必亡者也。

　　〔一〕　案述闻卷二一：「『廷』亦『逛』之讹。」参见楚语上。

　　〔二〕　斗且，楚大夫。子常，子囊之孙囊瓦也。

　　〔三〕　实，财也。

　　「夫古者聚货不妨民衣食之利，聚马不害民之财用〔一〕，国马足以行军〔二〕，公马足以称赋〔三〕，不是过也。公货足以宾献，〔四〕家货足以共用〔五〕，不是过也。夫货、马邮则阙于民〔六〕，民多阙则有离叛之心，将何以封矣〔七〕。

　　〔一〕　货，珠玉之属，自然物也。货、马多，则养求者众，妨财力也。

　　〔二〕　国马，民马也。十六井为丘，有戎马一匹、牛三头，足以行军。

　　〔三〕　公马，公之戎马。称，举也。赋，兵赋也。

　　〔四〕　宾，飨赠也。献，贡也。

　　〔五〕　家，大夫也。

　　〔六〕　邮，过也。阙，缺也。

　　〔七〕　封，封国也。

　　「昔斗子文三舍令尹〔一〕，无一日之积，恤民之故也〔二〕。成王闻子文之朝不及夕也〔三〕，于是乎每朝设脯一束、糗一筐，以羞子文〔四〕。至于今〔五〕秩之〔六〕。成王每出子文之禄，必逃，王止而后复〔七〕。人谓子文曰：『人生求富，而子逃之，何也？』对曰：『夫从政者，以庇民也〔八〕。民多旷者，而我取富焉〔九〕，是勤民以自封也〔一０〕，死无日矣。我逃死，非逃富也。』故庄王之世，灭若敖氏，唯子文之后在，至于今处郧，为楚良臣〔一一〕。是不先恤民而后己之富乎？

　　〔一〕　子文，斗伯比之子于菟也。舍，去也。

　　〔二〕　积，储也。

　　〔三〕　成王，楚文王之子頵也。

　　〔四〕　糗，寒粥也。筐，器名也。羞，进也。

　　〔五〕　案：「今」下原有「令尹」二字，考异卷四：「『令尹』二字疑涉上文而衍，周礼酒正先郑注贾疏引国语作『至于今秩之』，可证。」今据删。

　　〔六〕　秩，常也。

　　〔七〕　禄，俸也。复，反也。

　　〔八〕　庇，覆也。

　　〔九〕　旷，犹空也。

　　〔一０〕勤，劳也。封，厚也。

　　〔一一〕庄王，成王孙也。若敖氏，子文之族也。鲁宣四年，子文之弟子斗椒为乱，庄王灭若敖氏之族，子文之孙箴尹克黄使齐而还，自拘于司败。王思子文之治楚也，曰：「子文无后，何以劝善。」使复其所。其子孙当昭王时为郧公。

　　「今子常，先大夫之后也〔一〕，而相楚君无令名于四方。民之羸馁，日已甚矣〔二〕。四境盈垒〔三〕，道谨相望〔四〕，盗贼司目，民无所放〔五〕。是之不恤，而蓄聚不厌，其速怨于民多矣〔六〕。积货滋多，蓄怨滋厚，不亡何待。

　　〔一〕　先大夫，子囊也。

　　〔二〕　羸，瘠也。言日日又甚。

　　〔三〕　盈，满也。垒，壁也。言垒壁满于四境之内。

　　〔四〕　道冢曰谨。诗云：「行有死人，尚或谨之。」

　　〔五〕　放，依也。

　　〔六〕　速，召也。

　　「夫民心之愠也〔一〕，若防大川焉，溃而所犯必大矣〔二〕。子常其能贤于成、灵乎？成不礼于穆，愿食熊蹯，不获而死〔三〕。灵不顾于民，一国弃之，如遗迹焉〔四〕。子常为政，而无礼不顾甚于成、灵，其独何力以待之〔五〕！」期年，乃有柏举之战，子常奔郑，昭王奔随〔六〕。

　　〔一〕　愠，怒也。

　　〔二〕　犯，败也。

　　〔三〕　成，成王，穆王商臣之父，欲黜商臣而立其弟职。商臣围成王，王请食熊蹯而死，不听，遂自杀。蹯，掌也。

　　〔四〕　灵王不君，罢弊楚国，三军叛之，如行人之遗弃其迹。

　　〔五〕　待，御也。

　　〔六〕　柏举，楚地。随，汉东之国。初，蔡昭侯朝于楚，子常欲其珮。唐成公亦朝焉，子常欲其驌驦马。二君不与，而留之三年。后与之，乃得归。归与吴伐楚，大败之。在鲁定四年。奔随，自郧奔随也。

　　４　吴人入楚，昭王出奔，济于成臼〔一〕，见蓝尹亹载其孥〔二〕。王曰：「载予。」对曰：「自先王莫坠其国〔三〕，当君而亡之，君之过也。」遂去王。王归，又求见，王欲执之，子西曰：「请听其辞，夫其有故〔四〕。」王使谓之曰：「成臼之役，而弃不穀，今而敢来，何也〔五〕？」对曰：「昔瓦唯长旧怨，以败于柏举，故君及此〔六〕。今又效之，无乃不可乎？臣避于成臼，以儆君也，庶悛而更乎〔七〕？今之敢见，观君之德也，曰：庶忆惧而鉴前恶乎〔八〕？君若不鉴而长之，君实有国而不爱，臣何有于死〔九〕，死在司败矣〔一０〕！惟君图之！」子西曰：「使复其位，以无忘前败〔一一〕。」王乃见之。

　　〔一〕　吴人，阖闾也。出奔随也。济，渡也。成臼，津名。

　　〔二〕　蓝尹亹，楚大夫。妻子曰孥。

　　〔三〕　坠，失也。

　　〔四〕　子西，平王之子、昭王之庶兄、令尹公子申也。故，犹意也。

　　〔五〕　而，女也。

　　〔六〕　瓦，子常名。长，犹积也。

　　〔七〕　悛，改也。

　　〔八〕　鉴，镜也。

　　〔九〕　案：此句下，公序本有注文「何惜于死」四字。

　　〔一０〕楚谓司寇为司败。

　　〔一一〕言见亹则念前败。

　　５　吴人入楚，昭王奔郧〔一〕，郧公之弟怀将弑王〔二〕，郧公辛止之。怀曰：「平王杀吾父〔三〕，在国则君，在外则雠也。见雠弗杀，非人也。」郧公曰：「夫事君者，不为外内行〔四〕，不为丰约举〔五〕，苟君之，尊卑一也。且夫自敌以下则有雠〔六〕，非是不雠。下虐上为弑，上虐下为讨，而况君乎！君而讨臣，何雠之为？若皆雠君，则何上下之有乎？吾先人以善事君，成名于诸侯，自斗伯比以来，未之失也。今尔以是殃之，不可〔七〕。」怀弗听，曰：「

　　吾思父，不能顾矣。」郧公以王奔随〔八〕。

　　〔一〕　郧，楚邑。

　　〔二〕　郧公，令尹子文玄孙之孙蔓成然之子斗辛也。

　　〔三〕　平王，昭王考也。父，蔓成然也。成然立平王，贪求无厌，平王杀之。

　　〔四〕　不为外内易行。

　　〔五〕　丰，盛也。约，衰也。举，动也。

　　〔六〕　敌，敌体也。

　　〔七〕　殃，病害也。

　　〔八〕　避怀也。

　　王归而赏及郧、怀，子西谏曰：「君有二臣，或可赏也，或可戮也。君王均之，群臣惧矣〔一〕。」王曰：「夫子期之二子耶？吾知之矣〔二〕。或礼于君，或礼于父，均之，不亦可乎！」

　　〔一〕　均，同也。言赏罚无别，故惧。

　　〔二〕　子期，成然字。

　　６　子西歎于朝，蓝尹亹曰：「吾闻君子唯独居思念前世之崇替，〔一〕与哀殡丧〔二〕，于是有歎，其馀则否。君子临政思义〔三〕，饮食思礼，同宴思乐，在乐思善，无有歎焉。今吾子临政而歎，何也？」子西曰：「阖庐能败吾师〔四〕。阖庐即世，吾闻其嗣又甚焉〔五〕。吾是以歎。」

　　〔一〕　崇，终也。替，废也。诗云：「曾不崇朝。」

　　〔二〕　涂木曰殡。

　　〔三〕　思公义也。

　　〔四〕　柏举之战。

　　〔五〕　嗣，嗣子夫差也。甚，谓政德过于父。

　　对曰：「子患政德之不修，无患吴矣。夫阖庐口不贪嘉味，耳不乐逸声〔一〕，目不淫于色，身不怀于安，朝夕勤志，卹民之羸〔二〕，闻一善〔三〕若惊，得一士若赏〔四〕，有过必悛〔五〕，有不善必惧，是故得民以济其志〔六〕。今吾闻夫差好罢民力以成私好，纵过而翳谏〔七〕，一夕之宿，台榭陂池必成，六畜玩好必从。夫差先自败也已，焉能败人。子修德以待吴，吴将毙矣。」

　　〔一〕　逸，淫也。

　　〔二〕　羸，病也。

　　〔三〕　案攷异卷四：「后汉书文苑传注，文选孔文举荐弥衡表、潘安仁杨荆州诔注引国语，『善』下有『言』字。」

　　〔四〕　若受赏也。

　　〔五〕　悛，改也。

　　〔六〕　济，成也。志，战克。

　　〔七〕　翳，鄣也。

　　７　王孙幸聘于晋〔一〕，定公飨之，赵简子鸣玉以相〔二〕，问于王孙幸曰：「楚之白珩犹在乎〔三〕？」对曰：「然。」简子曰：「其为宝也，几何矣〔四〕。」

　　〔一〕　王孙幸，楚大夫。

　　〔二〕　定公，晋顷公之子午也。简子，赵鞅也。鸣玉，鸣其佩玉以相礼也。

　　〔三〕　珩，佩上之横者。

　　〔四〕　几何世也。

　　曰：「未尝为宝。楚之所宝者，曰观射父〔一〕，能作训辞，以行事于诸侯〔二〕，使无以寡君为口实〔三〕。又有左史倚相，能道训典，以叙百物〔四〕，以朝夕献善败于寡君，使寡君无忘先王之业；又能上下说于鬼神，顺道其欲恶〔五〕，使神无有怨痛于楚国〔六〕。又有薮曰云连徒洲，金木竹箭之所生也〔七〕。龟、珠、角、齿、皮、革、羽、毛，所以备赋，以戒不虞者也〔八〕。所以共币帛，以宾享于诸侯者也〔九〕。若诸侯之好币具，而导之以训辞〔一０〕，有不虞之备，而皇神相之〔一一〕，寡君其可以免罪于诸侯，而国民保焉〔一二〕。此楚国之宝也。若夫白珩，先王之玩也，何宝之焉〔一三〕？

　　〔一〕　言以贤为宝。

　　〔二〕　言以训辞交结诸侯。

　　〔三〕　口实，毁弄。

　　〔四〕　叙，次也。物，事也。

　　〔五〕　说，媚也。

　　〔六〕　痛，疾也。

　　〔七〕　楚有云梦薮，泽名也。连，属也。水中可居者曰洲，徒其名也。

　　〔八〕　龟，所以备吉凶。珠，所以御火灾。角，所以为弓弩。齿，象齿，所以为珥。皮，虎豹皮也，所以为茵鞬。革，犀兕也，所以为甲冑。羽，鸟羽，所以为旍。毛，氂牛尾，所以注竿首。赋，兵赋。虞，度也。

　　〔九〕　享，献也。

　　〔一０〕导，行也。

　　〔一一〕能媚于神，故皇神相之。皇，大也。相，助也。

　　〔一二〕保，安也。

　　〔一三〕玩，玩弄之物。

　　「幸闻国之宝六而已。明王圣人能制议百物〔一〕，以辅相国家，则宝之；玉足以庇廕嘉穀，使无水旱之灾，则宝之〔二〕；龟足以宪臧否，则宝之〔三〕；珠足以御火灾，则宝之〔四〕；金足以御兵乱，则宝之〔五〕；山林薮泽足以备财用，则宝之。若夫譁嚣之美，〔六〕楚虽蛮夷，不能宝也〔七〕。」

　　〔一〕　案：此句公序本无「明王」、「人」三字。

　　〔二〕　玉，祭祀之玉。

　　〔三〕　宪，法也，取善恶之法。

　　〔四〕　珠，水精，故以御火灾。

　　〔五〕　金，所以为兵也。

　　〔六〕　譁嚣，犹讙譁，谓若鸣玉以相。

　　〔七〕　微刺简子。

　　８　惠王以梁与鲁阳文子〔一〕，文子辞，曰：「梁险而在境，惧子孙之有贰者也〔二〕。夫事君无憾，憾则惧偪〔三〕，偪则惧贰。〔四〕夫盈而不偪〔五〕，憾而不贰者，臣能自寿〔六〕，不知其他〔七〕。纵臣而得全其首领以没〔八〕，惧子孙之以梁之险，而乏臣之祀也〔九〕。」王曰：「子之仁，不忘子孙，施及楚国，敢不从子。」与之鲁阳。

　　〔一〕　惠王，昭王子，越女之子章。梁，楚北境也。文子，平王之孙、司马子期子鲁阳公也。

　　〔二〕　贰，二心也。

　　〔三〕　憾，恨也。无恨，谓得志也。偪，偪上也。

　　〔四〕　偪则惧诛，故贰也。

　　〔五〕　盈，志满也。

　　〔六〕　寿，保也。

　　〔七〕　他，子孙也。

　　〔八〕　案：「全其首领」原作「以其首领」。攷异卷四：「文选注（褚渊碑文注引国语），『以』作『全』。」今据改。

　　〔九〕　恃险而贰，将见诛绝。

　　９　子西使人召王孙胜〔一〕，沉诸梁闻之〔二〕，见子西曰：「

　　闻子召王孙胜，信乎？」曰：「然。」子高曰：「将焉用之？」曰：「吾闻之，胜直而刚，欲寘之境〔三〕。」

　　〔一〕　王孙胜，故平王太子建之子白公胜也。初，费无极为太子少师，无宠，太子娶于秦而美，劝王纳之，遂谮太子曰：「建将叛。」太子奔郑。又与晋谋郑，郑人杀之，胜奔吴。在鲁哀十六年。

　　〔二〕　沉诸梁，楚左司马沉尹戌之子叶公子高。

　　〔三〕　寘，置也。传曰：「召之，使处吴境，为白公。」　案：「

　　使处吴境」，述闻卷一九：「今本韦注，『境』上有『吴』字，乃后人依误本左传加之，与正文不合。」

　　子高曰：「不可。其为人也，展而不信〔一〕，爱而不仁〔二〕，诈而不智〔三〕，毅而不勇〔四〕，直而不衷〔五〕，周而不淑。〔六〕复言而不谋身，展也〔七〕；爱而不谋长，不仁也〔八〕；以谋盖人，诈也〔九〕；疆忍犯义〔一０〕，毅也〔一一〕；直而不顾，不衷也〔一二〕；周言弃德，不淑也〔一三〕。是六德者，皆有其华而不实者也，将焉用之。

　　〔一〕　展，诚也。诚，谓复言而非忠信之道。

　　〔二〕　外爱人，内无仁心也。

　　〔三〕　以诈行谋，而非智道也。智人不诈。

　　〔四〕　毅，果也。

　　〔五〕　衷，中也。君子恶讦以为直。

　　〔六〕　周，审也。淑，善也。

　　〔七〕　复言，言可复，不欺人也。不谋身，不计身害也。

　　〔八〕　外爱人，不计终身也。

　　〔九〕　盖，掩也。

　　〔一０〕案：「疆忍犯义」，札记引段玉裁说：「『犯义』二字当是注，误为正文。」

　　〔一一〕疆，疆力。忍，忍犯义也。

　　〔一二〕不顾隐讳。

　　〔一三〕取周其言，而不以德。

　　「彼其父为戮于楚，其心又狷而不絜〔一〕。若其狷也，不忘旧怨，而不以絜悛德〔二〕，思报怨而已。则其爱也足以得人，其展也足以复之〔三〕，其诈也足以谋之，其直也足以帅之〔四〕，其周也足以盖之〔五〕，其不絜也足以行之，而加之以不仁，奉之以不义，蔑不克矣。

　　〔一〕　狷者，直己之志，不从人也。不絜，非絜行。

　　〔二〕　悛，改也。

　　〔三〕　复，复其前言。

　　〔四〕　帅，帅众也。

　　〔五〕　言其周密足以覆盖其恶。

　　「夫造胜之怨者，皆不在矣〔一〕。若来而无宠，速其怒也〔二〕。若其宠之，毅贪无厌，既能得入〔三〕，而耀之以大利〔四〕，不仁以长之〔五〕，思旧怨以修其心〔六〕，苟国有衅，必不居矣。〔七〕非子职之，其谁乎〔八〕？彼将思旧怨而欲大宠〔九〕，动而得人〔一０〕，怨而有术〔一一〕，若果用之，害可待也。余爱子与司马，故不敢不言〔一二〕。

　　〔一〕　怨，谓谮太子者费无极之徒。

　　〔二〕　速，疾也。

　　〔三〕　案：「既能得入」，述闻卷二一：「『入』当为『人』，『

　　能得人』，即上文所谓爱也，足以得人也。『耀之以大利』，谓示其人以大利也。下文『动而得人』，即承此句言之。若作『入』字，则义不可通。』」

　　〔四〕　耀，示也。

　　〔五〕　长其利欲。

　　〔六〕　修其报雠之心。

　　〔七〕　衅，隙也。

　　〔八〕　职，主也，言子西将主此祸。

　　〔九〕　大宠，令尹、司马也。

　　〔一０〕爱，故得人。

　　〔一一〕父死而怨，故有术也。

　　〔一二〕司马，子西之弟子期。

　　子西曰：「德其忘怨乎〔一〕！余善之，夫乃其宁〔二〕。」子高曰：「不然。吾闻之，唯仁者可好也，可恶也，可高也，可下也。好之不偪，恶之不怨，高之不骄，下之不惧。不仁者则不然。人好之则偪，恶之则怨，高之则骄，下之则惧。骄有欲焉〔三〕，惧有恶焉〔四〕，欲恶怨偪，所以生诈谋也。子将若何？若召而下之，将戚而惧；为之上者，将怒而怨。诈谋之心，无所靖矣〔五〕。有一不义，犹败国家，今一五六，而必欲用之，不亦难乎？吾闻国家将败，必用姦人，而嗜其疾味，其子之谓乎〔六〕？

　　〔一〕　言绥之以德，必忘怨也。

　　〔二〕　宁，安也。

　　〔三〕　欲专宠也。

　　〔四〕　恶其上也。

　　〔五〕　靖，安也。

　　〔六〕　嗜，贪也。疾味，味为己生疾害，喻好不善也。

　　「夫谁无疾眚〔一〕！能者早除之。旧怨灭宗，国之疾眚也，为之关籥蕃篱而远备闲之，犹恐其至也〔二〕，是之为日惕〔三〕。若召而近之，死无日矣。人有言曰：『狼子野心，怨贼之人也。』其又何善乎？若子不我信，盍求若敖氏与子干、子皙之族而近之〔四〕？安用胜也，其能几何〔五〕？

　　〔一〕　眚，犹灾也。

　　〔二〕　蕃篱，壁落闲阑也。

　　〔三〕　惕，惧也。

　　〔四〕　若敖氏，庄王所灭斗椒也。子干、子皙，恭王庶子公子比、公子黑肱也。平王所杀而代之，何独不召而近也？

　　〔五〕　言危不久。

　　「昔齐驺马繻以胡公入于具〔一〕水〔二〕，邴歜、阎职戕懿公于囿竹〔三〕，晋长鱼矫杀三郄于榭〔四〕，鲁幸人荦杀子般于次〔

　　五〕，夫是谁之故也，非唯旧怨乎〔六〕？是皆子之所闻也。人求多闻善败，以监戒也。今子闻而弃之，犹蒙耳也〔七〕。吾语子何益，吾知逃也已〔八〕。」

　　〔一〕　案：「具水」原作「贝水」。攷异卷四：「案『贝』当作『

　　具』，水经巨洋水注引国语作『具水』。」今据改，注文同。

　　〔二〕　驺马繻，齐大夫也。胡公，齐太公玄孙之子胡公靖也。具，水名。胡公虐马繻，马繻弑胡公，内之具水。

　　〔三〕　戕，残也。歜、职皆齐臣。懿公，齐桓公之子商人也。为公子时，与邴歜之父争田，弗胜。及即位，乃掘而刖之，而使歜僕纳阎职之妻，而使职骖乘。鲁文十八年，懿公游于申池，二子弑公，而纳诸竹中。

　　〔四〕　长鱼矫，晋大夫。三郄，錡、至、犨也。犨与矫争田，执而梏之，与其父母妻子同一辕。既矫嬖于厉公，谮而杀三郄于榭。

　　〔五〕　幸人，养马者。子般，鲁庄公太子。次，舍也。雩，讲于梁氏，女公子观之，荦自牆外与之戏，子般鞭之。庄公薨，子般即位，次于党氏，公子庆父通于夫人，夫人欲立之，庆父使荦贼子般于党氏。在鲁庄三十二年。

　　〔六〕　故，事也。

　　〔七〕　蒙，覆也。

　　〔八〕　逃，逃胜之难。

　　子西笑曰：「子之尚胜也〔一〕。」不从，遂使为白公。子高以疾閒居于蔡〔二〕。及白公之乱，子西、子期死〔三〕。叶公闻之，曰：「吾怨其弃吾言，而德其治楚国，楚国之能平均以复先王之业者，夫子也〔四〕。以小怨寘大德，吾不义也，将入杀之〔五〕。」帅方城之外以入，杀白公而定王室〔六〕，葬二子之族〔七〕。

　　〔一〕　言子论议好尚胜也。

　　〔二〕　蔡，故蔡国，楚灭之，叶公兼而治焉。

　　〔三〕　白公请伐郑以报父雠，子西既许之，未起师，晋伐郑，楚又救之，与之盟。白公怒，遂作乱，杀二子于朝。在鲁哀十六年。

　　〔四〕　夫子，子西。

　　〔五〕　杀白公也。

　　〔六〕　定王室，谓兼令尹、司马以平楚国。既定，乃使子西之子甯为令尹，子期之子宽为司马，而老于叶。

　　〔七〕　子西、子期之族多见害，故皆为葬之。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第十九

吴语

　　１　吴王夫差起师伐越，越王句践起师逆之〔一〕。大夫种乃献谋〔二〕曰：「夫吴之与越，唯天所授，王其无庸战〔三〕。夫申婿、华登简服吴国之士于甲兵，而未尝有所挫也〔四〕。夫一人善射，百夫决拾〔五〕，胜未可成也〔六〕。夫谋必素见成事焉，而后履之，〔七〕不可以授命〔八〕。王不如设戎，约辞行成，以喜其民〔九〕，以广侈吴王之心〔一０〕。吾以卜之于天，天若弃吴，必许吾成而不吾足也〔一一〕，将必宽然有伯诸侯之心焉〔一二〕。既罢弊其民，而天夺之食，安受其烬〔一三〕，乃无有命矣〔一四〕。」

　　〔一〕　夫差，太伯之后、阖庐之子，姬姓也。句践，祝融之后、允常之子，芈姓也。郑语曰：「芈姓夔越。」世本亦云：「越，芈姓也。」鲁定十四年，吴伐越，越败之于檇李，阖庐伤而死。后三年，夫差伐越，报檇李也。越逆之，自江至于五湖，吴人大败之于夫椒，遂入越。越子以甲楯五千保于会稽。在鲁哀元年。

　　〔二〕　种，越大夫。献，进也。

　　〔三〕　庸，用也。

　　〔四〕　申婿，楚大夫伍奢之子子婿也，名员。鲁昭二十年，奢诛于楚，员奔吴，吴与之申地，故曰申婿。华登，宋司马华费遂之子。华氏作乱于宋而败，登奔吴，为大夫。简，习也。挫，毁折也。

　　〔五〕　决，钩弦。拾，捍。言申婿、华登善用兵，众必化之，犹一人善射，百夫竞著决拾而效之。

　　〔六〕　成，犹必也。

　　〔七〕　素，犹豫也。履，行也。

　　〔八〕　授命，犹斗命。

　　〔九〕　戎，兵也。约，卑也。成，平也。言不如设兵自守，卑约其辞以求平于吴，吴民必喜。

　　〔一０〕侈，大也。

　　〔一一〕言越不足畏。

　　〔一二〕宽，缓也。

　　〔一三〕夺之食，稻蟹之属。烬，馀也。

　　〔一四〕吴无复有天命矣。

　　越王许诺，乃命诸稽郢行成于吴〔一〕，曰：「寡君句践使下臣郢不敢显然布币行礼〔二〕，敢私告于下执事曰：昔者越国见祸，得罪于天王〔三〕。天王亲趋玉趾，以心孤句践〔四〕，而又宥赦之。〔五〕君王之于越也，繄起死人而肉白骨也〔六〕。孤不敢忘天灾，其敢忘君王之大赐乎！今句践申祸无良〔七〕，草鄙之人，敢忘天王之大德，而思边垂之小怨〔八〕，以重得罪于下执事〔九〕？句践用帅二三之老〔一０〕，亲委重罪，顿颡于边〔一一〕。

　　〔一〕　诸稽郢，越大夫。

　　〔二〕　布，陈也。币，玉帛也。显，犹公露也。

　　〔三〕　见祸于天也。得罪，谓伤阖庐。言天王，尊之以名。

　　〔四〕　趾，足也。孤，弃也。

　　〔五〕　宥，宽也。

　　〔六〕　繄，是也。是使白骨生肉，德至厚也。

　　〔七〕　申，重也。良，善也。

　　〔八〕　远邑称鄙。言吴侵越之边垂，心怀怨恨。

　　〔九〕　重得罪，谓报见侵也。

　　〔一０〕家臣称老，言此谦也。

　　〔一一〕委，犹归也。边，边境。

　　「今君王不察，盛怒属兵，将残伐越国〔一〕。越国固贡献之邑也，君王不以鞭垂使之，而辱军士使寇令焉〔二〕。句践请盟：一介嫡女，执箕箒以〈日亥〉姓于王宫〔三〕；一介嫡男，奉槃匜以随诸御；〔四〕春秋贡献，不解于王府。天王岂辱裁之〔五〕？亦征诸侯之礼也〔六〕。

　　〔一〕　察，理也。属，会也。残伐，谓隳会稽。

　　〔二〕　若御寇之号令。

　　〔三〕　一介，一人。〈日亥〉，备也。姓，庶姓。曲礼曰：「纳女于天子，曰备百姓。」

　　〔四〕　槃，盛盥器。晋语曰：「奉匜沃盥。」御，近臣宦竖之属。

　　〔五〕　岂能辱意裁制之。

　　〔六〕　征，税也。此亦天子征税诸侯之礼。

　　「夫谚曰：『狐埋之而狐搰之，是以无成功〔一〕。』今天王既封植越国，以明闻于天下〔二〕，而又刈亡之，是天王之无成劳也。〔三〕虽四方之诸侯，则何实以事吴〔四〕？敢使下臣尽辞，唯天王秉利度义焉〔五〕！」

　　〔一〕　埋，藏也。搰，发也。

　　〔二〕　封植，以草木自喻。壅本曰封。植，立也。明，显也。　案：「明，显也」下，公序本尚有「闻于天下，言天下备闻也」十字。

　　〔三〕　芟草曰刈。劳，功也。

　　〔四〕　实，实事也。

　　〔五〕　秉，执也。义，宜也。

　　２　吴王夫差乃告诸大夫曰：「孤将有大志于齐〔一〕，吾将许越成，而无拂吾虑〔二〕。若越既改，吾又何求？若其不改，反行，吾振旅焉〔三〕。」

　　〔一〕　言欲伐齐。

　　〔二〕　拂，绝也。

　　〔三〕　伐齐反，振旅而讨之。

　　申婿谏曰：「不可许也。夫越非实忠心好吴也，又非慑畏吾兵甲之疆也。大夫种勇而善谋，将还玩吴国于股掌之上，以得其志〔一〕。夫固知君王之盖威以好胜也〔二〕，故婉约其辞，以从逸王志〔三〕，使淫乐于诸夏之国，以自伤也。使吾甲兵钝獘，民人离落，而日以憔悴〔四〕，然后安受吾烬。夫越王好信以爱民，四方归之，年穀时熟，日长炎炎〔五〕。及吾犹可以战也，为虺弗摧，为蛇将若何？〔六〕」

　　〔一〕　还，转也。玩，弄也。胫本曰股。

　　〔二〕　盖，犹尚也。

　　〔三〕　婉，顺也。约，卑也。从，顺随也。

　　〔四〕　离，叛也。落，殒也。憔悴，瘦病也。

　　〔五〕　炎炎，进貌。

　　〔六〕　虺，小蛇。大传曰：「封豕长蛇。」

　　吴王曰：「大夫奚隆于越〔一〕，越曾足以为大虞乎〔二〕？若无越，则吾何以春秋曜吾军士？」乃许之成。

　　〔一〕　奚，何也。隆，盛也。

　　〔二〕　虞，度也。

　　将盟，越王又使诸稽郢辞曰：「以盟为有益乎？前盟口血未乾，〔一〕足以结信矣。以盟为无益乎？君王舍甲兵之威以临使之，而胡重于鬼神而自轻也？」吴王乃许之，荒成不盟〔二〕。

　　〔一〕　未乾，喻近。

　　〔二〕　荒，空也。

　　３　吴王夫差既许越成，乃大戒师徒，将以伐齐。申婿进谏曰：「

　　昔天以越赐吴，而王弗受。夫天命有反〔一〕，今越王句践恐惧而改其谋，舍其愆令〔二〕，轻其征赋，施民所善，去民所恶，身自约也，裕其众庶〔三〕，其民殷众〔四〕，以多甲兵。越之在吴，犹人之有腹心之疾也。夫越王之不忘败吴，于其心也侙然〔五〕，服士以伺吾閒〔六〕。今王非越是图，而齐、鲁以为忧。夫齐、鲁譬诸疾，疥癣也〔七〕，岂能涉江、淮而与我争此地哉？将必越实有吴土〔八〕。

　　〔一〕　反，谓盛者更衰，祸者有福。

　　〔二〕　舍，废也。愆，过也。

　　〔三〕　裕，饶也。

　　〔四〕　殷，盛也。

　　〔五〕　案：「侙」原作「戚」。攷异卷四「案『戚』当为『侙』字之误也。说文：『侙』，惕也，引国语『于其心侙然。』」今据改，注文同。

　　〔六〕　侙，犹惕也。閒，隟也。

　　〔七〕　疥癣在外，为疾微也。

　　〔八〕　壤地接而越修德也。

　　「王其盍亦鑑于人，无鑑于水〔一〕。昔楚灵王不君〔二〕，其臣箴谏以不入〔三〕。乃筑台于章华之上〔四〕，阙为石郭，陂汉，以象帝舜〔五〕。罢弊楚国，以閒陈、蔡〔六〕。不修方城之内〔七〕，踰诸夏而图东国〔八〕，三岁于沮、汾以服吴、越〔九〕。其民不忍饥劳之殃，三军叛王于乾谿〔一０〕。王亲独行，屏营仿偟于山林之中，三日乃见其捐人畴〔一一〕。王呼之曰：『余不食三日矣。』畴趋而进，王枕其股以寝于地。王寐，畴枕王以墣而去之〔一二〕。王觉而无见也，乃葡匐将入于棘闱，棘闱不纳〔一三〕，乃入芋尹申亥氏焉〔一四〕。王缢，申亥负王以归，而土埋之其室〔一五〕。此志也，岂遽忘于诸侯之耳乎〔一六〕？

　　〔一〕　鑑，镜也。以人为镜，见成败；以水为镜，见形而已。书曰：「人无于水鑑，当于民鑑。」

　　〔二〕　不得为君之道。

　　〔三〕　入，受也。

　　〔四〕　章华，地名。

　　〔五〕　阙，穿也。陂，壅也。舜葬九疑，其山体水旋其丘，故壅汉水使旋石郭，以象之也。

　　〔六〕　閒，候也，候其隟而取之。鲁昭八年，楚灭陈。十一年灭蔡。

　　〔七〕　方城，楚北山。

　　〔八〕　诸夏，陈、蔡。东国，徐夷、吴、越。

　　〔九〕　沮、汾，水名，楚东鄙沮、汾之閒乾谿也。鲁昭六年，楚令尹子荡帅师伐吴，师于豫章，次于乾谿。

　　〔一０〕殃，害也。民罢国乱，中外叛溃。事在鲁昭十三年。

　　〔一一〕捐人，今中捐也。畴，名也。

　　〔一二〕墣，块也。

　　〔一三〕棘，楚邑。闱，门也。　案发正卷一九：「『棘闱』，盖二字地名，韦以『闱』为门，非也。」

　　〔一四〕申亥，楚大夫，芋尹无宇之子。传曰：「王沿夏将入鄢，芋尹无宇之子申亥曰：『吾父再奸王命，王弗诛，惠孰大焉。』乃求王，遇诸棘闱。」

　　〔一五〕传曰：「王缢，申亥以其二女殉而葬之。」

　　〔一六〕志，记也。言此事皆见记于诸侯之耳而未忘也。

　　「今王既变鲧、禹之功〔一〕，而高高下下，以罢民于姑苏〔二〕。天夺吾食，都鄙荐饥〔三〕。今王将很天而伐齐〔四〕。夫吴民离矣〔五〕，体有所倾，譬如群兽然，一个负矢，将百群皆奔〔六〕，王其无方收也〔七〕。越人必来袭我，王虽悔之，其犹有及乎？」

　　〔一〕　王，夫差。变，易也。鲁语曰：「禹能以德修鲧之功。」

　　〔二〕　高高，起台榭。下下，深污池。姑苏，台名，在吴西，近湖。

　　〔三〕　天夺吾食，稻蟹也。都，国也。鄙，边邑也。荐，重也。

　　〔四〕　很，违也。

　　〔五〕　有离叛也。

　　〔六〕　倾，伤也。言众兽群聚其中，一个被矢，则百群皆走。以言吴民临陈就战，或小有倾伤，亦复然也。

　　〔七〕　方，道也。收，还也。

　　王弗听。十二年，遂伐齐〔一〕。齐人与战于艾陵〔二〕，齐师败绩，吴人有功〔三〕。

　　〔一〕　夫差十二年，鲁哀十一年。

　　〔二〕　艾陵，齐地。

　　〔三〕　传曰：「获齐国书，革车八百乘，甲盾三千。」

　　４　吴王夫差既胜齐人于艾陵，乃使行人奚斯释言于齐〔一〕，曰：「寡人帅不腆吴国之役，遵汶之上〔二〕，不敢左右，唯好之故。〔三〕今大夫国子兴其众庶，以犯猎吴国之师徒〔四〕，天若不知有罪，则何以使下国胜〔五〕！」

　　〔一〕　奚斯，吴大夫。释，解也，以言辞自解，归非于齐。

　　〔二〕　役，兵也。汶，齐水名。

　　〔三〕　不敢左右暴掠齐民，惟有恩好之故。

　　〔四〕　国子，齐卿国书也。犯，陵也。猎，震也。　案：「震」，述闻卷二一以为「虐」之讹。

　　〔五〕　下国，吴自谓。言天若不知有罪，何以使吴胜齐。

　　５　吴王还自伐齐，乃讯〔一〕申婿〔二〕曰：「昔吾先王体德明圣，达于上帝〔三〕，譬如农夫作藕，以刈杀四方之蓬蒿〔四〕，以立名于荆，此则大夫之力也〔五〕。今大夫老，而又不自安恬逸〔六〕，而处以念恶〔七〕，出则罪吾众〔八〕，挠乱百度〔九〕，以妖孽吴国〔一０〕。今天降衷于吴〔一一〕，齐师受服。孤岂敢自多，先王之锺鼓，寔式灵之〔一二〕。敢告于大夫。」

　　〔一〕　案：「讯」，攷异卷四据说文、太平御览引国语，以为「谇」字之误。注同。

　　〔二〕　讯，告让也。

　　〔三〕　先王，阖庐。上帝，天也。

　　〔四〕　二耜为藕。言子婿佐先王，犹耕者之有藕，以成其事。

　　〔五〕　立名于荆，谓败楚于柏举，昭王奔随时。

　　〔六〕　恬，犹静也。逸，乐也。

　　〔七〕　处，居也。居则念为恶于吴国。

　　〔八〕　罪吾众，谓「吴民离矣，体有所倾」之属。

　　〔九〕　挠，扰也。度，法度。

　　〔一０〕妄为妖言：「越当袭吴。」

　　〔一一〕衷，善也。

　　〔一二〕式，用也。灵，神也。

　　申婿释剑而对曰：「昔吾先王世有辅弼之臣〔一〕，以能遂疑计恶〔二〕，以不陷于大难。今王播弃黎老〔三〕，而孩童焉比谋〔四〕，曰『余令而不违〔五〕。』夫不违，乃违也〔六〕。夫不违，亡之阶也。夫天之所弃，必骤近其小喜〔七〕，而远其大忧〔八〕。王若不得志于齐，而以觉寤王心，而吴国犹世〔九〕。吾先君得之也，必有以取之〔一０〕；其亡之也，亦有以弃之〔一一〕。用能援持盈以没〔一二〕，而骤救倾以时〔一三〕。今王无以取之〔一四〕，而天禄亟至〔一五〕，是吴命之短也。员不忍称疾辟易，以见王之亲为越之擒也。员请先死。」遂自杀〔一六〕。将死，曰：「以悬吾目于东门，以见越之入，吴国之亡也。」王愠曰：「孤不使大夫得有见也。」乃使取申婿之尸，盛以鸱夷，而投之于江〔一七〕。

　　〔一〕　言阖庐以前。

　　〔二〕　遂，决也。计，虑也。

　　〔三〕　鲐背之耇称黎老，播，放也。　案：公序本作「播，放也。黎，冻梨，寿徵也。」

　　〔四〕　孩，幼也。比，合也。

　　〔五〕　不违，言莫违也。

　　〔六〕　乃违道也。

　　〔七〕　小喜，胜敌之喜，「纣之百克」是也。　案：「『纣之百克』是也」，公序本作「谓有所克定也」。

　　〔八〕　大忧在后，故远也。

　　〔九〕　世，继世。

　　〔一０〕得，谓克楚。传曰：「阖庐食不二味，勤恤其民。」取之，谓此也。

　　〔一一〕亡之，谓不正其师，以班处宫，复为楚所败。

　　〔一二〕盈，满也。没，终也。

　　〔一三〕言不失时。

　　〔一四〕言无政德。

　　〔一五〕亟，数也。

　　〔一六〕辟易，狂疾。

　　〔一七〕鸱夷，革囊。

　　６　吴王夫差既杀申婿，不稔于岁〔一〕，乃起师北征。阙为深沟，通于商、鲁之閒〔二〕，北属之沂〔三〕，西属之济〔四〕，以会晋公午于黄池〔五〕。

　　〔一〕　稔，熟也。谓后年不至于熟而北征也。夫差以哀十一年杀子婿，十二年会鲁于橐皋。

　　〔二〕　阙，穿也。商，宋也。

　　〔三〕　沂，水名，出泰山，盖南至下邳入泗。

　　〔四〕　济，宋水。

　　〔五〕　黄池，地名。晋公午，晋定公也。黄池会在鲁哀十三年。

　　于是越王句践乃命范蠡、舌庸〔一〕，率师沿海泝淮以绝吴路。〔二〕败王子友于姑熊夷〔三〕。越王句践乃率中军泝江〔四〕以袭吴，入其郛〔五〕，焚其姑苏，徒其大舟〔六〕。

　　〔一〕　二子，越大夫。

　　〔二〕　沿，顺也。逆流而上曰泝。循海而逆入于淮，以绝吴王之归路。

　　〔三〕　姑熊夷，吴郊也。王子友，夫差太子也。夫差未及反，越伐吴，吴拒之，获太子友。

　　〔四〕　江，吴江。或有「淮」字者，误。

　　〔五〕　郛，郭也。

　　〔六〕　大舟，王舟。徒，取也。

　　吴、晋争长未成〔一〕，边遽乃至，以越乱告〔二〕。吴王惧，乃合大夫而谋曰：「越为不道，背其齐盟〔三〕。今吾道路修远〔四〕，无会而归，与会而先晋，孰利〔五〕？」王孙雒曰：「夫危事不齿〔六〕，雒敢先对。二者莫利。无会而归，越闻章矣，民惧而走，远无正就〔七〕。齐、宋、徐、夷曰：『吴既败矣〔八〕！』将夹沟而〈病侈〉我〔九〕，我无生命矣。会而先晋，晋既执诸侯之柄以临我，将成其志以见天子〔一０〕。吾须之不能〔一一〕，去之不忍。若越闻愈章〔一二〕，吾民恐叛。必会而先之〔一三〕。」

　　〔一〕　长，先也。成，定也。

　　〔二〕　遽，传也。

　　〔三〕　齐，同也。

　　〔四〕　案：「修远」，公序本作「悠远」，并有注文「悠，长也」三字。

　　〔五〕　先晋，令晋先砍。

　　〔六〕　王孙雒，吴大夫。齿，年也，不以年次对也。

　　〔七〕　正，适也。

　　〔八〕　宋，今睢阳。徐，今大徐。夷，淮夷。

　　〔九〕　旁击曰〈病侈〉，也写作〈广侈〉。

　　〔一０〕以侯伯之礼见天子。

　　〔一一〕不能待见天子。

　　〔一二〕愈，益也。

　　〔一三〕先，吴先砍。

　　王乃步就王孙雒曰：「先之，图之将若何？」王孙雒曰：「王其无疑，吾道路悠远，必无有二命，焉可以济事〔一〕。」王孙雒进，顾揖诸大夫曰：「危事不可以为安，死事不可以为生，则无为贵智矣〔二〕。民之恶死而欲贵富以长没也，与我同〔三〕。虽然，彼近其国，有迁；我绝虑，无迁〔四〕。彼岂能与我行此危事也哉〔五〕？事君勇谋，于此用之〔六〕。今夕必挑战，以广民心〔七〕。请王励士，以奋其朋势〔八〕。劝之以高位重畜〔九〕，备刑戮以辱其不励者〔一０〕，令各轻其死。彼将不战而先我〔一一〕，我既执诸侯之柄〔一二〕，以岁之不穫也，无有诛焉〔一三〕，而先罢之〔一四〕，诸侯必说〔一五〕。既而皆入其地〔一六〕，王安挺志〔一七〕，一日惕，一日留〔一八〕，以安步王志〔一九〕。必设以此民也，封于江、淮之閒，乃能至于吴〔二０〕。」吴王许诺。

　　〔一〕　欲决一计，求先晋。济，成也。

　　〔二〕　言人之不能以危易安，以死易生，则何贵于智。

　　〔三〕　长，老也。没，终也。

　　〔四〕　迁，转退也。绝虑，道远。

　　〔五〕　言晋不能以死与我争。

　　〔六〕　勇而有谋，正谓今时。

　　〔七〕　挑晋求战，以广大民心，示不惧也。

　　〔八〕　朋，群也。勉励士卒，以奋激其群党之势，使有斗心。

　　〔九〕　重畜，宝财。

　　〔一０〕备，具也。

　　〔一一〕推先我也。

　　〔一二〕为盟主，故执柄。

　　〔一三〕穫，收也。诛，责也。不责诸侯之贡赋。

　　〔一四〕罢遣诸侯，令先归。

　　〔一五〕说，喜也。

　　〔一六〕入其国境。

　　〔一七〕挺，宽也。

　　〔一八〕惕，疾也。留，徐也。

　　〔一九〕步，行也。

　　〔二０〕设，许其劝勉者。以此民封之于江、淮之閒以恐之，必速至也。　案：「以此民封之于江、淮之间以恐之」，札记引段玉裁说「

　　恐」当作「诱」。

　　７　吴王昏乃戒，令秣马食士〔一〕。夜中，乃令服兵擐甲〔二〕，系马舌，出火灶〔三〕，陈士卒百人，以为彻行百行〔四〕。行头皆官师，拥铎拱稽〔五〕，建肥胡，奉文犀之渠〔六〕。十行一嬖大夫〔七〕，建旌提鼓〔八〕，挟经秉枹〔九〕。十旌一将军〔一０〕，载常建鼓，挟经秉枹〔一一〕。万人以为方阵〔一二〕，皆白裳、白旂、素甲、白羽之矰，望之如荼〔一三〕。王亲秉钺，载白旗以中陈而立〔一四〕。左军亦如之〔一五〕，皆赤裳、赤旟、丹甲、朱羽之矰，望之如火〔一六〕。右军亦如之，皆玄裳、玄旗、黑甲、乌羽之矰，望之如墨〔一七〕。为带甲三万〔一八〕，以势攻，鸡鸣乃定。既陈，去晋军一里。昧明，王乃秉枹，亲就鸣钟鼓、丁宁、醇于振铎〔一九〕，勇怯尽应，三军皆譁扣以振旅〔二０〕，其声动天地。

　　〔一〕　秣，粟也。

　　〔二〕　夜中，夜半也。服，执也。擐，贯也。甲，铠也。

　　〔三〕　系，縳也，縳马舌恐有声也。出火于灶外，以自烛之。

　　〔四〕　彻，通也。以百人通为一行，百行为万人，谓之方阵。

　　〔五〕　三君皆云：「官师，大夫也。」昭谓：下言「十行一嬖大夫」，此一行宜为士。周礼：「百人为卒，卒长皆上士。」拥，犹抱也。拱，执也。抱铎者，亦恐有声也。唐尚书云：「稽，棨戟也。」郑司农以为：「稽，计兵名籍也。」周礼：「听师田以简稽。」

　　〔六〕　肥胡，幡也。文犀之渠，谓楯也。文犀，犀之有文理者。

　　〔七〕　十行，千人。嬖，下大夫也。子产谓子南曰：「子皙，上大夫。汝，嬖大夫。」

　　〔八〕　析羽为旌。提，挈也。

　　〔九〕　在掖曰挟。经，兵书也。秉，执也。

　　〔一０〕十旌，万人。将军，命卿。

　　〔一一〕日月为常。鼓，晋鼓也。周礼：「将军执晋鼓。」建，谓为楹而树之。

　　〔一二〕百行，故万人，正四方也。

　　〔一三〕交龙为旂。素甲，白甲。矰，矢名，以白羽为卫。荼，茅秀也。

　　〔一四〕熊虎为旗。此王所帅中军。

　　〔一五〕亦如中军「载常建鼓，挟经秉枹」之属。

　　〔一六〕鸟隼为旟，尚赤。左，为阳也。丹，彤也。朱羽，染为朱也。

　　〔一七〕墨，漆甲，尚黑。右，阴也。

　　〔一八〕带甲，衿铠。

　　〔一九〕丁宁，谓钲也。唐尚书云：「醇于，镯。」非也。醇于与镯各异物，军行鸣之，与鼓相应。　案：「丁宁，谓钲也」，札记引段玉裁说，当作「丁宁，令丁，谓钲也」。

　　〔二０〕譁扣，讙呼。

　　晋师大骇不出，周军饬垒〔一〕，乃令董褐请事〔二〕，曰：「

　　两君偃兵接好，日中为期〔三〕。今大国越录〔四〕，而造于弊邑之军垒，敢请乱故〔五〕。」

　　〔一〕　周，绕也。饰，治也。

　　〔二〕　董褐，晋大夫司马寅。请，问也。　案：「司马寅」原作「

　　司马演」。攷异卷四据左传哀公十三年疏、文选王仲宣赠文叔良诗注引国语注「演」并作「寅」。今据改。

　　〔三〕　偃，匿也。接，合也。

　　〔四〕　录，第也。

　　〔五〕　敢问先期乱次之故。

　　吴王亲对之曰：「天子有命，周室卑约，贡献莫入，上帝鬼神而不可以告〔一〕。无姬姓之振也〔二〕，徒遽来告。孤日夜相继〔三〕，葡匐就君。君今非王室不平安是忧，亿负晋众庶，不式诸戎、狄、楚、秦〔四〕；将不长弟，以力征一二兄弟之国〔五〕。孤欲守吾先君之班爵〔六〕，进则不敢〔七〕，退则不可〔八〕。今会日薄矣〔九〕，恐事之不集，以为诸侯笑〔一０〕。孤之事君在今日，不得事君亦在今日〔一一〕。为使者之无远也，孤用亲听命于藩篱之外。〔一二〕」

　　〔一〕　无以告祭于天神人鬼。

　　〔二〕　振，救也。

　　〔三〕　徒，步也。遽，传车也。

　　〔四〕　亿，安也。负，恃也。安恃其众而不用征伐戎、狄、楚、秦卑周者。

　　〔五〕　弟，犹幼也。言晋不帅长幼之节，而征伐同姓兄弟之国，谓鲁、卫之属。或云：「谓晋灭虞、虢、韩、魏。」然灭虞、虢、韩、魏皆在春秋之始，非所以责定公。

　　〔六〕　爵次当为盟主。

　　〔七〕　不敢过先君。

　　〔八〕　亦不可不及也。

　　〔九〕　薄，迫也。

　　〔一０〕集，成也。

　　〔一一〕言欲战以决之也。不胜，则服事君；若胜之，则为盟主。

　　〔一二〕藩蓠，壁落。

　　董褐将还，王称左畸曰：「摄少司马兹与王士五人，坐于王前。〔一〕」乃皆进，自〈亚刀〉于客前以酬客〔二〕。

　　〔一〕　贾、唐二君云：「称，呼也。左畸，军左部也。摄，执也。少司马兹与王士五人，皆罪人死士也。」

　　〔二〕　贾、唐二君云：「〈亚刀〉，刭也。酬，报也。将报客，使死士自刭，以示其威行，军士用命也。」昭谓：鲁定十四年，吴伐越，越王使罪人自刭以误吴。故夫差傚之。

　　董褐既致命〔一〕，乃告赵鞅〔二〕曰：「臣观吴王之色，类有大忧〔三〕，小则嬖妾、嫡子死，不则国有大难〔四〕；大则越入吴。将毒，不可与战〔五〕。主其许之先，无以待危〔六〕，然而不可徒许也〔七〕。」赵鞅许诺。

　　〔一〕　致命于晋君。

　　〔二〕　赵鞅，晋正卿赵简子也。

　　〔三〕　类，似也。传曰：「肉食者无墨，今吴王有墨。」墨，暴气也。

　　〔四〕　大难，反叛。

　　〔五〕　毒，犹暴也。言若猛兽被毒悖暴。

　　〔六〕　主，赵鞅。

　　〔七〕　徒，空也。言不可空许，宜有辞义。

　　晋乃令董褐复命曰：「寡君未敢观兵身见〔一〕，使褐复命曰：『曩君之言〔二〕，周室既卑，诸侯失礼于天子〔三〕，请贞于阳卜，收文、武之诸侯〔四〕。孤以下密迩于天子，无所逃罪〔五〕，讯让日至〔六〕，曰：昔吴伯父不失，春秋必率诸侯以顾在余一人〔七〕。今伯父有蛮、荆之虞，礼世不续〔八〕，用命孤礼佐周公，以见我一二兄弟之国，以休君忧〔九〕。今君掩王东海，以淫名闻于天子〔一０〕，君有短垣，而自踰之〔一一〕，况蛮、荆则何有于周室？〔一二〕夫命圭有命，固曰吴伯，不曰吴王〔一三〕。诸侯是以敢辞〔一四〕。夫诸侯无二君，而周无二王，君若无卑天子，以干其不祥〔一五〕，而曰吴公，孤敢不顺从君命长弟〔一六〕！』许诺〔一七〕。」

　　〔一〕　观，示也。

　　〔二〕　曩，向也。

　　〔三〕　谓不朝贡。

　　〔四〕　贞，正也。龟曰卜，以火发兆，故曰阳。言吴欲正阳卜，收复文王、武王之诸侯，以奉天子。

　　〔五〕　孤以下，晋辞也。密，比也。迩，近也。

　　〔六〕　讯，告也。　案札记：「段云此『讯』亦『谇』之误。」

　　〔七〕　此晋述天子告让之辞。同姓元侯曰伯父；吴伯父，吴先君。不失，四时必率诸侯备朝聘之礼。

　　〔八〕　今，谓夫差。虞，度也。言夫差有蛮、荆之备，废朝聘之礼，不得继世续前人之职。

　　〔九〕　休，息也。周公，周之太宰，诸侯之师。言君有蛮、荆之虞，故命晋侯以礼佐助周公，与兄弟之国相见，命朝聘天子。息君忧，周之忧也。

　　〔一０〕掩，盖也。淫，僭也。名，号也。

　　〔一一〕垣者，喻礼防虽短，不可踰也。言王室虽卑，不可僭也。

　　〔一二〕言吴姬姓，而自僭号，况于蛮、荆，有何义于周室而不为乎？

　　〔一三〕命圭，受锡圭之策命。周礼：「伯执躬圭。」吴本称伯，故曰吴伯。

　　〔一四〕辞不事吴。

　　〔一五〕干，犯也。

　　〔一六〕案：「孤敢不顺从君命长弟」下「许诺」二字，攷异卷四据文选注引国语，无此二字。

　　〔一七〕长，先也。弟，后也。

　　吴王许诺，乃退就幕而会〔一〕。吴公先砍，晋侯亚之。吴王既会，越闻愈章，恐齐、宋之为己害也，乃命王孙雒先与勇获帅徒师，以为过宾于宋，以焚其北郛焉而过之〔二〕。

　　〔一〕　幕，帐也。

　　〔二〕　勇获，吴大夫。徒师，步卒也。郛，郭也。託为过宾而焚其郭，去其守备，使不敢出。

　　８　吴王夫差既退于黄池，乃使王孙苟告劳于周〔一〕，曰：「昔者楚人为不道，不承共王事，以远我一二兄弟之国〔二〕。吾先君阖庐不贳不忍〔三〕，被甲带剑，挺铍搢铎〔四〕，以与楚昭王毒逐于中原柏举〔五〕。天舍其衷〔六〕，楚师败绩，王去其国〔七〕，遂至于郢〔八〕。王总其百执事〔九〕，以奉其社稷之祭〔一０〕。其父子、昆弟不相能，夫概王作乱，是以复归于吴〔一一〕。今齐侯壬不鉴于楚〔一二〕。又不承共王命，以远我一二兄弟之国〔一三〕。夫差不贳不忍，被甲带剑，挺铍搢铎，遵汶伐博〔一四〕，蹬笠相望于艾陵〔一五〕。天舍其衷，齐师还〔一六〕。夫差岂敢自多，文、武寔舍其衷〔一七〕。归不稔于岁〔一八〕，余沿江泝淮，阙沟深水，出于商、鲁之閒，以彻于兄弟之国〔一九〕。夫差克有成事，敢使苟告于下执事〔二０〕。」

　　〔一〕　王孙苟，吴大夫。劳，功也。

　　〔二〕　远，疏也。

　　〔三〕　贳，赦也。

　　〔四〕　挺，拔也。搢，振也。

　　〔五〕　柏举之战，在鲁定四年。毒，暴也。中原，原中也。

　　〔六〕　衷，善也，言天舍善于吴。

　　〔七〕　昭王奔随。

　　〔八〕　郢，楚都。

　　〔九〕　贾侍中云：「王，往也。百执事，百官。」昭谓：王，阖庐也。贾君以为告天子，不宜称王，故云往也。下言夫概称王，不避天子，故知上王为阖庐。

　　〔一０〕言修楚祭祀。

　　〔一一〕昆，兄也。夫概王，阖庐之弟。传曰：「夫概王先归，自立。」故不能定楚而归。

　　〔一二〕壬，齐景公孙、悼公之子简公也。不鉴楚，不以楚败为鉴戒。

　　〔一三〕说云：「谓齐纳栾盈以伐晋。」昭谓：兄弟，鲁也。哀十一年春，齐伐鲁，故其年吴会鲁以伐齐。

　　〔一四〕博，齐别都。

　　〔一五〕唐尚书云：「蹬，夫须也。」昭谓：蹬笠，备雨器。相望，言不避暑雨。艾陵之战在上。传曰：「五月克博，至于嬴。」

　　〔一六〕言败而还。

　　〔一七〕文、武二后。

　　〔一八〕言伐齐之明年，不至于穀熟而复出师。

　　〔一九〕兄弟，诸姬。

　　〔二０〕克，能也。成事，成功也。

　　周王答曰：「苟，伯父令女来，明绍享余一人，若余嘉之〔一〕。昔周室逢天之降祸，遭民之不祥〔二〕，余心岂忘忧恤，不唯下土之不康靖〔三〕。今伯父曰：『戮力同德〔四〕。』伯父若能然，余一人兼受而介福〔五〕。伯父多历年以没元身〔六〕，伯父秉德已侈大哉〔七〕！」

　　〔一〕　周王，周景王子敬王丐。绍，继也。享，献也。继先王之礼，献我一人，我心诚嘉之。

　　〔二〕　说云：「谓民流厉王于彘。」昭谓：祸，谓子朝篡立，敬王出奔。民，成周之民，助子朝者也。

　　〔三〕　不但忧四方，乃忧王室也。

　　〔四〕　戮，并也。

　　〔五〕　而，汝也。介，大也。

　　〔六〕　元，善也。

　　〔七〕　侈，犹广也。

　　９　吴王夫差还自黄池，息民不戒〔一〕。越大夫种乃唱谋〔二〕曰：「吾谓吴王将遂涉吾地，今罢师而不戒以忘我，我不可以怠。日臣尝卜于天〔三〕，今吴民既罢〔四〕，而大荒荐饥，市无赤米〔五〕，而囷鹿空虚〔六〕，其民必移就蒲蠃于东海之滨〔七〕。天占既兆〔八〕，人事又见〔九〕，我蔑卜筮矣。王若今起师以会，夺之利，无使夫悛〔一０〕。夫吴之边鄙远者，罢而未至〔一一〕，吴王将耻不战，必不须至之会也〔一二〕，而以中国之师与我战〔一三〕。若事幸而从我〔一四〕，我遂践其地，其至者亦将不能之会也已〔一五〕，吾用御儿临之〔一六〕。吴王若愠而又战〔一七〕，奔〔一八〕遂可出〔一九〕。若不战而结成〔二０〕，王安厚取名而去之。」越王曰：「善哉！」乃大戒师，将伐吴。

　　〔一〕　戒，儆也。

　　〔二〕　发始为唱。

　　〔三〕　日，昔日。卜于天，「天若弃吴，必许吾成，既罢弊其民，天夺之食，安受其烬」之言。

　　〔四〕　罢，劳也。

　　〔五〕　赤米，米之姦者，今尚无有。

　　〔六〕　员曰囷，方曰鹿。

　　〔七〕　蒲，深蒲也。蠃，蚌蛤之属。滨，涯也。

　　〔八〕　兆，见也。

　　〔九〕　谓怨诽。

　　〔一０〕悛，改也。

　　〔一一〕罢，归也。

　　〔一二〕不待远兵。

　　〔一三〕中国，国都。

　　〔一四〕言从我而战。

　　〔一五〕言吴边鄙虽来，将不能会战。

　　〔一六〕御儿，越北鄙，在今嘉兴。言吴边兵若至，吾以御儿之民临敌之。

　　〔一七〕愠，怒也。

　　〔一八〕案：「奔」，公序本作「幸」。

　　〔一九〕使出奔也。

　　〔二０〕成，平也。

　　楚申包婿使于越〔一〕，越王句践问焉，曰：「吴国为不道，求残我社稷宗庙，以为平原，弗使血食。吾欲与之徼天之衷〔二〕，唯是车马、兵甲、卒伍既具，无以行之〔三〕。请问战奚以而可〔四〕？」包婿辞曰：「不知〔五〕。」王固问焉，乃对曰：「夫吴，良国也〔六〕，能博取于诸侯〔七〕。敢问君王之所以与之战者〔八〕？」王曰：「在孤之侧者，觞酒、豆肉、箪食，未尝敢不分也〔九〕。饮食不致味〔一０〕，听乐不尽声〔一一〕，求以报吴。愿以此战。」包婿曰：「善则善矣，未可以战也。」王曰：「越国之中，疾者吾问之，死者吾葬之，老其老〔一二〕，慈其幼，长其孤，问其病，求以报吴。愿以此战。」包婿曰：「善则善矣，未可以战也〔一三〕。」王曰：「越国之中，吾宽民以子之，忠惠以善之。吾修令宽刑，施民所欲，去民所恶，称其善，掩其恶，求以报吴。愿以此战。」包婿曰：「善则善矣，未可以战也。」王曰：「越国之中，富者吾安之，〔一四〕贫者吾与之，救其不足，裁其有馀〔一五〕，使贫富皆利之，求以报吴。愿以此战。」包婿曰：「善则善矣，未可以战也。」王曰：「越国南则楚，西则晋，北则齐〔一六〕，春秋皮币、玉帛、子女以宾服焉，未尝敢绝，求以报吴。愿以此战。」包婿曰：「善哉，蔑以加焉，然犹未可以战也。夫战，智为始，仁次之，勇次之。不智，则不知民之极〔一七〕，无以铨度天下之众寡〔一八〕；不仁，则不能与三军共饥劳之殃；不勇，则不能断疑以发大计。」越王曰：「

　　诺。」

　　〔一〕　申包婿，楚大夫王孙包婿也。

　　〔二〕　徼，要也。

　　〔三〕　行，犹用也。

　　〔四〕　以，用也。

　　〔五〕　谦也。

　　〔六〕　良，善也。

　　〔七〕　取贡赋也。

　　〔八〕　问政惠所行。

　　〔九〕　觞，爵名。豆，肉器。箪，饭器。

　　〔一０〕致，极也。不极五味之调。

　　〔一一〕不尽五声之变。

　　〔一二〕敬长老。

　　〔一三〕此小惠，未遍，故未可用。

　　〔一四〕不专取也。

　　〔一五〕裁，谓有馀则税之。

　　〔一六〕西、南、北，皆以中国言之。

　　〔一七〕极，中也。

　　〔一八〕铨，称也。

　　越王句践乃召吾大夫〔一〕，曰：「吴为不道，求残吾社稷宗庙，以为平原，不使血食。吾欲与之徼天之衷，唯是车马、兵甲、卒伍既具，无以行之。吾问于王孙包婿，既命孤矣〔二〕；敢访诸大夫，问战奚以而可？句践愿诸大夫言之，皆以情告，无阿孤，孤将以举大事〔三〕。」大夫舌庸乃进对曰：「审赏则可以战乎？」王曰：「圣〔四〕。」大夫苦成进对曰：「审罚则可以战乎？」王曰：「猛〔五〕。」大夫种进对曰：「审物则可以战乎？」王曰：「辩〔六〕。」大夫蠡进对曰：「审备则可以战乎？」王曰：「巧〔七〕。」大夫皋如进对曰：「审声则可以战乎？」王曰：「可矣〔八〕。」王乃命有司大令于国曰：「苟任戎者，皆造于国门之外〔九〕。」王乃命于国曰：「国人欲告者来告〔一０〕，告孤不审，将为戮不利〔一一〕，及五日必审之〔一二〕，过五日，道将不行〔一三〕。」

　　〔一〕　五大夫，舌庸、苦成、大夫种、范蠡、皋如之属。

　　〔二〕　命，告也。

　　〔三〕　阿，曲从。

　　〔四〕　审赏，赏不失劳。圣，通也。

　　〔五〕　能罚则严猛也。

　　〔六〕　说云：「别物善恶。」昭谓：物，旌旗，物色徽帜之属。辩，别也。

　　〔七〕　备，守御之备。巧，审密不可攻入也。

　　〔八〕　声，谓钲鼓进退之声，声不审则众惑。

　　〔九〕　国门，城门。

　　〔一０〕三君云：「告不任兵事也。」昭谓：告者，谓有善计策，及职事所当陈白者也。不任兵事，则下所谓眩瞀之疾、筋力不足以胜甲兵者是也。

　　〔一一〕不审，谓欺诈非实也。

　　〔一二〕使熟思计之也。

　　〔一三〕道，术也。过五日则晚矣，军当出也，故术将不行。

　　王乃入命夫人。王背屏而立，夫人向屏〔一〕。王曰：「自今日以后，内政无出，外政无入〔二〕。内有辱，是子也；外有辱，是我也。吾见子于此止矣。」王遂出，夫人送王，不出屏〔三〕，乃阖左阖，填之以土〔四〕，去笄侧席而坐，不扫〔五〕。王背檐而立，大夫向檐〔六〕。王命大夫曰：「食土不均，地之不修，内有辱于国，是子也〔七〕；军士不死，外有辱，是我也。自今日以后，内政无出，外政无入〔八〕，吾见子于此止矣。」王遂出，大夫送王不出檐，〔九〕乃阖左阖，填之以土，侧席而坐，不扫〔一０〕。

　　〔一〕　屏，寝门内屏。王北向，夫人南向。

　　〔二〕　内政，妇职。外政，国事。

　　〔三〕　礼，妇人送迎不出门。

　　〔四〕　闭阳开阴，示幽也。

　　〔五〕　笄，簪也。去笄，去饰也。侧，犹特也。礼，忧者侧席而坐。

　　〔六〕　说云：「檐，屋外边坛也。」唐尚书云：「屋梠也。」昭谓：檐，谓之樀。樀，门户掩阳也。　案：「屋梠也」原作「屋名也」。发正卷一九：「唐云『屋名』，『名』疑『梠』之误。说文：『楣，秦名，屋边联也。齐谓之檐，楚谓之梠。梠，桷也。』又云：『〈樬，中"心改比"〉，梠也。檐，〈樬，中"心改比"〉也。』唐据说文，故以『檐』为『屋梠』。」今据改。

　　〔七〕　均，平也。修，垦也。

　　〔八〕　内，国政。外，军政。

　　〔九〕　示当守备。

　　〔一０〕示忧戚无饰也。

　　王乃之坛列〔一〕，鼓而行之，至于军〔二〕，斩有罪者以徇，曰：「莫如此以环填通相问也〔三〕。」明日徒舍，斩有罪者以徇，曰：「莫如此不从其伍之令。」明日徒舍，斩有罪者以徇，曰：「莫如此不用王命。」明日徒舍，至于御儿，斩有罪者以徇，曰：「莫如此淫逸不可禁也。」

　　〔一〕　坛在野，所以讲列士众誓告之处。

　　〔二〕　军，所军之地也。

　　〔三〕　环，金玉之环。填，塞耳也。问，遗也。通，行赂以乱军。

　　王乃命有司大徇于军，曰：「有父母耆老而无昆弟者，以告〔一〕。」王亲命之曰：「我有大事，子有父母耆老，而子为我死，子之父母将转于沟壑〔二〕，子为我礼已重矣〔三〕。子归，殁而父母之世〔四〕。后若有事，吾与子图之。」明日徇于军，曰：「有兄弟四五人皆在此者，以告。」王亲命之曰：「我有大事，子有昆弟四五人皆在此，事若不捷，则是尽也〔五〕。择子之所欲归者一人。」明日徇于军，曰：「有眩瞀之疾者，以告。」王亲命之曰：「我有大事，子有眩瞀之疾，其归若已〔六〕。后若有事，吾与子图之。」明日徇于军，曰：「筋力不足以胜甲兵，志行不足以听命者归，莫告。」明日，迁军接龢〔七〕，斩有罪者以徇，曰：「莫如此志行不果〔八〕。」于是人有致死之心。王乃命有司大徇于军，曰：「谓二三子归而不归，处而不处〔九〕，进而不进，退而不退，左而不左，右而不右，身斩，妻子鬻〔一０〕。

　　〔一〕　六十曰耆，七十曰老。

　　〔二〕　转，入也。

　　〔三〕　重矣，去父母而来也。

　　〔四〕　殁，终也。

　　〔五〕　捷，胜也。

　　〔六〕　若，汝也。已，止也。

　　〔七〕　上下皆龢。

　　〔八〕　果，勇决也。

　　〔九〕　处，止也。

　　〔一０〕鬻，卖也。

　　于是吴王起师，军于江北〔一〕，越王军于江南。越王乃中分其师以为左右军〔二〕，以其私卒君子六千人为中军〔三〕。明日将舟战于江，及昏，乃令左军衔枚泝江五里以须〔四〕，亦令右军衔枚踰江五里以须〔五〕。夜中，乃命左军、右军涉江鸣鼓中水以须〔六〕。吴师闻之，大骇，曰：「越人分为二师，将以夹攻我师。」乃不待旦，亦中分其师，将以御越〔七〕。越王乃令其中军衔枚潜涉〔八〕，不鼓不譟以袭攻之，吴师大北〔九〕。越之左军、右军乃遂涉而从之，又大败之于没〔一０〕，又郊败之〔一一〕，三战三北〔一二〕，乃至于吴。越师遂入吴国，围王台〔一三〕。

　　〔一〕　江，松江，去吴五十里。

　　〔二〕　传曰：「越子伐吴，吴子御之笠泽，夹水而陈。」在鲁哀十七年。

　　〔三〕　私卒君子，王所亲近有志行者，犹吴所谓贤良，齐所谓士。

　　〔四〕　须，须后命。

　　〔五〕　踰，度也。

　　〔六〕　夜中，夜半也。中水，水中央也。

　　〔七〕　不知越复有中军，故中分其师以御之。

　　〔八〕　潜，默也。涉，度也。

　　〔九〕　军败奔走曰北，北，古之背字。

　　〔一０〕没，地名。

　　〔一一〕郊，郭外。

　　〔一二〕三战，笠泽、没、郊。

　　〔一三〕王台，姑苏。　案：「王台」，公序本作「王宫」。正文同。

　　吴王惧，使人行成，曰：「昔不穀先委制于越君〔一〕，君告孤请成，男女服从。孤无奈越之先君何〔二〕，畏天之不祥，不敢绝祀，许君成，以至于今。今孤不道，得罪于君王，君王以亲辱于弊邑。孤敢请成，男女服为臣御。」越王曰：「昔天以越赐吴，而吴不受；今天以吴赐越，孤敢不听天之命，而听君之令乎？」乃不许成。因使人告于吴王曰：「天以吴赐越，孤不敢不受。以民生之不长〔三〕，王其无死！民生于地上，寓也〔四〕，其与几何〔五〕？寡人其达王于甬句东〔六〕，夫妇三百，唯王所安，以没王年〔七〕。」夫差辞曰：「天既降祸于吴国，不在前后，当孤之身，寔失宗庙社稷。凡吴土地人民，越既有之矣，孤何以视于天下！」夫差将死，使人说于子婿〔八〕曰：「使死者无知，则已矣；若其有知，吾何面目以见员也！」遂自杀。

　　〔一〕　不言越委制于吴，谦而反之。

　　〔二〕　言越先君与吴有好。

　　〔三〕　长，久也。

　　〔四〕　寓，寄也。

　　〔五〕　言几何时。

　　〔六〕　达，致也。甬句东，今句章东海口外洲也。　案：札记引段玉裁据困学纪闻说，「海口」当作「浃口」。

　　〔七〕　夫妇各三百人以奉之，在所安可与俱者。　案：「俱」，公序本作「居」。

　　〔八〕　说，告也。

　　越灭吴〔一〕，上征上国〔二〕，宋、郑、鲁、卫、陈、蔡执玉之君皆入朝〔三〕。夫唯能下其群臣，以集其谋故也〔四〕。

　　〔一〕　在鲁哀二十二年冬十一月。

　　〔二〕　上国，中国也。

　　〔三〕　玉，圭璧也。

　　〔四〕　集，成也。言下其群臣，以明吴不用子婿之祸。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第二十

越语上

　　１　越王句践栖于会稽之上〔一〕，乃号令于三军〔二〕曰：「凡我父兄昆弟及国子姓〔三〕，有能助寡人谋而退吴者，吾与之共知越国之政〔四〕。」大夫种进对曰：「臣闻之贾人〔五〕，夏则资皮，〔六〕冬则资絺〔七〕，旱则资舟，水则资车，以待乏也。夫虽无四方之忧，然谋臣与爪牙之士，不可不养而择也。譬如蓑笠，时雨既至必求之。今君王既栖于会稽之上，然后乃求谋臣，无乃后乎〔八〕？」句践曰：「苟得闻子大夫之言，何后之有？」执其手而与之谋。

　　〔一〕　山处曰栖。会稽，山名，在今山阴南七里。吴败越于夫椒，遂入越，越子保于会稽。在鲁哀元年。

　　〔二〕　号，呼也。

　　〔三〕　号令三军而言父兄昆弟者，方在危厄，亲而呼之。国子姓，言在众子同姓之列者。

　　〔四〕　知政，谓为卿。

　　〔五〕　贾人，买贱卖贵者。

　　〔六〕　资，取也。

　　〔七〕　絺，葛也。精曰絺，麤曰綌。

　　〔八〕　后，晚也。

　　遂使之行成于吴〔一〕，曰：「寡君句践乏无所使，使其下臣种，不敢彻声闻于天王〔二〕，私于下执事曰：寡君之师徒不足以辱君矣〔三〕，愿以金玉、子女赂君之辱，请句践女女于王〔四〕，大夫女女于大夫，士女女于士。越国之宝器毕从，寡君帅越国之众，以从君之师徒，唯君左右之〔五〕。若以越国之罪为不可赦也，将焚宗朝〔六〕，系妻孥〔七〕，沉金玉于江〔八〕，有带甲五千人将以致死，乃必有偶〔九〕。是以带甲万人事君也〔一０〕，无乃即伤君王之所爱乎？与其杀是人也，宁其得此国也，其孰利乎〔一一〕？」

　　〔一〕　传曰：「使种因吴太宰嚭以行成也。」

　　〔二〕　彻，达也。

　　〔三〕　不足以屈辱君亲来讨也。

　　〔四〕　进女为女。

　　〔五〕　左右，在君所用之。

　　〔六〕　为将不血食也。

　　〔七〕　系，繫也。死生同命，不为吴所擒虏。

　　〔八〕　不欲吴得之。

　　〔九〕　偶，对也。

　　〔一０〕言赦越罪，是得带甲万人事君。

　　〔一一〕宁，安也。言战而杀是万人，与安而得越国，二者谁为利乎？

　　夫差将欲听与之成，子婿谏曰：「不可。夫吴之与越也，仇雠敌战之国也。三江环之，民无所移〔一〕，有吴则无越，有越则无吴，〔二〕将不可改于是矣〔三〕。员闻之，陆人居陆，水人居水。夫上党之国〔四〕，我攻而胜之，吾不能居其地，不能乘其车〔五〕。夫越国，吾攻而胜之，吾能居其地，吾能乘其舟。此其利也，不可失也已，君必灭之。失此利也，虽悔之，必无及已〔六〕。」

　　〔一〕　环，绕也。三江，吴江、钱唐江、浦阳江。此言二国之民，三江绕之，迁徒非吴则越也。　案：「吴江」，公序本作「松江」。又发正卷二０：「水经注引郭璞曰：三江者，岷江、松江、浙江也。」

　　〔二〕　言势不两立。

　　〔三〕　言灭吴之计，不可改易。

　　〔四〕　党，所也。上所之国，谓中国。

　　〔五〕　言习俗之异。说云：「吴是时未知以车战，申公巫臣使其子狐庸教之。」昭谓：狐庸教吴，鲁成公时也，至此哀元年，历五公矣。非未知也，吴地势自习水耳。

　　〔六〕　案：公序本作「亦无及已」。

　　越人饰美女八人纳之太宰嚭〔一〕，曰：「子苟赦越国之罪，又有美于此者将进之。」太宰嚭谏曰：「嚭闻古之伐国者，服之而已。今已服矣，又何求焉。」夫差与之成而去之〔二〕。

　　〔一〕　上言「请大夫女女于大夫」，故因此而纳美女于太宰嚭，以求免也。嚭，吴正卿，故楚大夫伯州黎之子。鲁昭元年，州黎为楚灵王所杀，嚭奔吴。唐尚书云平王杀之，非也。

　　〔二〕　成，平也。

　　句践说于国人〔一〕曰：「寡人不知其力之不足也，而又与大国执雠〔二〕，以暴露百姓之骨于中原，此则寡人之罪也。寡人请更。〔三〕」于是葬死者，问伤者，养生者，弔有忧，贺有喜，送往者，迎来者，去民之所恶，补民之不足。然后卑事夫差，宦士三百人于吴〔四〕，其身亲为夫差前马〔五〕。

　　〔一〕　说，解也。

　　〔二〕　执，犹结也。

　　〔三〕　更，改也。

　　〔四〕　将三百人以入事吴，若宦竖然。

　　〔五〕　前马，前驱在马前也。

　　句践之地，南至于句无〔一〕，北至于御儿〔二〕，东至于鄞，〔三〕西至于姑蔑〔四〕，广运百里〔五〕。乃致其父母昆弟而誓之曰：「寡人闻，古之贤君，四方之民归之，若水之归下也。今寡人不能，将帅二三子夫妇以蕃〔六〕。」令壮者无取老妇，令老者无取壮妻。女子十七不嫁，其父母有罪；丈夫二十不娶，其父母有罪〔七〕。将免者以告〔八〕，公令医守之〔九〕。生丈夫，二壼酒，一犬；生女子，二壼酒，一豚〔一０〕。生三人，公与之母〔一一〕；生二人，公与之饩〔一二〕。当室者死，三年释其政〔一三〕；支子死，三月释其政〔一四〕。必哭泣葬埋之，如其子。令孤子、寡妇、疾疹、贫病者，纳宦其子〔一五〕。其达士，絜其居〔一六〕，美其服，〔一七〕饱其食〔一八〕，而摩厉之于义。四方之士来者，必庙礼之〔一九〕。句践载稻与脂于舟以行〔二０〕，国之孺子之游者，无不餔也，无不歠也，必问其名〔二一〕。非其身之所种则不食，非其夫人之所织则不衣，十年不收于国，民俱有三年之食〔二二〕。

　　〔一〕　今诸暨有句无亭是也。

　　〔二〕　今嘉兴御儿乡是也。

　　〔三〕　今鄞县是也。

　　〔四〕　姑蔑，今太湖是也。

　　〔五〕　言取境内近者百里之中。东西为广，南北为运。

　　〔六〕　蕃，息也。

　　〔七〕　礼，三十而娶，二十而嫁。今不待礼者，务育民也。

　　〔八〕　免，免乳也。

　　〔九〕　医，乳医也。

　　〔一０〕犬，阳畜，知择人。豚，主内，阴类也。

　　〔一一〕母，乳母也。人生三者亦希耳。

　　〔一二〕饩，食也。

　　〔一三〕当室，适子也。礼，父为适子丧三年。

　　〔一四〕支子，庶子。

　　〔一五〕宦，仕也，仕其子而教，以廪食之也。

　　〔一六〕絜其馆舍。

　　〔一七〕赐衣服也。

　　〔一八〕廪饩多也。

　　〔一九〕礼之于庙，告先君也。

　　〔二０〕稻，糜。脂，膏。

　　〔二一〕为后将用之。

　　〔二二〕古者三年耕，必馀一年之食。

　　国之父兄请曰：「昔者夫差耻吾君于诸侯之国，今越国亦节矣，〔一〕请报之。」句践辞曰：「昔者之战也，非二三子之罪也，寡人之罪也。如寡人者，安与知耻？请姑无庸战〔二〕。」父兄又请曰：「越四封之内，亲吾君也，犹父母也。子而思报父母之仇，臣而思报君之雠，其有敢不尽力者乎？请复战。」句践既许之，乃致其众而誓之曰：「寡人闻古之贤君，不患其众之不足也，而患其志行之少耻也〔三〕。今夫差衣水犀之甲者亿有三千〔四〕，不患其志行之少耻也，而患其众之不足也。今寡人将助天灭之〔五〕。吾不欲匹夫之勇也〔六〕，欲其旅进旅退〔七〕。进则思赏，退则思刑，如此则有常赏。进不用命〔八〕，退则无耻〔九〕，如此则有常刑。」果行，国人皆劝，父勉其子，兄勉其弟，妇勉其夫〔一０〕，曰：「孰是君也，而可无死乎〔一一〕？」是故败吴于囿〔一二〕，又败之于没〔一三〕，又郊败之〔一四〕。

　　〔一〕　有节度也。

　　〔二〕　姑，且也。庸，用也。

　　〔三〕　少耻，谓进不念功，临难苟免。

　　〔四〕　言多也。犀形似豕而大，今徼外所送，有山犀、水犀。水犀之皮有珠甲，山犀则无。亿有三千，所谓贤良也，若今备卫士矣。

　　〔五〕　言夫差天所不与，故曰助天。

　　〔六〕　匹夫，轻儳要功徼利者。

　　〔七〕　旅，俱也。

　　〔八〕　离伍独进也。

　　〔九〕　不畏戮辱。

　　〔一０〕言得一国之欢心。

　　〔一一〕孰，谁也。谁有恩惠如是君者，可不为之死乎？

　　〔一二〕囿，笠泽也。在鲁哀十七年。

　　〔一三〕没，地名。

　　〔一四〕在哀二十年十一月，越围吴。

　　夫差行成，曰：「寡人之师徒，不足以辱君矣。请以金玉、子女赂君之辱。」句践对曰：「昔天以越予吴，而吴不受命；今天以吴予越，越可以无听天之命，而听君之令乎！吾请达王甬句东〔一〕，吾与君为二君乎〔二〕。」夫差对曰：「寡人礼先一饭矣〔三〕，君若不忘周室，而为弊邑辰宇〔四〕，亦寡人之愿也。君若曰：『吾将残汝社稷，灭汝宗庙。』寡人请死，余何面目以视于天下乎！」越君其次也〔五〕，遂灭吴。

　　〔一〕　甬，甬江。句，句章。达王出之东境也。

　　〔二〕　待之若二君。

　　〔三〕　言己年长于越王，觉差一饭之閒，欲以少长求免也。

　　〔四〕　辰，屋霤；宇，边也。言越君若以周室之故，以屋宇之馀庇覆吴。

　　〔五〕　次，舍也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


国语注 国语卷第二十一

越语下

　　１　越王句践即位三年而欲伐吴〔一〕，范蠡进谏曰：「夫国家之事，有持盈〔二〕，有定倾〔三〕，有节事〔四〕。」王曰：「为三者，奈何？」对曰：「持盈者与天〔五〕，定倾者与人〔六〕，节事者与地〔七〕。王不问，蠡不敢言。天道盈而不溢〔八〕，盛而不骄〔九〕，劳而不矜其功〔一０〕。夫圣人随时以行，是谓守时〔一一〕。天时不作，弗为人客〔一二〕；人事不起，弗为之始〔一三〕。今君王未盈而溢〔一四〕，未盛而骄〔一五〕，不劳而矜其功〔一六〕，天时不作而先为人客〔一七〕，人事不起而创为之始，此逆于天而不和于人〔一八〕。王若行之，将妨于国家，靡王躬身〔一九〕。」王弗听。

　　〔一〕　句践三年，鲁哀元年也。

　　〔二〕　持，守也。盈，满也。

　　〔三〕　定，安也。倾，危也。

　　〔四〕　节，制也。

　　〔五〕　与天，法天也。天道盈而不溢，盛而不骄。

　　〔六〕　与人，取人之心也。人道好谦，倾危之中，当卑辞尊礼，玩好女乐，尊之以名。

　　〔七〕　与地，法地也。时不至不可疆生，事不究不可疆成之属。

　　〔八〕　阳盛则损，日满则亏。

　　〔九〕　盛，元气广大时。不骄，不自纵弛。

　　〔一０〕劳，动而不已也。矜，大也。不自大其功，施而不德也。

　　〔一一〕随时，时行则行，时止则止。

　　〔一二〕作，起也。攻者为客。起谓天时、利害、灾变之应。

　　〔一三〕人事，谓怨叛、逆乱之萌也。先动为始。

　　〔一四〕未盈，国未富实而君意溢。

　　〔一五〕道化未盛而自骄泰。

　　〔一六〕未有勤劳而自大其功。

　　〔一七〕吴未有天灾而欲伐之。

　　〔一八〕天应未至，人事不起，故逆于天而失人和也。

　　〔一九〕妨，害也。靡，损也。

　　范蠡进谏曰：「夫勇者，逆德也〔一〕；兵者，凶器也〔二〕；争者，事之末也〔三〕。阴谋逆德，好用凶器〔四〕，始于人者，人之所卒也〔五〕；淫佚之事，上帝之禁也〔六〕，先行此者，不利。」王曰：「无是贰言也，吾已断之矣〔七〕！」果兴师而伐吴，战于五湖〔八〕，不胜，栖于会稽。

　　〔一〕　德尚礼让，勇则攻夺。

　　〔二〕　言害人也。

　　〔三〕　言贤者修其政德，而远方附事之德不行，然后用武，故曰：「争者，事之末也。」

　　〔四〕　阴谋，兵谋也。勇为逆德。

　　〔五〕　始以伐人，人终害之。

　　〔六〕　淫佚，放盪。

　　〔七〕　贰言，阴谋、淫佚也。

　　〔八〕　五湖，今太湖。

　　王召范蠡而问焉，曰：「吾不用子之言，以至于此，为之奈何？」范蠡对曰：「君王其忘之乎？持盈者与天，定倾者与人，节事者与地。」王曰：「与人奈何〔一〕？」对曰：「卑辞尊礼〔二〕，玩好女乐〔三〕，尊之以名〔四〕。如此不已〔五〕，又身与之市〔六〕。」王曰：「诺。」乃令大夫种行成于吴，曰：「请士女女于士，大夫女女于大夫，随之以国家之重器〔七〕。」吴人不许。大夫种来而复往，曰：「请委管籥属国家，以身随之，君王制之〔八〕。」吴人许诺。王曰：「蠡为我守于国。」对曰：「四封之内，百姓之事，蠡不如种也。四封之外，敌国之制，立断之事，种亦不如蠡也。」王曰：「诺。」令大夫种守于国，与范蠡入宦于吴〔九〕。

　　〔一〕　已在倾危，故先问与人。

　　〔二〕　言当卑约其辞、尊重其礼以求平。

　　〔三〕　玩好，珍宝也。女乐，谓士女女于士，大夫女女于大夫。

　　〔四〕　谓之天王。

　　〔五〕　不已，谓吴不释也。

　　〔六〕　市，利也，谓委管籥属国家，以身随之。

　　〔七〕　重器，宝器也。

　　〔八〕　委，归也。属，付也。管籥，取键器也。月令曰：「修键闭，慎管籥。」

　　〔九〕　宦，为臣隶也。

　　三年，而吴人遣之〔一〕。归及至于国，王问于范蠡曰：「节事奈何〔二〕？」对曰：「节事者与地。唯地能包万物以为一，其事不失〔三〕。生万物，容畜禽兽，然后受其名而兼其利〔四〕。美恶皆成，以养其生〔五〕。时不至，不可疆生〔六〕；事不究，不可疆成〔七〕。自若以处〔八〕，以度天下，待其来者而正之〔九〕，因时之所宜而定之。同男女之功〔一０〕，除民之害，以避天殃。田野开闢，府仓实〔一一〕，民众殷〔一二〕。无旷其众，以为乱梯〔一三〕。时将有反，事将有閒〔一四〕，必有以知天地之恒制，乃可以有天下之成利〔一五〕。事无閒，时无反〔一六〕，则抚民保教以须之〔一七〕。」

　　〔一〕　句践以鲁哀元年栖会稽，吴与之平而去之。句践改修国政，然后卑事夫差，在吴三年，而吴人遣之，此则鲁哀五年也。

　　〔二〕　欲更修政，故问节事。

　　〔三〕　为一，不偏也。不失，不失时也。

　　〔四〕　受其名，受其功名也。利，谓万物终归于地。

　　〔五〕　物之美恶，各有所宜，皆成之以养人也。

　　〔六〕　物生各有时。

　　〔七〕　究，穷也。穷则变，生可因而成之。

　　〔八〕　若，如也。自如，无妄动也。

　　〔九〕　不先唱，待其来而就正之。

　　〔一０〕功，农穑、丝枲之功。

　　〔一一〕货财曰府，米粟曰仓。

　　〔一二〕殷，盛也。

　　〔一三〕旷，空也。梯，阶也。无令空日废业，使人困乏，以生怨乱，为祸阶也。

　　〔一四〕时，天时。事，人事。反，还也。閒，隟也。时还则祚在越，而吴事有衅隟也。

　　〔一五〕恒，常也。制，度也。

　　〔一六〕吴事无衅隟，天时未在越。

　　〔一七〕保，守也。

　　王曰：「不穀之国家，蠡之国家也，蠡其图之！」对曰：「四封之内，百姓之事，时节三乐〔一〕，不乱民功，不逆天时〔二〕，五穀睦熟，民乃蕃滋〔三〕，君臣上下交得其志，蠡不如种也〔四〕。四封之外，敌国之制，立断之事，因阴阳之恒，顺天地之常〔五〕，柔而不屈〔六〕，疆而不刚〔七〕，德虐之行，因以为常〔八〕；死生因天地之刑〔九〕，天因人〔一０〕，圣人因天〔一一〕；人自生之，天地形之〔一二〕，圣人因而成之〔一三〕。是故战胜而不报，〔一四〕取地而不反〔一五〕，兵胜于外，福生于内，用力甚少而名声章明，种亦不如蠡也。」王曰：「诺。」令大夫种为之〔一六〕。

　　〔一〕　三乐，三时之务，使人劝事乐业。

　　〔二〕　从事有业，故功不乱。因时顺气，故不逆。

　　〔三〕　睦，和也。蕃，息也。滋，益也。

　　〔四〕　交，俱也。

　　〔五〕　阴阳，谓刚柔、晦明、三光盈缩、用兵利钝之常数。

　　〔六〕　外虽柔顺，内不可屈。

　　〔七〕　内虽疆盛，行不以刚。

　　〔八〕　唐尚书云：「言无德行虐习以为常。」昭谓：德，有所怀柔及爵赏也。虐，有所斩伐及黜夺也。以为常，以为常法也。

　　〔九〕　死，杀也。刑，法也。杀生必因天地四时之法，推亡固存亦是也。

　　〔一０〕因人善恶而福祸之。

　　〔一一〕天垂象，圣人则之。

　　〔一二〕形，见也，见其吉凶之象。

　　〔一三〕因吉凶以诛赏也。

　　〔一四〕敌家不能报也。

　　〔一五〕不复反敌家也。

　　〔一六〕为，治国也。

　　２　四年，王召范蠡而问焉〔一〕，曰：「先人就世，不穀即位。〔二〕吾年既少，未有恒常，出则禽荒，入则酒荒。吾百姓之不图，唯舟与车〔三〕。上天降祸于越，委制于吴〔四〕。吴人之那不穀，亦又甚焉〔五〕。吾欲与子谋之，其可乎？」对曰：「未可也。蠡闻之，上帝不考，时反是守〔六〕，疆索者不祥〔七〕。得时不成，反受其殃〔八〕。失德灭名，流走死亡。有夺，有予，有不予〔九〕，王无蚤图。夫吴，君王之吴也，王若蚤图之，其事又将未可知也〔一０〕。」王曰：「诺。」

　　〔一〕　说云：「鲁哀三年。」昭谓：四年，反国四年，鲁哀九年。

　　〔二〕　先人，允常。就世，终世也。

　　〔三〕　好游田，故唯舟与车。

　　〔四〕　委，归也。

　　〔五〕　那，于也。甚焉，言见困苦。

　　〔六〕　考，成也。言天未成越，当守天时，天时反，乃可以动。

　　〔七〕　索，求也。

　　〔八〕　言得天时而人弗能成，则反受其殃。夫差克越，可取而不取，后反见灭是也。

　　〔九〕　有夺，予而复夺也。有予，天所授也。不予，天所去也。

　　〔一０〕未可知，或时不得也。

　　３　又一年〔一〕，王召范蠡而问焉，曰：「吾与子谋吴，子曰：『未可也』。今吴王淫于乐而忘其百姓〔二〕，乱民功，逆天时；信谗喜优〔三〕，憎辅远弼〔四〕，圣人不出〔五〕，忠臣解骨〔六〕；皆曲相御，莫适相非，上下相偷。其可乎〔七〕？」对曰：「人事至矣，天应未也，王姑待之。」王曰：「诺。」

　　〔一〕　反国五年，鲁哀十年。

　　〔二〕　乐，声色也。

　　〔三〕　优，谓俳优。

　　〔四〕　相导为辅，矫过为弼。

　　〔五〕　圣，通也。通智之人皆隐遁也。

　　〔六〕　贾、唐二君云：「解骨，子婿伏属镂也。」昭谓：是时子婿未死。解骨，谓忠良之臣见其如此，皆骨体解倦，不复念忠。

　　〔七〕　御，犹将也，言皆曲意取容，转相将望，无复相非以不忠正者也。偷，苟且也。

　　４　又一年〔一〕，王召范蠡而问焉，曰：「吾与子谋吴，子曰：『未可也』。今申婿骤谏其王，王怒而杀之，其可乎〔二〕？」对曰：「逆节萌生〔三〕。天地未形，而先为之征〔四〕，其事是以不成，杂受其刑〔五〕。王姑待之。」王曰：「诺。」

　　〔一〕　反国六年，鲁哀十一年。

　　〔二〕　子婿数谏，王不听，知吴必亡，使于齐，属其子于鲍氏。王闻之，赐之属镂以死。在鲁哀十一年。

　　〔三〕　害杀忠正，故为逆节。萌，兆也。

　　〔四〕　形，见也，天地之占未见。征，征伐也。

　　〔五〕　杂，犹俱也。刑，害也。

　　５　又一年〔一〕，王召范蠡而问焉，曰：「吾与子谋吴，子曰：『未可也』。今其稻蟹不遗种，其可乎〔二〕？」对曰：「天应至矣，人事未尽也〔三〕，王姑待之。」王怒曰：「道固然乎〔四〕，妄其欺不穀邪？吾与子言人事，子应我以天时；今天应至矣，子应我以人事。何也？」范蠡对曰：「王姑勿怪。夫人事必将与天地相参，然后乃可以成功〔五〕。今其祸新民恐〔六〕，其君臣上下，皆知其资财之不足以支长久也〔七〕，彼将同其力，致其死，犹尚殆〔八〕。王其且驰骋弋猎，无至禽荒〔九〕；宫中之乐，无至酒荒；肆与大夫觞饮，无忘国常〔一０〕。彼其上将薄其德，民将尽其力〔一一〕，又使之望而不得食〔一二〕，乃可以致天地之殛〔一三〕。王姑待之〔一四〕。」

　　〔一〕　反国七年，鲁哀十二年。

　　〔二〕　蟹食稻。　案攷异卷四：「礼记月令疏引韦注『稻蟹，谓蟹食稻也』，疑此为韦注完本。」

　　〔三〕　谓飢困、愁怨之事，未尽极也。

　　〔四〕　固，故也。

　　〔五〕　参，三也。天、地、人事三合，乃可以成大功。

　　〔六〕　稻蟹，新也。

　　〔七〕　支，犹堪也。

　　〔八〕　殆，危也。言伐吴，于事尚危。

　　〔九〕　使越王为此者，示不以吴为念。

　　〔一０〕肆，放也。常，旧法。

　　〔一一〕言吴王见越驰骋射猎，不以为意；必不修德而纵私好，以尽民力。

　　〔一二〕怨望于上，而天又夺之食。

　　〔一三〕殛，诛也。

　　〔一四〕且待时也。自此后四年，乃遂伐吴。

　　６　至于玄月〔一〕，王召范蠡而问焉，曰：「谚有之〔二〕曰：『觥饭不及壶飧〔三〕。』今岁晚矣，子将奈何？」对曰：「微君王之言〔四〕，臣故将谒之〔五〕。臣闻从时者，犹救火、追亡人也，蹶而趋之，唯恐弗及〔六〕。」王曰：「诺。」遂兴师伐吴，至于五湖。

　　〔一〕　尔雅曰：「九月为玄。」谓鲁哀十六年九月也，至十七年三月，越伐吴。

　　〔二〕　谚，俗之善语。

　　〔三〕　觥，大也。大饭，谓盛馔。盛馔未具，不能以虚待之，不及壶飧之救飢疾。言己欲灭吴，取快意得之而已，不能待有馀力。

　　〔四〕　微，无也。

　　〔五〕　谒，请也，请伐吴也。

　　〔六〕　蹶，走也。

　　吴人闻之，出而挑战，一日五反。王弗忍，欲许之〔一〕。范蠡进谏曰：「夫谋之廊庙，失之中原，其可乎？王姑勿许也。臣闻之，得时无怠，时不再来，天予不取，反为之灾。赢缩转化，后将悔之。〔二〕天节固然〔三〕，唯谋不迁〔四〕。」王曰：「诺。」弗许。

　　〔一〕　不忍其忿。

　　〔二〕　赢缩，进退也。转化，变易也。

　　〔三〕　固然，有转化也。

　　〔四〕　谋必素定，不可迁易。

　　范蠡曰：「臣闻古之善用兵者〔一〕，赢缩以为常，四时以为纪〔二〕，无过天极，究数而止〔三〕。天道皇皇，日月以为常〔四〕，明者以为法，微者则是行〔五〕。阳至而阴，阴至而阳〔六〕；日困而还，月盈而匡〔七〕。古之善用兵者，因天地之常，与之俱行。〔八〕后则用阴，先则用阳〔九〕；近则用柔，远则用刚〔一０〕。后无阴蔽，先无阳察〔一一〕，用人无艺，往从其所〔一二〕。刚疆以御，阳节不尽，不死其野〔一三〕。彼来从我，固守勿与〔一四〕。若将与之，必因天地之灾〔一五〕，又观其民之饥饱劳逸以参之。〔一六〕尽其阳节、盈吾阴节而夺之〔一七〕。宜为人客，刚疆而力疾；阳节不尽，轻而不可取〔一八〕。宜为人主，安徐而重固；阴节不尽，柔而不可迫〔一九〕。凡陈之道，设右以为牝，益左以为牡，〔二０〕蚤晏无失，必顺天道〔二一〕，周旋无究〔二二〕。今其来也，刚疆而力疾〔二三〕，王姑待之。」王曰：「诺。」弗与战。

　　〔一〕　谓若黄帝、汤、武。

　　〔二〕　以为常，随其赢缩也。纪，犹法也。四时有转运，用兵有利钝也。周语曰「王欲合是五位三所而用之」是也。

　　〔三〕　极，至也。究，穷也。无过天道之所至，穷其数而止也。

　　〔四〕　皇皇，著明也。常，象也。

　　〔五〕　明，谓日月盛满时。微，谓亏损薄蚀时。法，其明者以进取。行，其微时以隐遁。

　　〔六〕　至，谓极也。

　　〔七〕　困，穷也。匡，亏也。

　　〔八〕　随其转运、亏盈、晦明之常。

　　〔九〕　后，后动。先，先动。用阴，谓沉重固密。用阳，谓轻疾猛厉。

　　〔一０〕敌近则用柔顺，示之以弱；远则抗威厉，辞以亢御。

　　〔一一〕后动者太舒静，为阴蔽也。先动者太显露，为阳察也。

　　〔一二〕艺，射的也。无艺，无常所也。行军用人之道，因敌为制，不豫设也，故曰从其所也。　案述闻卷二一：「韦说非也。『用人无艺』，当属上二句为义；『往从其所』，则属下句为义。『用人无艺』者，人，犹众也，言用众之道无常也。『后无阴蔽，先无阳察，用人无艺』，三『无』字相应为文。『往从其所』者，『其所』，敌人之所也，言往从敌人之所，而彼尚能以刚疆御我，则其阳节未尽，未可即灭，故曰『不死其野』也。『蔽』、『察』〔古读若『际』〕、『艺』为韵，『所』、『御』、『野』、『与』为韵，以是明之。」

　　〔一三〕言敌以刚疆来御己，其阳节未尽，尚未可克，故曰不死其野。

　　〔一四〕勿与战也。

　　〔一五〕彼有灾变，则可。

　　〔一六〕言虽有灾，民尚逸，饱则未也。

　　〔一七〕彼阳势已尽，而吾阴节盛满，则能夺之。

　　〔一八〕先动为客。于时宜为人客，刚疆力疾，阳数未尽，虽轻易人犹不可得取也。

　　〔一九〕时宜为主人，安徐重固，阴数未尽，虽柔不可困迫之。

　　〔二０〕陈其牝牡，使相受之。在阴为牝，在阳为牡。

　　〔二一〕晏，晚也。

　　〔二二〕究，穷也；无穷，若日月然也。

　　〔二三〕言吴阳势未尽，未可击也。

　　７　居军三年，吴师自溃〔一〕。吴王帅其贤良，与其重禄，以上姑苏〔二〕。使王孙雒行成于越〔三〕，曰：「昔者上天降祸于吴，得罪于会稽〔四〕。今君王其图不穀，不穀请复会稽之和。」王弗忍，欲许之。范蠡进谏曰：「臣闻之，圣人之功，时为之庸〔五〕。得时不成，天有还形〔六〕。天节不远，五年复反〔七〕，小凶则近，大凶则远〔八〕。先人有言曰：『伐柯者其则不远〔九〕。』今君王不断，其忘会稽之事乎？」王曰：「诺。」不许。

　　〔一〕　鲁哀二十年冬十一月，越围吴。二十二年冬十一月丁卯，灭吴。

　　〔二〕　姑苏，宫之台也，在吴阊门外，近湖。或云：「贤，贤妃。良，良货。」唐尚书云：「重禄，宝璧也。」昭谓：贤良，亲近之士，犹越言君子，齐言士。吴语曰：「越王以其私卒君子六千人为中军。」贾侍中云：「重禄，大臣也。」

　　〔三〕　雒，吴大夫；王孙，姓也。

　　〔四〕　使越栖于会稽时也。

　　〔五〕　庸，用也，因天时以为功用也。

　　〔六〕　还，反也。形，体也。

　　〔七〕　节，期也。五年再闰，天数一终，故复反也。

　　〔八〕　小凶，谓危败。大凶，谓死灭。近，五年。远，十年或二十年。

　　〔九〕　先人，诗人也。「执柯伐柯，其则不远」，以言吴昔不灭越，故有此败，此戒亦不远也。

　　使者往而复来，辞愈卑，礼愈尊〔一〕，王又欲许之。范蠡谏曰：「孰使我蚤朝而晏罢者，非吴乎？与我争三江、五湖之利者，非吴耶？夫十年谋之，一朝而弃之，其可乎〔二〕？王姑勿许，其事将易冀已〔三〕。」王曰：「吾欲勿许，而难对其使者，子其对之。」范蠡乃左提鼓，右援枹，以应使者〔四〕，曰：「昔者上天降祸于越，委制于吴，而吴不受。今将反此义以报此祸，吾王敢无听天之命，而听君王之命乎？」王孙雒曰：「子范子，先人有言曰：『无助天为虐，助天为虐者不祥。』今吴稻蟹不遗种，子将助天为虐，不忌其不祥乎〔五〕？」范蠡曰：「王孙子，昔吾先君固周室之不成子也〔六〕，故滨于东海之陂〔七〕，鼋鼍鱼鳖之与处，而鼃黾之与同诸〔八〕。余虽腼然而人面哉，吾犹禽兽也，又安知是諓諓者乎〔九〕？」王孙雒曰：「子范子将助天为虐，助天为虐不祥。雒请反辞于王〔一０〕。」范蠡曰：「君王已委制于执事之人矣〔一一〕。子往矣，无使执事之人得罪于子〔一二〕。」

　　〔一〕　愈，益也。

　　〔二〕　十年不收于国，勤身以谋吴也。

　　〔三〕　冀，望也。易望已，谓不勤难也。

　　〔四〕　提，挈也。

　　〔五〕　忌，恶也。

　　〔六〕　子，爵也，言越本蛮夷小国，于周室爵列不能成子也。周礼，诸子之国，封疆方二百里。

　　〔七〕　滨，近也。陂，涯也。

　　〔八〕　鼃黾，虾蟆也。水边亦曰诸。

　　〔九〕　腼，面目之貌。諓諓，巧辩之言。方欲距吴之请，故自卑薄以不知礼义。

　　〔一０〕请以辞告越王。

　　〔一一〕执事，蠡自谓也。

　　〔一二〕无使我为子得罪。

　　使者辞反〔一〕。范蠡不报于王，击鼓兴师以随使者，至于姑苏之宫，不伤越民，遂灭吴〔二〕。

　　〔一〕　反报吴也。

　　〔二〕　「事将易冀」是也。

　　８　反至五湖，范蠡辞于王曰：「君王勉之，臣不复入越国矣〔一〕。」王曰：「不穀疑子之所谓者何也？」对曰：「臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。今事已济矣，蠡请从会稽之罚。」王曰：「所不掩子之恶，扬子之美者，使其身无终没于越国。子听吾言，与子分国。不听吾言，身死，妻子为戮。」范蠡对曰：「臣闻命矣。君行制，臣行意〔二〕。」遂乘轻舟以浮于五湖，莫知其所终极。

　　〔一〕　勉王以德，欲隐遁也。

　　〔二〕　制，法也。意，志也。

　　王命工以良金写范蠡之状而朝礼之〔一〕，浃日而令大夫朝之，〔二〕环会稽三百里者以为范蠡地〔三〕，曰：「后世子孙，有敢侵蠡之地者，使无终没于越国〔四〕，皇天后土、四乡地主正之〔五〕。」

　　〔一〕　以善金铸其形状，而自朝礼也。

　　〔二〕　从甲至甲曰浃。浃，帀也。

　　〔三〕　环，周也。

　　〔四〕　此誓告也。

　　〔五〕　乡，方也。天神地祇、四方神主当征讨之，正其封疆也。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


