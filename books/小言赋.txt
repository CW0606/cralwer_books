《小言赋》作者:宋玉

小言赋 小言赋

楚襄王既登阳云之台，令诸大夫景差、唐勒、宋玉等并造大言赋，赋毕而宋玉受赏。王曰：“此赋之迂诞则极巨伟矣，抑未备也。且一阴一阳，道之所贵；小往大来，剥复之类也。是故卑高相配而天地位；三光并照则小大备。能高而不能下，非兼通也；能粗而不能细，非妙工也。然则上坐者未足明赏贤人，有能为小言赋者，赐之云梦之田。”景差曰：”载氛埃兮乘剽尘，体轻蚊翼，形微蚤鳞，聿遑浮踊，凌云纵身，经由针孔，出入罗巾，缥缈翩绵，乍见乍泯。&quot;唐勒曰：“析飞糠以为舆，剖粃比糟以为舟。泛然投乎杯水中，淡若巨海之洪流。凭蚋眥以顾盼，附蠛蠓而遐游。宁隐微以无准，原存亡而不忧。&quot;又曰：“馆于蝇须，宴于毫端，烹虱胫，切虮肝，会九族而同哜，犹委余而不殚。”宋玉曰：“无内之中，微物潜生，比之无象，言之无名，蒙蒙景灭，昧昧遗形，超于太虚之域，出于未兆之庭。纤于毳末之微蔑，陋于茸毛之方生。视之则眇眇，望之则冥冥，离朱为之叹闷，神明不能察其情。二子之言，磊磊皆不小，何如此之为精？”王曰：“善。”赐以云梦之田。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


