《河东赋（并序）》作者:扬雄

河东赋（并序） 河东赋（并序）

其三月，将祭后土，上乃帅群臣横大河，凑汾阴。既祭，行游介山，回安邑，顾龙门，览盐池，登历观，陟西岳以望八荒，迹殷周之虚，眇然以思唐虞之风。雄以为临川羡鱼不如归而结罔，还，上《河东赋》以劝，其辞曰：

　　伊年暮春，将瘗后土，礼灵祇，谒汾阴于东郊，因兹以勒崇垂鸿，发祥隤祉，饮若神明者，盛哉铄乎，越不可载已。於是命羣臣，齐法服，整灵舆，乃抚翠凤之驾，六先景之乘，掉犇星之流旃，彏天狼之威弧。张燿日之玄旄，扬左纛，被云梢。奋电鞭，骖雷辎，鸣洪钟，建五旗。羲和司日，颜伦奉舆，风发飙拂，神腾鬼趡。千乘霆乱，万骑屈桥，嘻嘻旭旭，天地稠（上山 下敖）。簸丘跳峦，涌渭跃泾。秦神下讋，跖魂负沴；河灵矍踢，爪华蹈衰。遂臻阴宫。穆穆肃肃，蹲蹲如也。灵祇既乡，五位时叙，絪緼玄黄，将绍厥後。於是灵舆安步，周流容与，以览虖介山。嗟文公而愍推兮，勤大禹於龙门，洒沈菑於豁渎兮，播九河於东濒。登历观而遥望兮，聊浮游以经营。乐往昔之遗风兮，喜虞氏之所耕。瞰帝唐之嵩高兮，眽隆周之大宁。汨低回而不能去兮，行睨陔下与彭城。濊南巢之坎坷兮，易豳岐之夷平。乘翠龙而超河兮，陟西岳之嶢崝。云 霏霏而来迎兮，泽渗漓而下降，郁萧条其幽蔼兮，滃泛沛以丰隆。叱风伯於南北兮，呵雨师於西东，参天地而独立兮，廓汤汤其亡双。遵逝虖归来，以函夏之大汉兮，彼曾何足与比功。建《乾坤》之贞兆兮，将悉总之以羣龙。丽钩芒与骖蓐收兮，服玄冥及祝融。敦众神使式道兮，奋六经以摅颂。隃於穆之缉熙兮，过《清庙》之雝雝；轶五帝之遐迹兮，蹑三皇之高踪。既发轫於平盈兮，谁谓路远而不能从。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


