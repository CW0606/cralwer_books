《甘泉赋》作者:杨雄

甘泉赋 甘泉赋

孝成帝时，客有荐雄文似相如者，上方郊祠甘泉泰畤、汾阴后土，以求继嗣，召雄待诏承明之庭。正月，从上甘泉还，奏《甘泉赋》以风。其辞曰：

　　惟汉十世，将郊上玄，定泰畤，雍神休，尊明号，同符三皇，录功五帝，恤胤锡羡，拓迹开统。于是乃命群僚，历吉日，协灵辰，星陈而天行。诏招摇与泰阴兮，伏钩陈使当兵，属堪舆以壁垒兮，捎夔魖而抶獝狂。八神奔而警跸兮，振殷辚而军装。蚩尤之伦带干将而秉玉戚兮，飞蒙茸而走陆梁。齐总总以撙撙，其相胶葛兮，猋骇云迅，奋以方攘；骈罗列布，鳞以杂沓兮，柴虒参差，鱼颉而鸟（左目 右行）；翕赫曶霍，雾集蒙合兮，半散照烂，粲以成章。 于是乘舆乃登夫凤皇兮翳华芝，驷苍螭兮六素虬，蠖略蕤绥，漓虖幓纚。帅尔阴闭，霅然阳开，腾清霄而轶浮景兮，夫何旟旐郅偈之旖柅也。流星旄以电烛兮，咸翠盖而鸾旗。敦万骑于中营兮，方玉车之千乘。声駍隐以陆离兮，轻先疾雷而馺遗风。陵高衍之嵱嵸兮，超纡谲之清澄。登椽栾而羾天门兮，驰阊阖而入凌兢。

　　是时未轃夫甘泉也，乃望通天之绎绎。下阴潜以惨廪兮，上洪纷而相错。直嶢嶢以造天兮，厥高庆而不可虖疆度。平原唐其坛曼兮，列新雉于林薄；攒并闾与苃葀兮，纷被丽其亡鄂。崇丘陵之駊騀兮，深沟嵚岩而为谷。（左辶 [上山 下王]）（左辶 [上山 下王]）离宫般以相烛兮，封峦石关施靡虖延属。

　　于是大厦云谲波诡，嶊嶉而成观，仰挢首以高视兮，目冥眴而亡见。正浏滥以弘惝兮，指东西之漫漫。徒回回以徨徨兮，魂固眇眇而昏乱。据軨轩而周流兮，忽軮轧而亡垠。翠玉树之青葱兮，璧马犀之瞵（左王 右扁）。金人仡仡其承锺虡兮，嵌岩岩其龙鳞。扬光曜之燎烛兮，乘景炎之炘炘。配帝居之县圃兮，像泰壹之威神。洪台掘其独出兮，（左扌 右致）北极之嶟嶟。列宿乃施于上荣兮，日月才经于柍桭。雷郁律而岩突兮，电倏忽于墙藩。鬼魅不能自还兮，半长途而下颠，历倒景而绝飞梁兮，浮蔑蠓而撇天。

　　左欃枪而右玄冥兮，前熛阙而后应门；阴西海与幽都兮，涌醴汩以生川。蛟龙连蜷于东厓兮，白虎敦圉虖昆仑。览樛流于高光兮，溶方皇于西清。前殿崔巍兮，和氏珑玲。炕浮柱之飞榱兮，神莫莫而扶倾。闶阆阆其寥廓兮，似紫宫之峥嵘。骈交错而曼衍兮，（左山 右妥）（左山 右[上自 下辛]）隗乎其相婴。乘云阁而上下兮，纷蒙笼以掍成。曳红采之流离兮，颺翠气之冤延。袭琁室与倾宫兮，若登高妙远，肃乎临渊。

　　回猋肆其砀骇兮，翍桂椒而郁栘杨。香芬茀以穹隆兮，击薄栌而将荣。芗呹肸以掍根兮，声駍隐而历锺。排玉户而颺金铺兮，发兰惠与穹穷。惟弸彋其拂汨兮，稍暗暗而靓深。阴阳清浊穆羽相和兮，若夔、牙之调琴。般、倕弃其剞劂兮，王尔投其钩绳。虽方征侨与偓佺兮，犹彷佛其若梦。

　　于是事变物化，目骇耳回，盖天子穆然，珍台闲馆，琁题玉英，蟮蜎蠖濩之中。惟夫所以澄心清魂，储精垂恩，感动天地，逆厘三神者。乃搜逑索耦。皋、伊之徒，冠伦魁能，函甘棠之惠，挟东征之意，相与齐虖阳灵之宫。靡薜荔而为席兮，折琼枝以为芳。噏清云之流瑕兮，饮若木之露英。集虖礼神之囿，登乎颂只之堂。建光燿之长旓兮，昭华覆之威威。攀琁玑而下视兮，行游月虖三危。陈众车于东阬兮，肆玉钛而下驰；漂龙渊而还九垠兮，窥地底而上回。风傱傱而扶辖兮，鸾凤纷其御蕤。梁弱水之濎濴兮，蹑不周之逶蛇。想西王母欣然而上寿兮，屏玉女而却虙妃。玉女无所眺其清卢兮，虙妃曾不得施其峨眉。方擥道德之精刚兮，侔神明与之为资。

　　于是钦祡宗祈，燎薰皇天，招繇泰壹。擧洪颐，树灵旗，樵蒸焜上。配藜四施。东烛沧海，西燿流沙。北爌幽都，南炀丹厓。玄瓒觩（左角 右翏），秬鬯泔淡。肸蠁丰融，懿懿芬芬。炎感黄龙兮，熛讹硕麟。选巫咸兮叫帝阍，开天庭兮延群神。傧暗蔼兮降清坛，瑞穰穰兮委如山。于是事毕功弘，回车而归，度三峦兮偈棠黎。天阃决兮地垠开，八荒协兮万国谐。登长平兮雷鼓磕，天声起兮勇士厉。云飞扬兮雨滂沛，于胥德兮丽万世。

　　乱曰：崇崇圜丘，隆隐天兮。登降峛崺，单埢垣兮。增宫参差，骈嵯峨兮。岭巆嶙峋，洞亡厓兮。上天之縡，杳旭卉兮。圣皇穆穆，信厥对兮。来只郊禋，神所依兮，徘徊招摇，灵迉迡兮。煇光眩燿，隆厥福兮。子子孙孙，长亡极兮。

【维普阅读 www.vipreading.com】收集整理
维普阅读 打造国内最全的文学作品书库。搜索 维普阅读 即可免费阅读海量精品文学作品！亲，还在犹豫什么，赶快访问吧！


